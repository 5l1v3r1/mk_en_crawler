22/01/2013
Клаудија Лутовска за Southeast European Time во Скопје -- 22.01.13
Со цел зајакнување на борбата против корупцијата, македонските институции и невладини организации треба да работат заедно на создавање „модел на интегритет“, велат експертите.
„Очигледно е дека имаме потреба за унапредување на соработката меѓу Антикорупциската комисија, Јавното обвинителство и другите организации“, изјави за SETimesМихајло Маневски, поранешен член на Државната комисија за спречување корупција.
„Мора да се воспостави интегритет [и] нивната работа мора да биде видлива во однос на комуникацијата со јавноста и креирањето на јавното мислење“, изјави за SETimesДраган Малиновски, поранешен член на Антикорупциската комисија.
„Комисијата мора да биде движечка сила на антикорупциските политики, за институциите да го одржуваат темпото, за сугестии, повикување на транспарентност, здраво и одговорно работење.“
Интегритетот е еден од најважните концепти во доброто управување, рече Слаѓана Тасева, претседателка на Трансперенси интернешнал Македонија.
Државната комисија за спречување корупција, мисијата на ОБСЕ во Македонија и Трансперенси интернешнал Македонија неодамна организираа конференција.
Проектот е дел од тригодишниот план на ОБСЕ за поддршка на државната програма за спречување и репресија на корупцијата 2011-2015.
Амбасадорката Наталија Дрозд, заменик-шеф на мисијата на ОБСЕ во Македонија, рече дека конференцијата, која се одржа во Охрид, беше клучна активност во рамките на Програмата за добро управување – дел од долгорочниот план за поддршка на спроведувањето на државната програма за спречување на корупцијата.
„Мисијата на ОБСЕ во Македонија организираше конференција за помош во идентификувањето на најсоодветен модел за Македонија, земајќи ги предвид искуствата на оние кои веќе спроведуваат слични вакви активности во регионот“, рече Дрозд за SETimes.
„Се очекува Државната комисија за спречување корупција да претстави систем кој ќе го промовира интегритетот на домашните институции преку амандмани на легислативата во 2013 година.“
Претставници на јавните институции и регионалните антикорупциски агенции во Словенија, Молдавија, Романија, Бугарија и Србија, присуствуваа на конференцијата и ги разменија искуствата од нивните држави, за да помогнат во координирањето на модел на интегритет и антикорупциските политики.
„Тоа ќе й помогне на комисијата, во соработка со локалните институции, да ги спроведе најдобрите практики и да одлучи за основните елементи на концептот на унапредување на интегритетот во нашата земја.
Интегритетот се смета за клучен услов за довербата на јавноста во државната администрација и во работата на Врховната ревизорска институција“, рече за SETimesЉубинка Корабоска, претседателка на Државната комисија.
Таа рече дека Антикорупциската комисија мора да го зајакне концептот на интегритет во јавниот сектор, истовремено зголемувајќи ја соработката меѓу институциите на јавниот сектор и невладините организации во земјата.
„Модалитетите се различни, но целите се исти.
Само со заеднички напори можеме да создадеме ефикасен фронт против корупцијата“, рече Тасева.
