27/01/2006
Од Берта Фониќи за Southeast European Times во Приштина – 27/01/06
Ибрахим Ругова, претседателот на Косово, беше погребан во четвртокот (26-ти јануари) напладне со церемонија на која присуствуваа четворица шефови на држави и претставници на повеќе од 40 земји.
Стотици илјади етнички Албанци, пркосејќи им на екстремно ниските температури се збогуваа со човекот кој беше нивен политички и институционален водач околу 16 години.
„Претседателот Ругова нема да биде физички помеѓу нас, но тој секогаш ќе биде во нашите мисли и сеќавања.
Тој беше и ќе остане „татко на независноста“, рече Љутфи Гаши, жител на Подуево, чекајќи да помине погребната поворка.
Фактот што се собраа толку многу луѓе да му оддадат последна почит, ја покажува важноста на Ругова и силата на неговата личност, рече шефот на УНМИК, Сорен Јесен-Петерсен, искажувајќи пофални зборови за починатиот претседател поради неговото водење на Косово по патот на слободата, мултиетничкиот карактер и европската интеграција.
„Претседателот Ругова остави празнина зад себе, но тој остави и визија за патот на Косово“, додаде Јесен-Петерсен.
Во својот говор на погребот, шефот за безбедност и надворешна политика на ЕУ, Хавиер Солана, рече дека смртта на Ругова претставува голема загуба.
„Ибрахим Ругова беше човек кој го посвети целиот свој живот на заштита на правата на народот во Косово.
Тој беше цврст во своите убедувања и решителен во своите напори, но беше и човек за мир, длабоко посветен на постигнувањето на своите цели со ненасилни средства.
Поради ова народот во Косово го сакаше и тој беше почитуван во целиот свет“, рече Солана.
„Сурова иронија на историјата е тоа што тој замина во момент кога беше најпотребен, во оној момент кога од него се очекуваше да биде водач во решавањето на идниот статус на Косово“, додаде тој, повикувајќи ги политичките водачи да покажат единственост и одговорност.
„Има уште многу работа и нема време за губење.
Сите заедници во Косово мора да бидат уверени дека имаат безбедна и сигурна иднина.“
Премиерот Бајрам Косуми, исто така, ја истакна важноста на единството.
„Смртта на претседателот Ругова во ова тешко време за Косово претставува јасна порака дека народот и водачите во Косово мора да бидат обединети со цел да се реализира волјата на народот“, рече тој.
Македонскиот претседател Бранко Црвенковски, кој допатува во Косово за погребот и за состаноци со највисоките функционери, рече дека и покрај тоа што смртта на Ругова претставува голема загуба, тоа нема да го промени правецот кон демократијата.
Црвенковски, помеѓу другите, се состана и со Косуми, Јесен-Петерсен, Солана и комесарот за проширување на ЕУ, Оли Рен.
Сите се согласија со потребата од зачувување на стабилноста.
