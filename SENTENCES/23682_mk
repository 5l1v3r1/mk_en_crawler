26/01/2009
ПРИШТИНА, Косово -- Полицијата и КФОР ги зајакнаа безбедносните мерки во Митровица, по двете експлозии во северниот, претежно српски, дел од поделениот град во саботата (24-ти јануари). 
Полицискиот портпарол Бесим Хоти во неделата соопшти дека според првичните истраги се работи за рачни гранати, но истакна дека КФОР ги испитува деталите. 
Експлозиите предизвикаа материјална штета, но повредени немаше.
Во другите вести, владата ветува дека ќе ги корегира сите евентуални нерегуларности што се случиле во текот на процесот на селекција на персоналот на Косовските безбедносни сили (КБС), како одговор на жалбите на членовите на распуштениот Косовски заштитен корпус (КЗК). 
Околу 1.400 членови на КЗК пристапија во новите сили на 20-ти јануари, додека стотици други протестираа во петокот против, како што рекоа, неправичните влезни тестови и наместените резултати. 
КБС примаат апликации од цивили за пристап во новите сили, чија бројка ќе изнесува 2.500 членови.
Исто така во петокот, владата одлучи да ги зголеми платите на вработените во јавниот сектор. 
Повеќе од 70.000 работници ќе добијат зголемување на платите од 10 отсто, како и зголемување на пензиите од 12 отсто. 
(РТК, ТВ 21, Косовалајв - 25/01/09; Коха Диторе, Зери, Експрес, Кохавижн, Телеграфи - 24/01/09)
