14/10/2010
(Јуропиан војс, Блиц, Ајриш тајмс - 14/10/10; Ројтерс, DutchNews.nl, Б92, Бета, ЕМпортал - 13/10/10)
Холандскиот парламент во средата (13-ти октомври) одлучи дека дебата за кандидатурата на Србија за ЕУ треба да биде одложена додека земјата не покаже целосна соработка со Меѓународниот кривичен трибунал за поранешна Југославија (МКТЈ).
Одлуката за ова дојде пред состанокот на министрите за надворешни работи на 27-те земји на блокот на 25-ти октомври, кога дипломатите треба да разговараат дали апликацијата за членство на Белград треба да биде доставена до Европската комисија (ЕК) за мислење.
Сепак, холандскиот парламент објави дека прашањето мора да се замрзне до следниот извештај на главниот обвинител на МКТЈ, Серж Брамерц, за соработката на Србија со Трибуналот на ОН, кој треба да се поднесе на почетокот од декември. 
Ако тоа барање биде отфрлено од другите 26 министри за надворешни работи, Холандија, наводно, ќе инсистира на тоа поднесувањето на апликацијата за членство на Србија, како и сите други потези во врска со нејзиното пристапување во ЕУ да се условат со нејзината целосна соработка со судот во Хаг.
Холандските пратеници сметаат дека Белград ја исполнува својата обврска за предавање на обвинетите воени злосторници само под силен меѓународен притисок. 
Тие особено инсистираат на апсење на поранешниот воен командант на босанските Срби Ратко Младиќ, еден од преостанатите двајца бегалци кои сé уште ги бараат обвинителите на ОН.
Останатите членки на ЕУ, пак, сметаат дека српските власти вложуваат силни напори за фаќање на Младиќ и поранешниот политички водач на хрватските Срби, Горан Хаџиќ, и затоа треба да им се дозволи да се придвижат напред по патот кон членството.
Владимир Вукчевиќ, шеф на акциониот тим на Србија за МКТЈ, во средата посочи дека властите можеле да го имаат Младиќ уште во 2006 година, но ја пропуштиле шансата поради опструкции.
„Апсењето на Младиќ пропадна кога Раде Булатовиќ, кој беше директор на Безбедносно-информативната агенција, го уапси Станко Ристиќ, кој го криеше Младиќ. 
Белградски Б92 ја цитираше неговата изјава. 
„Ова беше катастрофален потег кој му дозволи на Младиќ да избега. 
Го имавме Младиќ на дофат и требаше само да одлучиме за чисто техничко прашање, односно како да го изведеме апсењето.“
Одлуката за вклучување на прашањето на апликацијата на Србија на агендата на престојниот состанок на министрите за надворешни работи во Луксембург, беше донесена по резолуцијата на Генералното собрание на 9-ти септември за Косово.
Холандската министерка за надворешни работи во заминување, Максиме Верхоген, во средата рече дека другите 26 членки на ЕУ и ЕК вршат притисок за позитивна одлука во врска со кандидатурата на земјата поради „конструктивното однесување на Србија“, пред усвојувањето на документот.
„Дали напредокот во разговорите меѓу Србија и Косово, споменат во резолуцијата, треба да се смета за фактор кога ќе се оценува барањето за кандидатура, ќе биде решено накнадно од холандската влада“, белградски Б92 ја цитираше изјавата на дипломатот.
Прашањето сега е дали апликацијата на Србија ќе биде ставена на агендата на состанокот од 25-ти октомври, како техничко или политичко прашање.
Ако биде третирано како техничко прашање, мнозинската поддршка, која веќе постои, ќе биде доволна за одлуката истата да се достави до ЕК и да биде усвоено нејзиното мислење. 
Но, ако истото се смета за политичко прашање, ваквата одлука ќе мора да биде поддржана од сите 27 земји-членки.
