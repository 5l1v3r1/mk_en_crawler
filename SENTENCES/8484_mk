13/08/2011
Билјана Пекушиќ за Southeast European Times во Белград -- 13.08.2011
Работниците во најголемото градежно претпријатие за патишта во Србија, Нибенс груп, велат дека не добиле плата со месеци -- иако ја градат најважната транспортна артерија на земјата и одржуваат 40 отсто од патиштата.
Артеријата, која го поврзува Белград со граничниот премин во Хоргош, Унгарија, е дел од Коридорот 10 на ЕУ.
Нибенс плива во долгови, при што сите приходи одат за исплата на доверителите.
Истиот, наводно, должи околу 130 милиони евра на 14 различни банки.
Кредитите се исклучително скапи, со годишна каматна стапка до 36 отсто.
Тоа не остава скоро ништо за платите на работниците.
Во меѓувреме, во мај, сопственикот Мило Ѓурашковиќ беше уапсен под сомневање за нелегално земање 32 милиони евра од една од неговите фирми.
„Претпријатието склучи договори [по апсењето на Ѓурашевиќ] кои предвидуваат дека сите приходи од нашите идни бизниси ќе одат директно за нив, поради што нема ништо да остане за платите и капиталот поврзан со работата“, рече за SETimes работникот на Нибенс, Ѓуро Тривунац.
Излегувајќи на патиштата минатиот месец, работниците успеаја да извршат притисок и да добијат плата за месец април.
Но, сé уште остануваат неплатени недели наназад.
„Едномесечна плата не значи ништо“, рече Милан Јовановиќ, кој го води огранокот за Нибенс на белградскиот синдикат на патни градежни работници.
„Сé уште немаме средства за работа, немаме бензин, битумен, немаме резервни делови, ниту пак пари да ги регистрираме камионите.“
Протестите ќе траат додека работниците не ги добијат сите пари што им се должат и додека претпријатието не обезбеди доволно средства за да се заврши работата, додаде тој.
Српската полиција, пак, презеде чекори за спречување на работничките чекори за Коридорот 10, врз основа на владината одлука од минатата година која забранува блокирање на патиштата.
Милутин Гашевиќ -- координатор на работата на Нибенс груп -- изјави за SETimes дека претпријатието постигнало договор со банките и со владата пред два месеци.
„Но, договорот не беше спроведен“, рече Гашевиќ.
Минатиот месец претставникот на синдикатот на Нибенс се состана со премиерот Мирко Цветковиќ.
Тој рече дека очекувањата се оти 14 банки ќе го решат проблемот и ќе ги отворат замрзнатите сметки на претпријатието.
Но, претставниците на синдикатот не се задоволни.
Тие велат дека банките и владата ја вртат ситуацијата.
„Како може сопственикот на нашето претпријатие да добие толку многу заеми?
Тој може да [го стори тоа] само со помош на државата“, рече претседателката на Независниот синдикат на патнички работници на Србија, Соња Вукановиќ, за SETimes.
Претставник на АИК банка рече дека банките едноставно се согласиле за реструктуирање на постојниот систем на водење бизнис и дека владата има одговорност да обезбеди надоместок за заостанатите плати.
Владата го кажува спротивното -- дека е ред на банките да дејствуваат.
Во меѓувреме, машините на Коридорот 10 не работат.
