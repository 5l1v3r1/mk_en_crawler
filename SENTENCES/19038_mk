03/05/2007
АНКАРА, Турција -- Парламентот во четвртокот (3-ти мај) гласаше за одржување на парламентарните избори на 22-ри јули, наместо во ноември.
Владејачката Партија на правдата и развојот (АКП) повика на предвремени избори откако Уставниот суд го поништи обидот на парламентот минатиот петок да го избере министерот за надворешни работи, Абдула Ѓул, за претседател на републиката.
Премиерот Реџеп Тајип Ердоган ја критикуваше одлуката на судот во средата, велејќи дека парламентот никогаш повеќе нема да може да избере претседател.
Неговата партија вели дека ќе се обиде да го измени уставот за да може претседателот да го избира народот.
Во меѓувреме, комесарот за проширување на ЕУ, Оли Рен, го поздрави повикот за предвремени општи избори.
Тој истакна дека парламентарните и претседателските избори треба да се спроведат „демократски“, „во атмосфера на одговорна дебата и политичка стабилност“ и „без какво било претерано мешање“.
Особено, војската треба да не се меша во домашната политика, рече Рен, истакнувајќи дека цивилната контрола над вооружените сили претставува суштинска вредност на ЕУ.
(Ројтерс, АП, Милијет, Заман - 03/05/07;
НТВ, TurkishPress.com, AФП - 02/05/07)
