07/06/2011
Од Алина Раду за Southeast European Times во Кишињев– 07/06/11
Новинарите во Молдавија долго време се соочуваат со ограничувања на слободата на медиумите.
Во последниве недели, пак, индустријата се соочи со нов предизвик -- лажни весници направени за очигледни политички цели и дистрибуирани како вистинските.
Два весници -- неделникот Ziarul de Garda [Стража] и весникот Timpul [Време] – станаа жртви на ваквите измами.
Лажни изданија на весниците, со напади против проевропските политички партии, беа отпечатени и дистрибуирани пред општите избори на 5-ти јуни.
Ваквите шеми, објави вистинскиот Ziarul de Garda во соопштение за медиумите, претставуваат „напад врз имиџот на вистинскиот весник, кој во текот на изминатите седум години излегување од печат, избегнува политичка пристраност и им нуди на своите читатели максимална транспарентност“.
„Клонирањето весници за политичка манипулација му штети на имиџот на независните медиуми во Молдавија“, рече Сорина Стефарта, заменик главен уредник на Тимпул за SETimes.
Двата весници, заедно со медумски поврзаните невладини организации, побараа политичка истрага.
Требаше да поминат неколку недели за властите да ја најдат скриената фабрика за весници.
Трагите на крајот ги доведоа до цел тим специјалисти за комуникации, вклучително и уредници и преведувачи.
Персоналот што беше замешан, беше уапсен на 13-ти мај, додека го подготвуваше следното издание на лажниот молдавски весник.
Но, политичарите зад оваа шема треба допрва да се идентификуваат.
Георге Малич, шеф на кривично-истражниот тим, објасни дека целта на нелегалните производители на весници беше да се изманипулира јавното мислење, пред локалните избори.
Наводно, биле потрошени големи средства на производство, печатење и дистрибуција.
„Народот има право на транспарентност и тој принцип треба да се почитува и во овој случај“, рече министерот за внатрешни работи, Алексеј Роибу.
„Молдавската полиција мора да ги обелодени имињата на оние што наводно користеле лажни весници, кршејќи го авторското право заради постигнување политички поени“, рече генералниот секретар на Организацијата за медиуми од Југоисточна Европа, Оливер Вујовиќ.
Скандалот доаѓа по последниот извештај на Фридом хаус за слободата на медиумите во светот.
Молдавија го зголеми својот последен рејтинг -- од 144 на 118 -- и во извештајот беа истакнати подобрувањата, но со истовремено прогласување на медиумите за делумно слободни.
Иако медиумската диверзификација донесе поголема слобода за новинарите, проблемите остануваат „побројни од остварувањата“, рече директорот на молдавската Напредна школа за новинарство, Корина Кепои.
Новинарите се произволно запирани да одат на јавни места кога некои политичари се очекува да се појават;
пристапот до документи се одложува или негира без законска поткрепа, рече Кепои за SETimes.
Лажните весници, велат експертите, претставуваат нови проблеми со кои новинарите сега мора да се соочат.
