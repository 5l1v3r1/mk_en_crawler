19/06/2012
Бојана Миловановиќ за Southeast European Times во Белград -- 19.06.12
Српскиот претседател Томислав Николиќ успеа да го намали превирањето предизвикано од неговиот избор и некои придружни контроверзности, остварувајќи низа продуктивни состаноци со европските официјални претставници во Брисел минатата недела.
Изборот на Николиќ -- националист кој во минатото тесно соработуваше со обвинетиот на Хашкиот трибунал Воислав Шешељ -- предизвика бура во регионот и пошироко.
Тензиите беа предизвикани со изјавите на Николиќ само неколку дена по положувањето свечена заклетва, кога тој рече дека во Сребреница немало геноцид и дека Вуковар не е хрватски град.
По неговото отцепување од Шешељ во 2008 година и основањето нова партија, Николиќ се претставуваше себеси како проевропски политичар кој се застапува за членство на Србија во ЕУ.
Сепак, по неговите изјави и неколку игнорирања од соседните држави -- од соседите на Србија, само Црна Гора и Република Српска испратија претставници на инаугурацијата на Николиќ -- се создадоа сомневања во врска со европската иднина на Србија.
Но, посетата на Николиќ на Брисел во четвртокот (14-ти јуни) испрати оптимистички пораки.
Николиќ се состана со високата претставничка Кетрин Ештон, претседателот на Европскиот совет, Херман ван Ромпуј, и претседателот на ЕК, Жозе Мануел Баросо.
Новиот претседател изјави дека нема подобра иднина за Србија од ЕУ.
„Мислам дека ја убедив [Ештон] оти не ни размислувам за можноста за подобра иднина за Србија и Србите надвор од членството во ЕУ“, изјави Николиќ за новинарите, додавајќи дека Србија ќе стори сé што е потребно за да добие препорака за пристапни разговори оваа година.
Косово беше, исто така, меѓу темите за кои се дискутираше.
Николиќ го пренесе ставот дека преговорите со Приштина треба да продолжат со новиот српски премиер, кој ќе биде именуван наскоро.
Ештон рече дека е многу задоволна од состанокот.
„Му пренесов на г-дин Николиќ дека очекувам да продолжи по европскиот пат и дека цела ЕУ ја поддржува Србија во овие напори.
Исто така, истакнав дека некои прашања мора да се решат, за придвижување напред“, вели таа во изјава.
Високата претставничка додаде дека двајцата дискутирале и за важноста на регионалната соработка и помирувањето и истакна дека е „охрабрена од она што го слушнав, дека Србија ќе продолжи да соработува за стабилноста и напредокот на целиот регион“.
Петар Петковиќ, портпарол на Демократската партија на Србија, изјави за SETimes дека не е изненаден од изјавите на Николиќ во Брисел, со оглед на тоа што целта Србија да стане членка на ЕУ претставува официјален став на новоизбраниот претседател.
„За време на нашите разговори и дадената поддршка за Николиќ во вториот круг од претседателските избори, ние се согласивме дека народот треба да го има последниот збор на референдум, за тоа дали Србија ќе пристапи во ЕУ“, рече Петковиќ.
Иван Бауер, професор по маркетинг на Факултетот за економија, финансии и администрација, исто така, му даде на Николиќ високи оценки.
„Кога станува збор за содржината на пораките што му ги пренесе на Брисел претседателот Николиќ -- и одговорот на Брисел на истите -- би рекол дека сé беше направено многу правилно и дека е пријатно изненадување за сите“, рече Бауер за SETimes.
„Сé на сé, презентацијата на претседателот Николиќ во Брисел ...
може да се оцени како успешна, и врз основа на тоа, не може да се најде никаква причина за да продолжи стравот за продолжувањето на европскиот пат на Србија.“
