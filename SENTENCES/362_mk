03/01/2011
Од Нефели Политис за Southeast European Times во Атина -- 03/01/11
Муслиманите ја поздравија неодамнешната изјава на грчкиот премиер Јоргос Папандреу дека плановите за изградба на првата џамија во Атина напредуваат со полна пареа.
Меѓу нив е Наим Елгхандур, роден во Египет, претседател на Муслиманската асоцијација на Грција (МАГ). 
Тој се преселил во Грција во 1972-та година на возраст од 18 години. 
Поради неговата улога како претседател на МАГ, основана во 2003-та година, тој е постојано зафатен.
„Работевме напорно за подигање на свеста кај луѓето за прашањата поврзани со муслиманите, за да покажеме дека ние сме умерени, ние не сме терористи и дека никој не треба да се плаши од нас“, изјави тој за SETimes.
Иако медиумите често тврдат дека муслиманите во Атина чекаат со децении за да се изгради џамија во главниот град, Елгхандру рече дека МАГ поднесе формален предлог до министерството за образование и верски работи во 2006-та година. 
Предлогот беше одобрен и соодветен закон беше донесен истата година.
На 10-ти декември Папандреу изјави во парламентот дека постапките за изградба на џамијата се забрзани, бидејќи правото на место за богослужба е од фундаментално значење, извести Атинската новинска агенција (АНА). 
Таа ќе биде финансирана од владата и изградена во област Вотаникос, во близина на центарот на градот.
Иако не постои официјална бројка, Елгхандур проценува дека има приближно еден милион муслимани во Грција, главно од Азија, Блискиот Исток и Африка. 
Врз основа на бројките на дозволи за престој на мигранти, има околу 500 000 муслимани регистрирани во пошироката област на Атина - многу од нив, вели Елгхандур, се селат во руралните средини за да најдат работа.
Има околу 250 000 муслимани кои бараат азил, околу 120 000 муслимани во Тракија, како и десетици илјади мигранти без документи и деца на муслимански мигранти.
Муслиманите во Атина изнајмуваат канцеларии, продавници, подруми и гаражи кои тие ги користат како места за богослужба. 
Елгхандур ја пофали владината одлука за проектот. 
„Чувствувам и радост и исчекување. 
Јас со нетрпение чекам овој проект да напредува“, рече тој.
Жената на Елгхандур, Ана Стаму, која е од Грција, исто така е активно вклучена во Муслиманската асоцијација на Грција. 
Двојката се сретна во 2003-та година, додека работеле како волонтери за хуманитарна помош на Лекарската светска организација за време на војната во Ирак.
Стаму одлучи да ја прифати муслиманската вера две години откако се омажи за Елгхандур. 
„Не постои притисок за ова. 
Коранот ни забранува да присилиме некого да стане муслиман,“ посочува тој. 
Стаму беше меѓу повеќето од 500 муслимани, кои учествуваа во отворената молитва за прославата на муслиманскиот верски празник Курбан Бајрам, организирана од МАГ и одржана пред универзитетот во Атина.
Прославата, во срцето на бизнис-областа на Атина, се покажа како една необична глетка во земја каде што повеќе од 90 отсто од населението се православни Грци.
Еден државен службеник во неговите рани четириесетти години, кој никогаш претходно не бил сведок на муслиманска празнична молитва, рече дека тоа го направило "среќен", бидејќи тој смета дека секој треба да има право слободно да ја практикува својата религија.
Се проценува дека 13 000 муслимани присуствуваа на прославата на Курбан Бајрам одржана на 12 локации низ пошироката област на Атина.
На друг молитвен собир по повод Курбан Бајрам, одржан во внатрешноста на градот на плоштадот Атики, членови на екстремната десничарска група Хриси Авги и голем број жители се обидоа да ги прекинат ппроцедурите пуштајќи гласна музика и фрлајќи јајца врз верниците кои клечеа на душеците за молитва.
Елгхандур рече дека не се согласувал со одржувањето на прославата на плоштадот Атики, бидејќи верувал дека тоа ќе ги зголеми тензиите кои се појавија меѓу граѓаните и мигрантите кои се собраа во бласта на Атина Агиос Панделеимонос во текот на изминатата година.
„Денешниот приказ на сила од страна на африканските и азиските Муслимани во Атина, по повод нивната верска прослава е прашање што треба да биде од голема загриженост за ... 
новиот градоначалник на [Атина] [Јоргос] Каминис“, го цитираа грчките медиуми портпаролот на ултра-националистичката партија Народен православен собир (ЛАОС), Костис Аивалиотис.
Атмосферата беше многу поразлична надвор од универзитетот, вели Елгхандур, каде што многу Грци ги додадоа своите желби кон оние кои се молеа. 
„Имаше еден свештеник, кој живеел во Ерусалим 40 години, кој ме прегрна и ми рече ... 
дека не поддржува. 
Сега, кога на луѓето им се допаѓа тој, кои се образовани и цивилизирани, се однесуваат на овој начин кон нас, ние не сме загрижени за малиот број на десничарски екстремисти “, рече тој
Тој истакна дека грчкиот народ „не прифати нас“.
Елгхандур рече дека некои политичари и екстремистичките групи негуваат стравови и расистички ставови за да стекнат политичка предност“, во обид да ги убедат младите дека очајните имигранти се виновни за [економската] криза со која Грција се соочува“.
„Матурант од некое грчко средно училиште нема да оди и да работи како молер или пекар или рибар или градежен работник ... 
Сите семејства сакаат нивните деца да учат и да имаат канцелариска работа. 
Затоа во пракса, 90 отсто од доселениците не ги преземат работните места на Грците “, објаснува тој.
Говорејќи во парламентот на денот кога Папандреу ги објави плановите во врска со џамијата, претседателот на ЛАОС Јоргос Караџаферис, се наврати на она што тој го опиша како "шокантен" извештај за исламскиот екстремизам во Грција, според кој поголемиот дел од муслиманските доселеници во земјата очигледно не се терористи, “ сепак тие [фанатички исламисти] ја користат оваа растечка заедница за да навлезе во општествата ", извести АНА.
Одговарајќи на прашање, поднесено во парламентот од страна на Караџаферис, кој ги цитираше медиумските извештаи за наводна "мобилизација на муслиманските екстремистички кругови во Атина", Папандреу рече дека "отсуството на места за богослужба доведува до создавање на полу-нелегални површини, или пак ги присилува верниците да ја практикуваат својата религија на отворено, што го прави она што треба да биде нормален настан да изгледа како востание или протест ", според АНА.
Елгхандур рече дека ако Караџаферис или било кој друг има информации во врска со Муслиманите, тие треба да им ги дадат на полицијата.
„Меѓутоа, ако тој не е сигурен, тогаш треба да молчи, бидејќи тоа е срам за лидерот на една политичка партија да продадава популизам и и да влијае врз обичните Грци, кои можеби не се добро информирани", рече Елгхандур.
Тој смета дека Грција се гледа поинаку отколку другите западни земји бидејќи таа никогаш не била "окупатор" на други народи. 
"Грците кои живееле во целиот свет живееле во мир со локалното население,“ објаснува тој.
Сепак, тој рече дека десноориентираните елементи во Грција се обидуваат да „создадат клима на омраза, така што Муслиманите во странство ќе мислат дека Грција лошо постапува со Муслиманите “.
„Ние сме свесни за нивните планови, кои беа расипани, бидејќи ние сме тука. 
Имиџот на Грција и нејзиното население од 11 милиони нема да бидат уништени од двеста или триста луѓе кои се впуштаат во овие видови на практики“, рече Елгхандур.
Што се однесува до поддршката на Папандреу за местата за богослужба за сите поединци во Грција, Елгхандур изјави дека „тоа е прашање на култура. 
Една цивилизирана земја мора да има места за богослужба за сите верници, од сите религии“.
