14/09/2011
(Ројтерс, Вол стрит џрнал, Ајриш егзаминер, Dnevnik.bg - 14.09.11;
AП, АФП, Ројтерс, ФТ, Вол стрит џрнал, Њујорк тајмс, ДПА, Дојче веле, РФЕ/РЛ, ВОА, РТТЊус, Capital.gr.
eКатимерини - 13.09.11)
Германската канцеларка Ангела Меркел во вторникот (13-ти септември) се обиде да ги разбие шпекулациите дека Грција наскоро ќе прогласи банкрот, повикувајќи ги политичарите да бидат повнимателни во своите јавни коментари за опциите со кои се соочува оваа задолжена балканска земја.
„Сметам дека ќе й направиме најголема услуга на Грција ако не шпекулираме многу, туку ја охрабриме Грција да ги спроведе обврските што ги презеде“, рече таа за берлинскиот јавен радиотелевизиски сервис РББ.
Таа го даде овој коментар еден ден откако германскиот заменик-канцелар и министер за екононија, Филип Рослер, посочи во новинарски натпис од понеделникот „уреден банкрот на Грција“ како еден од можните начини за стабилизирање на еврото.
Во очигледниот прекор до својот заменик и другите германски политичари што го шират тоа сценарио, Меркел рече дека она што е итно потребно е конкретно дејство за да се спречи ширење на заразата кај другите членки на Еврозоната.
„Главен приоритет е да се избегне неконтролирана несолвентност, бидејќи тоа нема да влијае само на Грција“, рече таа.
„Секој треба многу внимателно да ги одмерува своите зборови.
Не ни треба ранливост на финансиските пазари.
Несигурноста е и онака веќе премногу голема.“
Изјавата на Меркел дојде пред повикот за конференција меѓу нејзе, францускиот претседател Николас Саркози и грчкиот премиер Јоргос Папандреу, која е закажана за во среда.
Папандреу се очекува да ги повика водачите на двете најголеми економии на Еврозоната да го зголемат притисокот врз своите банки за учество во делот на приватниот сектор од планираниот втор пакет финансиска помош за оваа балканска држава, објави атинскиот весник Катимерини.
Разговорите се очекува да се фокусираат и на програмата за приватизација на грчката влада и мерките за намалување на трошоците во јавниот сектор, клучен услов за земјата да ја обезбеди нужната следна транша од 8 милијарди евра, од првиот пакет финансиска помош на ЕУ и ММФ.
Целта на наводно набрзина организираната конференција ќе биде Меркел и Саркози да го уверат Папандреу во нивната поддршка за неговите напори за реформа на економијата на земјата.
Пред претстојната посета на ревизорите на ЕУ, Европската централна банка и ММФ на Атина, двајцата водачи, исто така, се очекува да истакнат дека Грција мора да покаже видлив напредок во исполнувањето на условите за следната транша од пакетот за спас од 110 милијарди евра, договорен минатата година.
Еврозоната со месеци е критикувана за одолговлекување на мерките за решавање на својата должничка криза, која веќе ја зафати не само Грција, туку и Португалија и Ирска.
Сега растат стравувањата дека и Италија, третата по големина економија меѓу 17-те земји на ЕУ што користат заедничка валута, и чиј долг изнесува 120 отсто од БДП, може да стане следната членка на евро клубот што ќе падне.
Инвеститорите, исто така, се загрижени за Шпанија, четвртата по големина економија во Еврозоната.
