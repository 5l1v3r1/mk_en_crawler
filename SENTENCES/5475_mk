17/08/2010
Од Лилјана Ковачевиќ за Southeast European Times во Бања Лука -- 17/08/10
Годишниот извештај на американскиот Стејт департмент за безбедноста на Босна и Херцеговина (БиХ), објавен на 8-ми август, предизвика вознемиреност. 
Властите во БиХ велат дека заклучоците укажуваат на потребата за реформи, додека водачите во ентитетот на Република Српска велат дека тие претставуваат политичка тактика.
„Босна и Херцеговина има фрагментиран безбедносен систем кој не може да се носи со предизвиците, особено глобалната закана, како што се тероризмот и шверцот со дрога“, рече министерот за безбедност на ОН, Садик Ахметовиќ за SETimes. 
„Затоа е неопходно да се воспостави единствена политичка структура во БиХ.“
Сепак, премиерот на Република Српска, Милорад Додик, тврди дека извештајот претставува маскиран обид да се изврши притисок за измените на кои ентитетот на босанските Срби се противи. 
Истиот покажува „стереотипен и некритички пристап кон проблемите во Босна“, рече тој, додавајќи дека истиот неправично ја обвинува РС за опасни терористички елементи во самата земја.
„Нема терористи во РС“, рече тој. 
„Сите радикални движења во Босна и Херцеговина -- Вахабист, Белата Ал-каеда и други кои претставуваат основа за потенцијалните терористи -- искажуваат антисрпско чувство“, рече Додик.
Во извештајот на Стејт департментот се вели дека борбата против тероризмот и терористичките финансирања во БиХ е попречена од „напорите на официјалните претставници на РС да ги поткопаат државните институции“.
„БиХ останува слаба, децентрализирана држава со слаба внатреагенциска комуникација и безбедносни агенции кои се натпреваруваат за власт. 
Сите овие фактори резултираа со тоа што БиХ [стана] субјект кој може потенцијално да се користи за терористички операции во Европа“, се вели во извештајот.
На државно ниво, моментно работат Агенцијата за разузнавање и безбедност и Агенцијата за истраги и заштита, додека енетитетите и кантоните во Федерацијата се под полициска надлежност.
„За да се осигури максимална ефикасност во борбата против тероризмот, обидите за поткопување на работата на институциите на државно ниво мора да прекинат“, се вели во соопштението на Американската амбасада во Сараево.
„Соединетите Држави остануваат посветени на блиската соработка на сите нивоа со сите безбедносни агенции и институции надлежни за спроведување на законите со цел борба против тероризмот во БиХ“, се вели во истото.
Според политичкиот аналитичар Милош Солаја, ефикасноста на институциите е поважна отколку нивната организациска структура, кога станува збор за борбата против тероризмот.
„Фер е да се каже дека БиХ претставува извор на терористички закани. 
Вашингтон само бара борбата против тероризмот да биде ефикасна и РС да учествува на свој сопствен начин“, изјави Солаја за SETimes.
РС, рече тој, не е задоволна од извештајот поради генералното противење на ентитетот за пренесување на надлежноста на државата БиХ.
„Вашингтон бара начини да го контролира радикалниот ислам и потенцијалните терористи. 
Наместо да се политизира извештајот на Стејт департментот, поважно е да се најдат начини и да се утврдат процедурите во рамките на постојните институции за успешна борба против тероризмот“, рече тој.
