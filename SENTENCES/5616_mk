02/07/2010
Од Пол Чикои за Southeast European Times во Букурешт – 02/07/10
Повеќе од 20 окрузи во Романија беа погодени од поројни врнежи и смртоносни поплави во текот на изминатата недела. 
Најмалку 22 лица загинаа откако надојдените реки се излеаја од своите корита и ги преплавија селата. 
Сучеава, Ботосани и Неамт во североисточна Романија се најтешко погодени.
Властите генерално интервенираа брзо -- 13.000 луѓе беа евакуирани откако неколку брани пукнаа на реките Сирет и Прут, кои го пресекуваат источниот историски регион Молдавија од север до југ.
И покрај постојаните интервенци на 3.000 припадници на државните агенции -- единиците за вонредна состојба, жандармерите, полицајците, поддржани од војниците -- владата ја обвини националната метеоролошка управа за издавање погрешни предупредувачки кодови во согласност со нивоата на врнежите.
„Локалните власти мора да бидат будни бидејќи, дури и ако има жолто предупредување, во реалноста треба да има црвено предупредување. 
На пример, за градот Дорохои, жолтото предупредување значи 20-40 литри дожд на метар квадратен, додека всушност тоа изнесуваше 163 литри на метар квадратен“, им рече министерот за внатрешни работи, Василе Блага, на окружните префекти за време на видео-конференцијата.
Директорот на националната Метеоролошка управа, Ион Санду, ги бранеше прогнозите што неговата агенција ги издаде во текот на изминатите недели.
„Кога се објавува жолто предупредување, никој не може да каже дали ќе врне 100 литри на метар квадратен. 
Да расчистиме една работа: ние можевме да објавиме дури и црно предупредување; луѓето не можат да се спасат под такви околности“, додаде тој, мислејќи на невремето што го зафати молдавскиот град Дорохои, во близина на украинската граница.
Метеоролошката објавува издава три вида предупредувања -- жолто, портокалово и црвено -- во зависност од интензитетот на феноменот, дали се работи за дожд, снег или бура.
Министерот за животна средина, Лажло Борбели, призна пораз во рацете на природата. 
„И покрај интервенцијата на властите, за жал, ние не можевме да ја избегнеме катастрофата од поплавите -- премногу врнежи во премногу кус период“, рече тој.
Владата ја оценува штетата на околу 0,6% од БДП. 
Ако истата се покачи над прагот од 1 отсто, Романија ќе бара помош за вонредни состојби од ЕУ.
Последниот условен преглед на штетата од поплавите покажува дека 160 локалитети се погодени во 22 окрузи -- 72 само во округот Сучеава. 
Повеќе од 3.200 домови се преплавени -- скоро 300 од нив се целосни уништени, додека 15.000 хектари обработливо земјиште се под вода.
„Врнеше силно цел ден минатиот понеделник. 
Вечерта, го следев фудбалскиот натпревар од Светското првенство кога ги слушнав соседите како врискаат на улицата: ,водите доаѓаат’, изјави Александру Сухароши, пензионер кој живее во областа Дорохои, за SETimes.
„Сé се случи многу брзо. 
Сите се искачивме на блискиот рид и гледавме како порите течат под нашите нозе. 
Еден мој сосед, 16-годишни момче, истрча на полињата за да ги ослободи коњите на своето семејство. 
Никогаш не се врати. 
Беше најден мртов следниот ден, на неколку километри оддалеченост. 
Две стари жени беа, исто така, однесени од водите“, вели тој.
Тој е разочаран како властите се справуваат со ситуацијата. 
„Прво, никој не нé предупреди за поплавите. 
Второ, ако операцијата на евакуација беше темелно и навремено организирана од градското собрание, можеби сите луѓе ќе можеа да ги избегнат пороите. 
Но, тие беа оставени самите да изодат подалеку од катастрофата“, рече Сухароши.
Неговата куќа сега е полна со кал, и покрај тоа што градските инспектори го посетиле, тој се сомнева дека ќе добие пари за поправките.
Владата ќе испрати итна хуманитарна помош во висина од 175.000 евра за погодените области. 
Семејствата кои загубија член во поплавите ќе добијат по 1.200 евра за секоја жртва.
