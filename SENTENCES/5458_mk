15/04/2010
Од Ерол Измирли за Southeast European Times во Истанбул – 15/04/10
Околу 161.000 кипарски Турци ќе избираат меѓу актуелниот водач Мехмет Али Талат и премиерот Дервиш Ероглу на претседателските избори в недела (18-ти април). 
Неодамнешните анкети покажуваат дека Ероглу заостанува скоро со осум поени.
Многу аналитичари веруваат дека резултатите може да сигнализираат промена во правецот за кипарските Турци. 
Талат е познат по својата посветеност на ставањето крај на неколкудецениската поделеност на земјата меѓу Грците и Турците, додека Ероглу е тврдокорен националист, без очигледна желба за повторно обединување, макар што вели дека ќе продолжи со преговорите.
Во неодамнешното интервју за дневниот весник Aксам, тој ги обвини кипарските Грци дека се неискрени во разговорите и рече: „ќе биде многу тешко да се најде решение“.
Тој додаде: „Затоа немаме право да седиме на таа маса засекогаш и да го држиме својот народ под притисок. 
Им ветувам дека ќе живеат мирно во своја сопствена држава“.
Во интервју од 8-ми април, објавено и во Аксам, Талат рече дека влогот е голем. 
„Ние нема да избереме само претседател на овие избори. 
Се работи и за турската судбина, турските односи со ЕУ и нејзиниот статус во светот“, рече тој. 
„Победата за Ероглу сигурно ќе ги прекине разговорите за повторно обединување, а тоа ќе има влијание врз Турција.“
Турската владејачка Партија на правдата и развојот (АКП) не ја криеше својата поддршка за Талат. 
Истата би сакала постигнување на кипарски договор до крајот на оваа година. 
Но, со оглед на тоа што шансите на актуелниот водач опаѓаат, на Анкара можеби ќе й треба План Б.
„Ако турската влада смета дека Талат ја завршил својата мисија, може да го поддржи Ероглу, кој барем ветува дека ќе продолжи со преговорите“, рече Гожде Килич Јасин, политички аналитичар во Турскиот центар за меѓународни односи и стратрешка анализа, во неодамна објавениот извештај за тоа како Кипар би изгледал по изборите.
Ако Ероглу треба да постигне договор со грчкиот југ, „поголеми би биле шансите истиот да биде одобрен од народот на референдум“, рече Јасин.
Во 2004 година, планот за обединување познат како Планот на Анан беше поддржан со големо мнозинство од кипарските Турци, но беше отфрлен од мнозинството кипарски Грци. 
Оттогаш расположението на кипарските Турци се чини дека се промени. 
Актуелните анкети на јавното мислење покажуваат многу мали шанси за добивање слична поддршка за еден ваков план денес.
ЕУ ги суспендираше осумте поглавја од преговорите во 2006 година, кога Турција одби да ги отвори своите пристаништа и аеродроми за бродовите и авионите на кипарските Грци, како што диктираше протоколот за царинска унија. 
Блокот од 27 членки ќе ја разгледа состојбата на преговорите со Турција во декември.
