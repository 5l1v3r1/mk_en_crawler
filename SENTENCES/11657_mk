22/03/2005
БЕРЛИН, Германија -- Канцеларот Герхард Шредер во понеделникот (21-ви март) му рече на грчкиот премиер Костас Караманлис, кој се наоѓа во посета на земјата, дека разговорите за пристапување на ЕУ со Турција ќе започнат на 3-ти октомври, според планираното.
Канцеларот изрази уверување дека Анкара ќе може да ги исполни сите барања на ЕУ до тој датум.
Караманлис го потврди ставот на својата влада дека Турција мора најпрво да го потпише царинскиот протокол со кој се проширува претходниот договор со ЕУ за десетте нови земји-членки на Унијата, вклучувајќи го и Кипар.
Шредер на новинарите им рече дека е уверен оти Анкара ќе ја исполни и оваа своја обврска.
Неговите коментари уследија по оние на другите германски политичари, кои укажуваа на тоа дека забележаниот застој во турските реформи би можел да го одложи започнувањето на преговорите со ЕУ.
(ДПA, Дојче веле, AНA - 21/03/05)
