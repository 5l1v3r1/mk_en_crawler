06/09/2010
(Заман, Defpro.com - 06/09/10; Хуријет - 05/09/10; AП, АФП, Блумберг, СНН, ВОА, Инетњус, Ксинхуа, Хуријет - 04/09/10)
Американскиот адмирал Мајк Мулен, шеф на Здружениот генералштаб, во саботата (4-ти септември) ја повика Турција да се приклучи на напорите за одвраќање на Иран од нуклеарното оружје. 
Тој ја пофали земјата за улогата што ја има во регионот и во мисиите предводени од НАТО.
Воениот офицер со највисок ранг во американските вооружени сили пристигна во официјална посета на Анкара во петокот, околу три месеци откако Турција гласаше „не“ за четвртиот круг санкции на ОН против исламската република на почетокот од јуни.
Мулен, кој е истовремено и највисок воен советник на американскиот претседател Барак Обама, истакна дека целта на неговата посета не е да го оспори потегот на Турција.
„Не дојдов овде да ја оспорам или на кој било начин да ја негирам одлуката на Турција да не ги поддржи санкциите на ОН против Иран“, рече тој на прес-конференцијата во Анкара во саботата. 
„Сакам да изразам благодарност за искажаната намера на вашата влада за спроведување на овие санкции.“
Турција и Соединетите Држави ја споделуваат целта за спречување на Иран да постигне нуклеарна подготвеност, така што двете земји мора да вложат максимални напори и „да загарантираат дека тоа нема да се случи“, додаде Мулен.
Една од целите на посетата на адмиралот беше да се состане со генерал Исик Косанер, кој ја презеде функцијата на нов началник на Генералштабот на Турција на 27-ми август. 
Тој рече дека дошол во Анкара за лично да му честита на својот колега, како и да ја потврди посветеноста на американската војска за зајакнување на „и онака тесната работна врска“ со турските вооружени сили.
„Сакав, исто така, да му се заблагодарам за турското раководење во регионот“, додаде Мулен, пофалувајќи ја земјата за нејзиниот придонес во голем број мисии предводени од НАТО, како што се оние во Косово, Босна и Херцеговина и Авганистан.
Турција, која има околу 1.700 војници во Авганистан, е вклучена во полициската обука и регрутирање за тимовите на реконструкција таму и моментно е задолжена за Меѓународните сили за помош во безбедноста (ИСАФ) во регионот околу Кабул. 
Мулен рече дека таа би требало да го продолжи периодот на својата команда, кој истекува во октомври.
„Би сакале да ја видиме Турција како истрајува во сите овие напори бидејќи тие се толку важни во Авганистан и, исто така, поради критичното време во кое се наоѓаме сега во Авганистан.“
Мулен, исто така, оствари разговори со турскиот министер за одбрана, Веџди Ѓонул, во петокот и со премиерот Реџеп Тајип Ердоган следниот ден, но не беа издадени изјави по ниту еден од овие состаноци.
Во своето обраќање пред новинарите на прес-конференцијата во саботата во Анкара, Мулен ги негираше медиумските шпекулации дека целта на неговата посета беше да преговара за повлекување на тешката опрема и оружје од Ирак преку турската територија. 
Вашингтон нема такви намери, рече Мулен.
„Ние не го транспортираме оружјето преку Турција, ниту планираме да го сториме тоа во иднина“, истакна тој. 
„Извештаите или наводите за спротивното се едноставно неточни и целосно без основа.“
Мулен ја започна својата посета само неколку дена откако претседателот Обама го објави крајот на американската борбена мисија во Ирак. 
Тој изјави за новинарите дека 38.000 парчиња возен парк и преку 2 милиони други парчиња опрема се веќе изнесени од Ирак „тивко, без инциденти“.
„Се разбира, ниту една воена опрема и никој од луѓето не поминаа низ Турција“, рече Мулен.
Исто така, Вашингтон и Багдад се согласија последните американски сили да го напуштат Ирак до крајот на 2011 година, објасни тој.
„Повлековме скоро 100.000 војници во согласност со актуелниот договор; мораме да го сториме истото и во следните 15 или 16 месеци“, рече Мулен. 
„Не се донесени одлуки во поглед на тоа како да се направи тоа“, додаде тој, истакнувајќи дека сите разговори за идното стратешко партнерство меѓу двете земји ќе почнат откако ќе биде формирана новата ирачка влада.
Во врска со можното вклучување на Турција во планираниот противракетен штит над јужна Европа, со цел спротивставување на перцепираните закани од земји како што е Иран, Мулен рече дека разговорите за ова прашање се во тек во НАТО.
„Членството на НАТО смета дека поседувањето ракетна одбранбена архитектура е многу важен капацитет кој мора да биде поставен и да се развива со текот на времето“, рече Мулен. 
„Во тек се разговори со неколку членки на НАТО за вклучување на Турција, Бугарија и Романија во поглед на делови на оваа ... 
ракетна одбранбена архитектура и дали земјите ќе ги поддржат инсталациите ... 
Овие разговори продолжуваат.“
