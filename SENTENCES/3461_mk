13/02/2007
(Euрактив - 13/02/07; Ројтерс, АП, РФЕ/РЛ, Макфакс, Ксинхуа - 12/02/07)
Специјалниот претставник на ОН, Марти Ахтисари, во понеделникот (12-ти февруари) доби силна поддршка од ЕУ за решението што го предложи за статусот на Косово.
„Предлозите создаваат основа за одржлив економски и политички развој на Косово и за зајакнување на стабилноста на целиот регион“, рекоа министрите за надворешни работи на ЕУ во изјавата по состанокот во Брисел.
По девет месеци главно незавршени разговори помеѓу српските претставници и претставниците на косовските Албанци минатата година, Ахтисари го претстави својот предлог за време на посетите на Белград и Приштина на 2-ри февруари. 
И покрај тоа што дозволува Косово да усвои устав и национални симболи, како што се знаме и химна, во рамките на меѓународно надгледуваната самоуправа, планот нуди и широка автономија за српското малцинство во покраината.
Искажувајќи ја својата „целосна поддршка“ за поранешниот фински претседател и неговите напори во процесот на одредување на конечниот статус на Косово, министрите за надворешни работи на ЕУ ја поздравија намерата на Ахтисари да ги вклучи српските преговарачи и преговарачите од косовските Албанци во интензивните консултации за неговиот план.
Во нивните консултации од состанокот во понеделникот, највисоките дипломати на блокот „ги повикаа Белград и Приштина активно и конструктивно да учествуваат во овие консултации“, кои треба да започнат на 21-ви февруари во Виена.
Комесарот за проширување на ЕУ, Оли Рен, кој присуствуваше на состанокот, исто така ја искористи можноста да го осуди насилството што изби за време на протестите за независност изминатиот викенд во Косово.
Незадоволно од фактот што планот на Ахтисари не споменува директна независност за Косово, политичкото движење на етничките Албанци го организираше митингот кој заврши со судир со полицијата и смрт на двајца демонстранти. 
Косовскиот министер за внатрешни работи, Фатмир Реџепи, поднесе оставка поради инцидентот.
„Во Косово нема простор за насилство за исполнување на политичките цели“, АП ја цитираше изјавата на Рен од понеделникот. 
„Оние кои прибегнуваат кон тоа, само й нанесуваат штета на сопствената кауза.“
