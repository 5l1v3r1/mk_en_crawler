16/04/2012
Катица Ѓuровиќ за Southeast European Times во Белград -- 16.04.12
Сериозноста на загадувањето од емисијата на горивата во Србија, поттикнува локални и меѓународни напори за охрабрување на употребата на енергетски ефикасна технологија, биогорива и велосипедизам, со видливи резултати -- но сите вклучени се согласуваат дека е потребно повеќе.
Србија е петтиот по големина производител на јаглероден диоксид во Европа, зад Албанија, Бугарија, Молдавија и Украина. 
Меѓународниот центар за квалитет на горивото ја рангираше Србија на 93-тото место од 100 земји според емисиите на јаглероден диоксид, поради високата концентрација на сулфур во горивата, која загадува повеќе од другите деривати.
„Итно е потребно воведување на енергетски ефикасни технологии за намалување на употребата на горивото барем за половина на поминат километар“, рече за SETimes Јованка Арсиќ-Каришиќ, од невладината организација Централноевропски развоен форум.
Арсиќ Каришиќ рече дека Србија мора да почне да работи побрзо за развој на енергетски ефикасен транспорт, исто така, и поради условите за пристапување во ЕУ.
Според енергетската политика на ЕУ, возилата треба да ги преполоват емисиите и двојно да ги зголемат енергетските заштеди.
„Потрошувачката на горива за новите автомобили се проценува дека треба да се намали за 50 отсто во 2030 година, во споредба со 2005 година“, рече за SETimes Бојан Ковачевиќ, заменик-директор на српската Агенција за енергетска ефикасност.
Јавниот транспорт на Србија ги прави првите чекори кон една поголема ефикасност. 
Истиот користи десет популарно наречени „еколошки“ автобуси во Белград, и шест во Нови Сад, кои се движат на чист природен гас.
Автобусите се произведуваат локално во фабриката Вуловиќ во Крагујевац, и производителот потпиша договор за обезбедување 32 такви автобуси. 
Владата ќе го субвенционира производителот во напорите за следење на политиката на ЕУ, 20 отсто од возилата да се движат на природен гас до 2020 година.
Белград планира да купи уште 280 двојни автобуси и 120 единечни автобуси, кои се движат на природен гас, што ќе го преполови трошењето на гориво на системот на јавен транспорт, според Александар Антиќ, претседател на градското собрание на Белград.
„Ова е наш придонес на проектот за чиста Србија. 
Сакаме да оставиме почист Белград за следната генерација, и затоа купуваме еколошки возила и садиме дрвја“, рече Антиќ.
Друг начин да се намалат емисиите, велат експертите, е со користење на биогорива, и поконкретно, биодизел. 
Викторија груп е единствениот производител на биодизел во Србија, но не може да го продава својот производ.
„Цената на биодизелот не е регулирана, но ако сме ослободени од акцизи како во другите регионални држави и во ЕУ, биодизелот може да стане достапен“, рече за SETimes Јелена Митровиќ, проект-менаџер на Викторија груп.
Србија има потенцијал да произеде 200.000 тони биодизел, и експертите велат дека тоа може да биде главен извоз во иднина, бидејќи побарувачката низ цела Европа е голема. 
Словенија покажува интерес за купување на српскиот биодизел.
Условите за производство на биодизел -- кој се прави од семе од репка, соја и сончогледово масло -- во Србија се широки, со оглед на расположливоста на овие култури и присуството на огромна индустрија за нафта.
Српскиот закон за акцизи не се однесува на течните горива кои се целосно произведени од растителни сурови материјали, но се однесува на дериватите кои содржат низок процент на биогориво.
Но, производителите не плаќаат акцизи, бидејќи биогоривото не е никогаш чисто -- мешано со бензин или дизел -- добиено со преработка на сурова нафта за која е веќе наплатена акциза.
„Проекцијата е дека до 2020 година учеството на биогоривата добиени со преработка на растителни масла, соја, шеќер и други биомаси на српскиот пазар, ќе достигне 2 милиони тони“, рече Ковачевиќ.
Три фабрики во Хрватска и една во Босна и Херцеговина, исто така, произведуваат биодизел, но производството е релативно мало, и во Хрватска достигнува само до 40.000 тони. 
За разлика од тоа Романија произведува 3 милиони тони.
Освен чистите технологии и биогорива, граѓанското општество и меѓународните организации охрабруваат алтернативни начини на транспорт.
УНДП Србија отпочна проект во 2010 година за охрабрување на одржливиот транспорт во Белград и истиот добива на популарност.
„Севкупната цел на проектот е да се намали емисијата на гасови во Белград со зајакнување на учеството на велосипедистите во сообраќајот и обезбедување рамка на политиката за одржлив развој на јавниот транспорт во Белград“, рече за SETimes Наташа Мартинс, менаџер на портфолиото на УНДП.
Истражувањето на УНДП од 2010 година покажа дека само 1 отсто од граѓаните користат велосипеди за редовно патување.
Активистичката група „Улици за велосипеди“ го прифати предизвикот. 
Велосипедисти, на кои сé повеќе им се приклучуваат и нивните пријатели и ентузијасти, возат велосипеди на улиците на Белград секој последен петок од месецот, промовирајќи ја потребата за еколошки транспорт.
„Возењето велосипед е здраво и не предизвикува никакво загадување или врева, и затоа е најефикасно и најодржливо средство за транспорт во градовите“, рече за SETimes Милан Бориќ, активист на „Улици за велозипеди“.
