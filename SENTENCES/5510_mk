13/09/2010
(Ројтерс, Ајриш егзаминер, Balkans.com, Eмпортал - 10/09/10;
Светски економски форум, Блумберг, АП, АФП, Вашингтон пост, СНН, Свизинфо, ВОА, АНА-МПА, Софиска новинска агенција - 09/09/10)
Големиот долг на Грција и кризата со дефицитот уште повеќе ја поткопаа нејзината конкурентност, според годишното истражување на Светскиот економски форум на најконкурентни економии, објавено во четвртокот (9-ти септември).
Земјата падна за 12 места, на 83-тото, во Глобалниот извештај за конкурентноста на женевската група 2010-2011.
Грција падна зад другите 26 членки на ЕУ.
Овогодинешната студија покрива рекордни 139 економии, вклучително и сите земји од Југоисточна Европа (ЈИЕ) освен Косово.
На секоја земја й се припишува рејтинг врз основа на широк опфат фактори на конкурентноста, групирани во 12 столба.
Тие вклучуваат институции, инфраструктура, макроекономска средина, здравство и основно образование, високо образование и обука, добра пазарна ефикасност, ефикасност на пазарот на труд, развој на финанскиот пазар, големина на пазарот, бизнис софистицираност и иновации.
Извештајот, исто така, ја одразува анкетата на јавното мислење на повеќе од 13.500 бизнис водачи во испитаните земји.
Швајцарија остана најконкурентна земја во светот втора година по ред, објави СЕФ.
Шведска, Сингапур и Соединетите Држави беа следни, додека Бурунди, Ангола и Чад се најдоа на дното на Индексот за глобалната конкурентност (ГКИ) на студијата.
„Швајцарија ја задржа својата висока прва позиција, која се карактеризира со одличен капацитет за иновации и многу софистицирана бизнис култура“, се вели во извештајот, чиј коавтор е главниот советник Ксавиер Сала-и-Мартин од Универзитетот Колумбија во Њујорк.
Настрана од Грција, четири други земји од ЈИЕ -- Хрватска, Кипар, Романија и Србија -- исто така имаа полоши резултати од минатата година, додека другите пет, предводени од Црна Гора, го подобрија својот рејтинг.
Турција, која се придвижи на 61-вото место во претходниот ГКИ, беше единствената меѓу земјите во регионот што ја задржа својата позиција.
„Грција покажа лоши резултати во 2010 година поради сериозното влошување на нејзината макроекономска состојба, заедно со особено лошата институционална структура и малата ефикасност на пазарите“, рече комесарот на ЕУ за конкуренција Јоакин Алмуња во извештајот на СЕФ, како гостин-автор.
Испитаните бизнис водачи ги наведуваат неефикасната владина бирократија, корупцијата, рестриктивните трудови регулативи, нестабилноста на политиката и даночните регулативи како пет најпроблематични фактори за водење бизнис во Грција, објави женевската група.
Романија и Србија паднаа три места подолу, на 67-мото, односно 96-тото место, во овогодинешното истражување.
Хрватска падна пет места подолу на 77-мото место и Кипар се рангираше на 40-тото место, што претставува пад од 34-тото место на извештајот на ВЕФ во 2009 година.
Црна Гора стана единствената друга држава на ЈИЕ што влезе во групата на 50 најконкурентни економии во светот, откако скокна 13 места, на 49-тото место во новиот ГКИ.
Нејзиниот подобар рејтинг оваа година ги одразува повисоките оценки што ги доби на десетте од 12 столбови на конкурентноста.
Само два на кои имаше полоши резултати беа развојот на финансискиот пазар и големината на пазарот.
Петте највисоко рангирани проблематични фактори за водење бизнис во Црна Гора, според мислењето на бизнис водачите, го вклучуваат несоодветната инфраструктура, пристапот до финансирање, неефикасната владина бирократија, несоодветно образованата работна сила и корупцијата.
Бугарија и Македонија, кои се качија за пет места погоре, дојдоа на 71-вото и 79-тото место, додека Албанија се придвижи осум места погоре, на 88-мото.
Иако Босна и Херџеговина (БиХ) ја подобри својата позиција од 109-тото на 102-рото место оваа година, истата остана најбавна земја во регионот во однос на конкуреноста.
Бизнис водачите го наведоа „пристапот до финансирањето“ како најпроблематичен фактор за водење бизнис во БиХ.
Другите четири на листата од пет се даночните стапки, неефикасната владина бирократија, корупцијата и даночните регулативи.
Сала-и-Мартин ги повика водачите да не ги занемаруваат факторите што се основни за долгорочниот растеж и развој, истовремено обидувајќи се да се справат со проблемите што ги наметна светската криза.
„И покрај загриженоста за иднината на светската економија, креаторите на политиката не смеат да ги занемарат долготрајните основи на конкурентноста и краткотрајните предизвици“, рече тој.
„За економиите да останат конкурентни, тие мора да го загарантираат постоењето на тие фактори кои носат зголемување на производството на кое се гради нивниот сегашен и иден просперитет.“
