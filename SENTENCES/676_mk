16/12/2005
(Разни извори – 09/12/05 - 16/12/05)
Српската централна банка ја усвои програмата на монетарната политика за 2006 година, со главна цел - намалување на инфлацијата. 
Планот се заснова на проектираниот раст на БДП од 5 отсто следната година.
***
Меѓународната агенција за рангирање „Мудис“ го зголеми долгорочниот рејтинг за странската валута на Tурција за еден поен, од Б1 на Ба3. 
Горната граница на земјата за банкарските депозити е зголемена на Б1 од Б2. 
Изгледите за рејтингот на земјата и владата се ревидирани на стабилни. 
Во изјавата на агенцијата како причини за подобрениот ранг се наведени динамичниот раст и структурните измени.
***
Aлбанскиот дефицит на надворешната трговија достигна околу 1 милијарда евра во периодот јануари-септември 2005 година -- зголемување за 14,7 отсто за период од една година. 
Според податоците на централната банка увозот изнесувал 1,4 милијарди евра, додека извозот достигнал 400 милиони евра.
***
Босна и Херцеговинa потпиша договор со ЕБРД за заем во висина од 70 милиони евра за реструктуирање на железничкиот сектор во земјата. 
Парите ќе бидат искористени за обнова на пругата Коњич-Мостар-Чапљина, дел од паневропскиот Коридор Vц, како и за 70 километри од пругата Костајница-Јошавка. 
Кредитот на ЕБРД е дел од финансискиот пакeт за проектот во висина од 169 милиони евра, кофинансиран од страна на Европската инвестициона банка и ЕУ.
***
Одборот на EБРД направи преглед на програмата за локалните претпријатија за Западен Балкан во висина од 30 милиони евра, која има за цел обезбедување на акционерски капитал, квази акционерски капитал и финансирање на долговите за локалните претпријатива во регионот. 
Проектот ќе биде кофинансиран од страна на ЕБРД (20 милиони евра) и италијанската влада (10 милиони евра). 
Финалното одобрение од страна на одборот на банката се очекува на 7-ми февруари.
***
Загубите од крадењето на електрична енергија достигнаа 16 милиони евра во текот на првите десет месеци од 2005 година, објави мaкедонското претпријатие за електрична енергија ЕСМ Дистрибуција и снабдување на електрична енергија. 
Околу 20 отсто од целокупната дистрибуција била, наводно, загубена -- 11 отсто како резултат на технички загуби, а 9 отсто како резултат на кражбите и нелегалните приклучувања на електричната мрежа. 
Во периодот јануари-октомври стапката на наплата изнесуваше 73 отсто за домаќинствата и 83 отсто за индустриската струја, објави претпријатието.
