10/03/2010
Од Јусуф Рамадановиќ за Southeast European Times во Сараево -- 10/03/10
Ејуп Ганиќ, висок член на Партијата за демократска акција на босанските муслимани во Босна и Херцеговина (БиХ), ќе остане во британски притвор најмалку до четврток (11-ти март), за кога е закажано рочиштето за кауција на лондонскиот Висок суд. 
Тогаш ќе биде одлучено дали ќе биде екстрадиран во Србија, која издаде потерница за негово апсење врз основа на обвиненијата за воени злосторства.
Шеесетичетиригодишниот член на претседателството на БиХ беше уапсен на 1-ви март на лондонскиот аеродром Хитроу.
Србија обвинува дека во мај 1992 година Ганиќ им наредил на трупите под неговата контрола да отворат оган врз конвојот на Југословенската народна армија (ЈНА), додека се повлекуваше од Сараево, кон српското упориште Лукавица. 
Во инцидентот загинаа 40 војници на ЈНА.
Иако поминал поголем дел од својата политичка кариера во БиХ, Ганиќ е роден во Нови Пазар, во српскиот регион Санџак. 
Затоа, српските власти тврдат дека тој е уапсен како српски државјанин. 
Семејството на Ганиќ тврди дека тој сега поседува пасош на БиХ. 
Двете држави бараат негова екстрадиција.
Веста за неговото апсење ги разбранува политичките кругови и јавноста, особено Бошњаците во Босна и Херцеговина, еден од двата ентитети на државата.
Потегот на Србија го осудија политичарите во Сараево како знак на лоша волја, која не придонесува за воспоставувањето билатерални врски.
Во интервју за неделникот БХ Дани, бошњачкиот член на трипартитното претседателство на државата, Харис Силајџиќ, рече дека е „непријатно изненаден“ од апсењето.
Потерницата за Ганиќ, рече Силајџиќ, не е прв агресивен чекор на Србија кон неговата држава. 
Двапати во последно време, рече тој, Србија ги отфрли амбасадорите назначени од БиХ и прифати амбасадор дури по „многу силната политичка вмешаност од страна на Турција“.
Жељко Комшиќ, уште еден член на претседателството на БиХ, рече дека случајот потсетува на оној со Илија Јуришиќ. 
Поранешен војник, Јуришиќ беше уапсен на Белградскиот аеродром во мај 2007 година врз основа на меѓународната потерница и оттогаш е во затвор во Србија. 
Тој е обвинет за воен инцидент со конвој на ЈНА во северниот град Тузла, во кој загинаа повеќе од 50 војници, а други 50 беа ранети.
Премиерот на Република Српска Милорад Додик за белградскиот весник „Вечерње новости“ изјави дека Ганиќ „ќе се смета за одговорен за злосторствата врз Србите, кои тој ги изврши во минатата војна во БиХ“.
Соња Бисерко, претседателка на Хелсиншкиот комитет за човекови права во Србија, рече дека апсењето се чини дека претставува пресметан чекор од страна на Србија за „намалување на нејзината одговорност, преку уверувањата дека војната во Босна ја започнаа Бошњаците“, истовремено обидувајќи се да ги криминализира поранешните босански воени водачи како што е Ганиќ.
Покрај официјалните реакции, 3.000 жители на Сараево -- вклучително и голем број воени ветерани и студенти -- протестираа на 5-ти март пред британската и српската амбасада во главниот град. 
Толпата се движеше низ главниот булевар на градот, кој го носи името на поранешниот комунистички диктатор Тито, во знак на солидарност со Ганиќ.
