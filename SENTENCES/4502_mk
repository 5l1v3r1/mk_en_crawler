26/12/2008
Од Светла Димитрова за Southeast European Times во Софија -- 26/12/08
За разлика од православната заедница во поранешните југословенски републики, Бугарија, Грција и Романија го прославуваат Божиќ на 25-ти декември.
За Бугарите, божиќните прослави започнуваат на Бадник (Budni Vecher), кога целото семејство се собира на свечена вечера.
Дваесет и четврти декември е крај на 40-дневниот пост, кој започнува на 15-ти ноември. 
Бугарите сé уште се придружуваат на условот ниту едно од јадењата на вечерата за Бадник да не вклучува месо или производи од животинско потекло.
Мора да има седум, девет или единаесет јадења на празничната трпеза, со запалена свеќа во средината. 
Оревите и медот, како и лукот -- моќно оружје против сите притаени зли духови -- се задожителни. 
Традиционалното мени вклучува округол леб со паричка внатре, кисела зелка полнета со ориз, бел грав, сушени црвени пиперки полнети со грав, компот од суво овошје и еден вид пита со тиква, која се нарекува тиквеник.
Откако на небото ќе се појават првите ѕвезди, најстариот член на семејството прска темјан на масата и во сите соби во домот. 
Членовите на семејството добиваат по едно парче од истиот леб. 
Кој ќе ја најде паричката ќе биде среќен целата година.
Денес, покрај паричката, жените кои печат леб ставаат и тенко гранче кучешки дрен, кој го симболизира доброто здравје, како и соодветен број ливчиња кои ја претскажуваат среќата. 
Предвидувањата во тие ливчиња варираат од само еден или два збора, како „љубов“ или „благосостојба“ до куси стихови.
Утрото на Божиќ, според традицијата што се следи во селата, младите ергени во традиционални носии, наречени коледари, одат од куќа до куќа пеејќи божиќни песни и пренесувајќи желби за здравје и благосостојба.
Нема ограничувања за божиќниот ручек, кој е обично обилен и вклучува печено прасе, мисирка или кокошка и тестенини.
Периодот помеѓу Божиќ и Богојавление на 6-ти јануари се нарекува „валкани денови“ бидејќи злите суштества, како гулови, вампири, демони и змееви, владејат со ноќта за време на овој преоден период. 
Според празноверието, во овој период е ризично да се излегува по зајдисонце или да се влегува во брак.
Бугарите ја слават Нова Година со изобилство храна и пијалаци. 
Повторно печат леб со паричка и ливчиња што ја претскажуваат среќата ставаат во домашен леб или баница -- типична бугарска тестенина -- која ја јадат за вечера.
Баница
Состојки:
Подготовка:
Намастете тавче со средна големина. 
Прекријте го дното со две кори тесто, испрскајте го со сода вода, потоа со топен путер и на крајот со мешавината од јајца и дробено сирење. 
Повторете го ова со преостанатите кори. 
Последната кора се прска само со сода вода и топен путер и се сече на онолку парчиња колку што е потребно. 
Печете во претходно загреана рерна (180-200 степени Целзиусови) околу 40 минути или додена баницата не стане светло кафена. 
Покријте ја со крпа и оставете ја да се излади неколку минути.
Баницата може да се подготвува во различни облици и со други состојки, како што е спанаќ, праз и тиква, и во секој ден од годината. 
Солените видови обично се служат со јогурт или чаша ајрјан (јогурт и вода во сооднос 1:1).
