10/03/2006
Од Душан Кошановиќ за Southeast European Times во Белград - 10/03/06
По едномесечни преговори српската влада и австрискиот конзорциум се согласија да формираат заедничко претпријатие кое ќе го замени мобилниот оператор Мобтел.
Државата контролира 70 отсто од претпријатието, а конзорциумот, предводен од Мартин Шлаф, контролира 30 отсто.
Договорот беше постигнат по неколкугодишните контроверзии што го опкружуваа најстариот мобилен оператор во Србија, кој беше основан од страна на државата и магнатот Богољуб Кариќ во 1990-тите, со благослов на поранешниот југословенски претседател Слободан Милошевиќ.
По демократските промени во 2000 година, новата влада усвои закон за данок на дополнителен приход, чија цел беа бизнисмените блиски до режимот на Милошевиќ.
Сепак, не беа преземени понатамошни чекори за одговорност на магнатот, сé додека Кариќ не го основа Движењето Силата на Србија, политичка партија чија популистичка реторика за брзо време резултираше со високи бројки на анкетите.
На крајот од 2005 година српското судство конечно отпочна истрага за малверзациите со кои, наводно, е изградена империјата на Кариќ.
Истрагата резултираше со тужба против магнатот за наводно затајување на данок во висина од околу 7,7 милиони германски марки во периодот помеѓу 1999 и 2001 година, погрешни финансиски извештаи во врска со набавката на опремата на Ериксон во 1994 година, како и обид за подмитување на членовите на противничките партии.
Пред истрагата Кариќ и државата се обратија пред Циришкиот суд за арбитража да го реши нивниот спор во врска со сопственичкиот статус на Мобтел.
Компликувајќи ги работите уште повеќе, Кариќ му го продаде својот удел во Мобтел на австрискиот конзорциум.
Како резултат на тоа, кога владата му ја одзеде лиценцата за работа на Мобтел, се појави опасност од влошување на односите на Белград со Виена.
По едномесечните преговори кои Шлаф ги окарактеризира како „тешки, но фер“, заедничката српско-австриска комисија рече дека е постигнат договор и дека ќе бидат отфрлени сите тужби.
„Главниот принцип по кој се водевме беше да се избегне предизвикување штета на австриските инвеститори и истовремено да се заштитат српските интереси што е можно повеќе“, рече српскиот министер за економија, Предраг Бубало.
Српската влада вели дека кој било тендер за продажба на Мобтел треба да ја покрива штетата од околу 700 милиони евра што семејството Кариќ й ја нанесе на државата додека управуваше со мобилниот оператор.
Најлутиот противник на Кариќ, министерот за финансии, Млаѓан Динкиќ, предложи да се искористат приходите од продажбата за најпотребните инвестиции во српската екомија.
Мобтел и неговата лиценца за работа ќе бидат ставени на продажба во април.
Британското претпријатие Водафон, шпанското Телефоника, германското Дојче телеком и грчкото ОТЕ се сметаат за главни потенцијални понудувачи.
Меѓународна потерница на Интерпол е издадена за Кариќ, кој избега од земјата.
Одвреме навреме магнатот говори преку своите адвокати, тврдејќи дека е жртва на политички прогон против него поради тоа што станал „најопасниот противник на владејачката коалиција“.
Се мисли дека тој е во Москва, омилено место на српските бегалци од правдата.
Кариќ тврди дека ќе се врати во земјата откако ќе собере докази за својата невиност.
Во меѓувреме, Даночната администрација го запленува имотот на семејството Кариќ, кој вклучува 13 вили и 33 станови само во Белград.
