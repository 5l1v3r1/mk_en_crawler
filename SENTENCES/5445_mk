13/10/2010
Од Наташа Радиќ за Southeast European Times во Загреб – 13/10/10
Поранешниот хрватски премиер Иво Санадер во вторникот (12-ти октомври) се соочи со прашања од втората парламентарна анкетна комисија која ја испитува приватизацијата на ИНА, најголемото нафтено и гасно претпријатие во Хрватска.
Членовите на парламентот сакаа да знаат повеќе за купувањето во 2009 година на 22 удели во ИНА, што му даде на унгарски МОЛ мнозинство гласови во ИНА.
„Договорот со МОЛ беше успешен и кога владините акции паднаа под 50 отсто, беше логично МОЛ да се стекне со повеќе права“, рече Санадер.
Тој тврдеше дека партиските водачи и неговата влада, вклучително и актуелната премиерка Јадранка Косор, учествувале во носењето на одлуките и знаеле што се случува.
Со оглед на тоа што повеќе од десетина сојузници и партнери на Санадер се уапсени или се под истрага, распространети се шпекулациите за неговата улога во очигледната епидемија на корупција.
Ако Санадер чувствува притисок, истиот не беше видлив за време на неговото сведочење. 
Тој одговараше на прашањата со часови, категорично отфрлајќи какви било манипулации. 
Тој беше смирен, самоуверен и подготвен.
Тој истакна дека повеќе не е вклучен во политиката. 
„Тоа ми овозможува да ги видам работите појасно, пообјективно“, рече тој.
Запрашан за тоа кој, што знаел, тој ја употреби добропознатата хрватска поговорка за да ги опише своите колеги, кои го обвинија него.
„Кој му копа гроб на друг, самиот ќе се најде во него“, забележа тој.
Санадер рече дека приватизацијата на ИНА почнала под претходната влада предводена од СДП, како и дека неговите помошници и министрите знаеле точно што се случува. 
Таа изјава предизвика вознемиреност, со оглед на тоа што актуелната влада е предводена од некогашната блиска помошничка на Санадер, Косор. 
Таа тврди дека не била вмешана во случајот.
„Се надевам дека луѓето ќе ја откријат вистината. 
Мораме да знаеме кој ги донесе погрешните одлуки и каде се нашите пари“, изјави за SETimes Томислав Краљ, студент кој се приклучи на насобраниот народ пред парламентот.
Санадер дојде без адвокат, како сведок. 
Парламентарната комисија која го сослуша Санадер не може да подигне обвинение, но може да побара официјална истрага.
