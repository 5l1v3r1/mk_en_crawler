01/06/2012
Клаудија Лутовска за Southeast European Time во Скопје -- 01.06.12
Европската комисија (ЕК) ја поддржа иницијативата на македонската Агенција за електронски комуникации (АЕК) за наоѓање начин кандидатите за членство во ЕУ да бидат опфатени со законот одобрен од Европскиот парламент минатиот месец за регулирање на индустријата на безжични комуникации.
Законот, кој утврдува ограничување на цените и воведува структурни решенија за воспоставување конкуренција на роаминг пазарот, треба да влезе во сила на 1-ви јули, заменувајќи ја регулативата од 2007 година, која истекува на 30-ти јуни.
Според новите регулативи, мобилните оператори во ЕУ ќе мора да ги ограничат цените на роаминг услугите на 70 евроценти за еден мегабајт, до 30-ти јуни 2017 година.
Горната граница ќе ги намали трошоците за една минута повик на 29 евроценти, што е намалување од сегашните максимални 35 евроценти.
Текст-пораките, исто така, ќе бидат поевтини, и ќе паднат од сегашната цена од 11 евроценти на 9 евроценти.
Предупредувањата во ЕУ за спречување „сметковни шокови“, исто така, ќе бидат проширени според овие прописи.
Почнувајќи од јули, луѓето ќе добиваат предупредувачки пораки кога ќе се доближат до 50 евра трошоци за еден месец (без ДДВ), ако е странската мрежа компатибилна.
„Испративме иницијатива за изедначување на цената на роамингот со членките на ЕУ ...
Ова е заеднички напор на земјите од регионот за утврдување единствена цена на роаминг услугите, по примерот на ЕУ“, рече Роберт Ордановски, директор на Агенцијата за електронски комуникации на Македонија, на втората Меѓународна регулаторна конференција минатиот месец.
Конференцијата, што се одржа во Охрид, вклучуваше регулаторни тела од областа на електронските комуникации и секторот на информатичките технологии од Македонија, Србија, Хрватска, Црна Гора, Албанија, Косово, Романија, Бугарија, Чешката република и Полска.
Генералниот директор на Водафон, Виторио Чолао, побара од ЕУ да не ги намалува цените на роамингот бидејќи, како што вели, тоа ќе резултира со намалени инвестирања во иднина.
„Дали Европа сака работни места или Европа сака намалување на цените?
Треба да престанеме со постојаните интервенции и да ја оставиме индустријата да ги инвестира тие пари.
Инвестирањето значи работни места, и не само во секторот на телекомуникациите, туку и во медиумите, забавната индустрија и кај развивачите на мобилните апликации“, рече Чолао на Светскиот мобилен конгрес во Барселона, претходно оваа година.
Ако ЕК го прифати предлогот испратен од балканските држави, услугите ќе бидат намалени на една четвртина од постојните цени, рече Ордановски.
Според Дигиталната агенција за ЕУ, досега цените за роамингот беа премногу високи за корисниците да комуницираат слободно меѓу земјите-членки, што имаше негативно влијание врз економијата и трговијата во Европа.
Намалените цени ќе помогнат да се отвори пазарот, рече Нели Крос, заменик-претседател на комисијата одговорна за Дигиталната агенда.
„До јули 2014 година европските корисници ќе можат да изберат различни оператори кога се во странство.
Европјаните ќе можат слободно да ги користат интернет сервисите низ цела Европа, без да бидат ограничени на својата земја.
Ова ќе ја забрза дигиталната економија и развојот на нови веб-услуги“, рече Кроес.
