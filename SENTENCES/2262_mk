08/02/2005
(Атинска новинска агенција, Македонска новинска агенција, Катимерини - 07/02/05; Њујорк тајмс, Телеграф - 05/02/05; AП, ББС - 04/02/05)
Една анкета на јавното мислење поттикната од корупциски скандал во Грција покажа дека поголем дел од јавноста ги поддржува плановите на Владата за борба против митото во судскиот систем. 
Скандалот ја разниша довербата на народот во две клучни институции, Црквата и судството, како што се вели во истражувањето на атинската агенција за испитување на јавното мислење „Капа“.
Минатата недела министерот за правда, Анастасиос Папалигурас, објави пакет од 12 мерки, кои имаат за цел борба против корупцијата во судскиот систем. 
Тие вклучуваат и затворски казни до десет години и високи парични казни за корумпираните судии. 
Секој кој ќе му понуди подарок или пари на судија ќе се соочи со обвиненија за кривично дело.
Неговата изјави уследи набргу откако истражната програма откри случаи на судии од прва инстанца, адвокати и судски службеници, кои земале мито за условно ослободување на вршители на кривични дела, главно дилери на дрога. 
Во извештаите што беа потоа објавени се споменуваше и Црквата, при што високи свештеници беа поврзувани со обидите да се влијае на исходот на судските процеси, вклучително и преку мито.
Во својата прва изјава за јавноста по избивањето на скандалот премиерот Костас Караманлис ја наведе потребата од поголема транспарентност и подобрување на судскиот систем, истакнувајќи ја „непоколебливата“ решеност на неговата Влада за искоренување на корупцијата во земјата. 
Тој, исто така, побара од грчкото независно судство да ги истера корумпираните судии од системот.
Во тек е истрагата за одредување на степенот на раширеност на оваа појава. 
Во меѓувреме, неколку судии веќе се отпуштени за наводно земање мито за местење на судските процеси и одредување на условно ослободување на осудени вршители на кривични дела, објави Атинската новинска агенција. 
Во извештајот на ББС од минатата недела се вели дека се покренати обвиненија за сериозни дисциплински прекршоци против четворица судии.
Црквата, исто така, ги испитува обвиненијата против неколку црковни лица. 
Светиот Синод, управното тело на Грчката православна црква, го суспендираше владиката од Атика, Пантелејмон, на шест месеци, во очекување на истрагата. 
Друго црковно лице, Теоклитос, владиката од Тесалиотис, наводно е уапсен од страна на полицијата во еден ноќен клуб поради сомневања за прекршоци поврзани со дрога. 
Трет свештеник, Јаковос Јосакис, е уапсен минатата недела врз основа на сомневањата за проневера на пари и шверц со антиквитети. 
Тој, исто така, се поврзува и со еден скандал на подмитување на судии за да ослободат дилери со дрога.
Вкупно 67,4 отсто од испитаниците во анкетата рекле дека неодамнешните изјави на високи владини функционери, во кои се ветува борба против корупцијата во судството, се позитивни или „веројатно позитивни“. 
Само нешто повеќе од една четвртина имаат спротивно мислење.
Анкетата покажа дека Грците се поделени во своите ставови во врска со факторите кои овозможуваат корупцијата да цути. 
Според 26,3 отсто вината е на поединците. 
Други 22,6 отсто ја наведуваат општата криза на моралот, додека 21 отсто рекоа дека проблемот се должи на „толеранцијата“ што ја покажува државата кон оваа пракса. 
За 13 отсто, проблемот е вкоренет во водењето на јавниот сектор во текот на изминатата деценија, додека 11,4 отсто корупцијата ја припишуваат на „дупките“ во правниот систем.
