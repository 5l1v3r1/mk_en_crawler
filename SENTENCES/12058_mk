16/12/2004
САРАЕВО, Босна и Херцеговина (БиХ) -- Завршувајќи ја четиридневната седница во Сараево во средата (15-ти декември), Комисијата за реструктуирање на полицијата на БиХ постигна нацрт-консензус во врска формирањето на единствена полициска структура во земјата.
Претседателот на комисијата, Вилфред Мартенс, рече дека предлогот е целосно во согласност со препораките на Канцеларијата на високиот претставник и ЕУ.
Комисијата повикува на ставање под контрола на централното министерство за безбедност на пограничната служба, новата агенција за спроведување на законот и двете регионални и десетте кантонски полициски сили.
Но, претставниците во комисијата од босанските Срби се спротивставија на консолидирањето на безбедносните служби на двата ентитета во државата.
Во другите вести, високиот претставник Педи Ешдаун се очекува во четврток да одржи прес-конференција на која треба да ги објави мерките што ќе се преземат како одговор на континуираното прекршување од страна на Република Српска на Дејтонскиот мировен договор и нејзината несоработка со Хашкиот трибунал.
Во меѓувреме, портпаролката на главната обвинителка на ОН, Карла дел Понте, во средата ја критикуваше Владата на босанските Срби поради тоа што понуди награди за оние што ќе се предадат доброволно.
Таа рече дека воените злосторници не треба да се третираат како важни личности.
(Независне новине, Дневни аваз - 16/12/04;
AП, Ројтерс, ПБС БиХ, Фена, РТРС, НТВ Хајат - 15/12/04)
