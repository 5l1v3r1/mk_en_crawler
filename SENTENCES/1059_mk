08/01/2008
Американскиот државен секретар Кондолиза Рајс и бугарскиот министер за надворешни работи, Ивајло Калфин, разговараа за ситуацијата на Балканот и процесот на решавање на статусот на Косово, за време на состанокот во петокот (4-ти јануари). 
Рајс го поздрави активниот ангажман на Калфин во врска со Косово во текот на изминатите неколку месеци, истакнувајќи дека САД ја ценат конструктивната позиција на Бугарија.
***
Министерот за надворешни работи на Босна и Херцеговина (БиХ) Свен Алкалај и заменик високиот претставник Рафи Грегоријан се состанаа во петокот (4-ти јануари) на разговори околу политичката ситуација и надворешната политика на земјата. 
Тие, исто така, ги разгледаа проектите поврзани со евроатланската интеграција и напорите за потпишување на Договорот за стабилизација и асоцијација со ЕУ.
***
Кипарскиот министер за надворешни работи, Ерато Козаку-Маркулис, во понеделникот (7-ми јануари) допатува во Јордан, во дводневна посета на Блискиот Исток. 
Таа се очекува да се состане со својот јордански колега, Салахедин Ал Башир, пред да го посети Рамалах, каде што ќе се состане со палестинските водачи.
***
Босанскиот член на претседателството на Босна и Херцеговинa, Харис Силајџиќ, во петокот (4-ти јануари) беше во неофицијална посета на Хрватскa, каде што се состана со претседателот Стипе Месиќ. 
Тие разговараа за најновите настани во регионот и процесот на интеграција во ЕУ.
***
Tурскиот претседател Абдула Ѓул во четвртокот (3-ти јануари) во Анкара се состана со водачот на кипарските Турци, Мехмет Али Талат, при што беше постигната согласност во 2008 година да се обезбеди нова можност за постигнување решение за поделениот остров. 
Ѓул, кој треба да се состане со американскиот претседател Џорџ В. 
Буш и генералниот секретар на ОН Бан Ки-Мун оваа недела, му вети на Талат дека ќе го покрене прашањето кај двете страни.
***
Aлбанскиот премиер Сали Бериша во средата (2-ри јануари) испрати телеграма со честитки до својот словенечки колега, Јанез Јанша, по повод преземањето на ротирачкото претседателствување со ЕУ. 
Бериша рече дека словенечкото претседателство ќе „биде важен придонес за мирот, стабилноста, интеграцијата на балканските земји во ЕУ и процесот на финализирање на прашањето на статусот на Косово“.
(Разни извори 01/01/08-08/01/08)
