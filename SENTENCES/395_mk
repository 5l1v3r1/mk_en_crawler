05/09/2011
Бојана Миловановиќ за Southeast European Times во Белград -- 05.09.11
Со апсењето на Ратко Младиќ и Горан Хаџиќ, Србија надмина една од клучните пречки за членство во ЕУ.
Но, патот кој претстои може да биде посложен отколку што некои Срби се надеваа.
Се уште мора да бидат исполнети други услови, меѓу кои и брзо усвојување на неколку реформски закони.
Покрај тоа, некои европски лидери -- особено, германската канцеларка Ангела Меркел -- ги поврза надежите на Србија за членство во ЕУ со напредокот во билатералните разговори со Косово, како и со решавање на ќор-сокакот во северниот дел на Косово.
Во меѓувреме, една неодамнешна анкета спроведена од страна на владината канцеларија за европска интеграција покажува пад од четири отсто на бројот на граѓани кои би го поддржале пристапувањето во ЕУ на референдум.
Пред шест месеци, процентот изнесуваше 57 отсто.
Сега е 53 отсто.
Белград се уште се надева на добивање на зелено светло на 12-ти октомври, кога Европската комисија ќе ја обелодени својата оценка за подготвеноста на Србија да стане официјален кандидат за членство.
SETimes разговараше со Милица Делевиќ, шеф на канцеларијата за европска интеграција, за севкупните изгледи.
SETimes:
Дали сте задоволни од поддршката што граѓаните ја покажуваат за процесот на европска интеграција на Србија и дали ве загрижува падот?
Милица Делевиќ:
Луѓето веќе не се толку идеалистични во своите ставови за ЕУ, но високото ниво на поддршка покажува дека тие рационално сфаќаат дека тоа е, како во интерес на Србија, така и во нивен сопствен интерес како граѓани на оваа земја со цел Србија да продолжи да се движи во таа насока.
Во моментов, тоа е високо ниво на поддршка.
Многу е важно дека поддршката за реформите што ги спроведуваме е поголема од поддршката за членство во ЕУ.
Осумдесет и пет проценти од граѓаните сметаат дека реформите треба да се спроведат за наше добро, а не заради ЕУ, а пред шест месеци таа поддршка беше 73 отсто.
Јас би им кажала на граѓаните дека е важно Србија да продолжи по патот кон европска интеграција бидејќи тоа ја гарантира реализацијата на реформите што тие сакаат да ги видат.
SETimes:
Признавањето на Косово како потенцијален услов за пристапување на Србија во ЕУ често се дискутира во европските и српските политички кругови.
Која е вистината?
Делевиќ:
Србија е водена од условите што се дефинирани и утврдени преку процесот за стабилизација и проширување, а тие се имплементација на човековите и малцинските права, демократските принципи на владеење на правото, функционална пазарна економија и примена на законското наследство на ЕУ.
Како дел од првиот критериум, посебен акцент се става врз потребата од регионална соработка и исполнување на обврските кои произлегуваат од потпишаните меѓународни договори.
Косово не е официјално споменато како услов, но може да се појави како нешто што ја дефинира политичката клима важна за решавање на процесите, како во Србија, така и во ЕУ.
Во рамките на ЕУ не постои консензус Косово да биде држава, но постои јасен став дека сите, вклучувајќи го и Косово, треба да бидат вклучени во регионална соработка и асоцијација со ЕУ.
SETimes:
Едно деликатно прашање на српската политичка сцена е дали членството во НАТО е услов за членство во ЕУ.
Кој е вашиот став во однос на ова прашање?
Делевиќ:
Поголемиот дел од земјите членки на ЕУ се членки на НАТО, но некои не се, и ја одржуваат својата неутралност прилично љубоморно.
Важно е Србија да ја разбере разликата меѓу тоа да не е членка, но да е подготвена да преземе одговорност за регионалната и глобалната безбедност и да има конструктивен однос со НАТО, и да не е членка, но да има непријателски став кон Алијансата.
Тоа се две сосема различни нешта, а второто може да го попречи пристапувањето на земјата во ЕУ.
SETimes:
Србија се надева дека ќе добие позитивен одговор од ЕК на 12-ти октомври и со тоа ќе добие кандидатски статус.
Колку всушност треба да сработи Србија со цел да го постигне тоа?
Делевиќ:
Србија има уште многу работа, а јас верувам дека многу нешта ќе се завршат до откривањето на мислењето на Европската комисија за тоа дали Србија треба да стане земја-кандидат, кое ќе се случи на 12-ти октомври.
Добивањето на кандидатски статус не треба да се сфаќа како магично стапче кое ќе промени сè.
Тоа е оценка за нашиот напредок во дадениот момент во одредени реформски процеси што ги спроведуваме;
тоа ќе биде момент кога одредени закони ќе бидат усвоени и кога Комисијата ќе ја оцени имплементацијата на одредени закони.
Тоа нема да биде крај и не треба да се очекува Србија да стане целосно уредена земја во тој момент.
За нас, најважното нешто сега е да вложиме максимални напори да ја направиме очекуваната оценка на ЕК што е можно попозитивна.
Таа оценка потоа ќе влијае врз одлуката на министрите на ЕУ, шефовите на државите и владите на 9-ти декември.
SETimes:
Колку апсењето на Ратко Младиќ ја олесни европската интеграција на Србија?
Делевиќ:
Тоа ја промени политичката клима;
исполнет е еден важен формален услов.
Јас не го сфаќам тоа како нешто што е важно во контекст на европската интеграција, туку како нешто што е важно за утврдување на одговорноста за сериозните злосторства што беа извршени.
Апсењето е нешто што ја покажува нашата реакција кон меѓународните обврски, ја потврдува нашата заложба за владеењето на правото и ја зацврстува вербата дека ниту едно кривично дело може да помине неказнето, како и дека регионалното помирување и стабилноста се приоритетни цели.
SETimes:
Холандија беше најжестокиот поборник за блокадата на европската интеграција на Србија до апсењето на Младиќ.
Меѓутоа, дури и по неговото апсење, таа се уште ја нема ратификувано Спогодбата за стабилизација и асоцијација меѓу Србија и ЕУ.
Според вас, каков вид на порака испраќа тоа?
Делевиќ:
Очекувам и Холандија да го ратификува овој документ.
Убедена сум дека многу нешта се направени и дека холандските членови на парламентот ќе го признаат тоа.
Но, Холандија не е единствената земја кој го попречува стапувањето во сила на договорот -- има уште многу земји кои допрва треба да го ратификуваат договорот.
SETimes:
Многумина се сомневаат дека, како резултат на големата финансиска криза и кризата во рамките на ЕУ, Србија ќе биде вклучена во следниот бран на проширување и ќе стане членка на ЕУ.
Кое е вашето мислење?
Делевиќ:
Проширувањето сега е обележано од економската криза и проблемите во внатрешните политички ситуации во земјите-членки и тоа сигурно ќе влијае врз динамиката на проширување, но јас мислам дека оваа криза, која е сериозна и бара многу време за решавање, не го загрозува постоењето на ЕУ и свеста за стратешкиот интерес на Унијата во прифаќањето на земјите од Западен Балкан како нови членки.
