15/02/2012
Билјана Лајмановска за Southeast European Times во Скопје -- 15.02.12
Македонија работи на остварување на својата стратешка цел -- НАТО, како и членството во ЕУ -- и презема дипломатска офанзива за добивање членство во Алијансата, на претстојниот самит во Чикаго во мај.
„Треба да сториме сé за да успееме, но мораме да сме свесни дека тоа можеби нема да ги даде посакуваните резултати“, рече за SETimes поранешниот амбасадор Ристо Никовски.
Многу аналитичари сметаат дека Македонија, најверојатно, нема да успее во Чикаго со оглед на противењето на Грција -- проширувањето на НАТО досега не се најде на агендата на самитот -- што значи треба да ги прошири своите постојни односи.
„Македонија има алтернативи кои треба да ги разработи и тие не мора да ја вклучуваат Евроазија“, рече Никовски.
Опциите вклучуваат подобро искористување на можностите на Договорот за стратешко партнерство со Соединетите Американски Држави, зајакнување на партнерството со Турција и другите држави, но исто така и доближување до Израел, според аналитичарот Јован Донев од Институтот Евро Балкан.
„Тоа е потешко и може да чини повеќе, но што да правиме ...
Не сме во брак со НАТО или ЕУ.
Многу држави не се членки, но се многу просперитетни и успешни“, рече Донев за SETimes.
Анкетите на јавното мислење постојано покажуваат околу 90 отсто одобрување за членството во НАТО и во ЕУ, со периодични падови во поддршката.
Но, скоро 40 отсто од анкетираните велат дека името на Македонија треба да биде зачувано и по цена на претходно споменатото членство, според локалната невладина организација Македонски центар за меѓународна соработка.
„ЕУ-скептицизмот и НАТО-скептицизмот тука се на далеку пониско ниво од она што го покажуваат условите и третманот наметнати од НАТО и ЕУ...
Подготвени сме да чекаме, да толерираме“, рече Никовски.
Но, опозицијата ја критикуваше владата дека испраќа променливи пораки до Брисел, додека истовремено објавува дека спроведува дипломатска офанзива за Чикаго.
„Го повикуваме премиерот да ...
каже дали Македонија има друга алтернатива, бидејќи патот без НАТО е многу стрмен, многу тежок“, рече заменик-претседателот на Социјалдемократскиот сојуз, Гордан Георгиев.
Претставникот на опозициската Либерал-демократска партија, Нано Ружин, ја обвинува владината стратегија за намалувањето на евроатланските шански на Македонија на долгорочен план.
„Тоа има обесхрабрувачко влијание на нас -- средствата за армиските реформи се намалени, а дисциплината за почитување на демократските стандарди е намалена“, рече Ружин за SETimes.
Албанската партија Демократска унија за интеграција (ДУИ) -- партнер во владејачката коалиција -- е единствениот релативен коректор на владиниот пристап, според Ружин.
„Ако (владејачката) ВМРО-ДПМНЕ мора да избере меѓу името и НАТО, тие јасно кажуваат дека ќе го изберат името.
Ако ДУИ мора да бира меѓу НАТО и тоа да биде на власт, тие најверојатно ќе ја изберат удобноста и економската полза што доаѓа со власта“, рече тој.
Поранешниот министер за надворешни работи Слободан Чашуле изјави за SETimes дека тврдењата на опозицијата се утописки.
„Македонија е посветена на членството во НАТО како никогаш досега и нема никакво отклонување од тој правец.
Секојдневното лобирање на нашите официјални претставници е непобитен доказ дека ги сметаме САД за наш стратешки партнер број еден“, рече Чашуле.
„Не помалку важно, Македонија има интензивна соработка со Турција, најголемиот американски сојузник во регионот, и ние учествуваме во воената мисија во Авганистан и Ирак, а претходно го правевме тоа во Босна“, додаде тој.
Албанските аналитичари сметаат дека секоја опција освен евроатланската интеграција може да биде опасна за мултиетничката стабилност на Македонија.
„Мораме да знаеме дека НАТО и ЕУ се единствените столбови што го држат нашето преживување.
Без нив, нема држава“, рече за SETimes професорот на Универзитетот ФОН, Мерсел Биљали.
