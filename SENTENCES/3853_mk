18/07/2007
(AФП, ББС, АКИ, Гардијан, Еуобсервер, Ајриш тајмс, БТА, Софиска новинска агенција, Медиапул - 18/07/07; AП, Ројтерс, АФП, ДПА, ВОА, РФЕ/РЛ, Ксинхуа, Софиска новинска агенција, Дневник, Медиапул - 17/07/07)
Бугарија во средата (18-ти јули) објави дека ќе испрати официјално барање до Триполи за пренесување на петте бугарски медицински сестри и палестинскиот лекар осудени за намерно инфицирање на повеќе од 400 либиски деца со ХИВ.
„Можно е Либија да го одбие префрлањето, но нашиот договор ни дозволува да поднесеме вакво барање“, рече бугарскиот државен обвинител Борис Велчев, мислејќи на договоро за правната помош што неговата земја ја потпиша со Либија во 1984 година.
Тој додаде дека и покрај тоа што в среда ќе биде испратено официјално барање за пренесување на медицинските сестри, сé уште не се знае колку време ќе биде потребно за медицинските сестри и лекарот, кој неодамна доби бугарско државјанство, да бидат донесени дома.
Ова стана возможно откако највисокото судско тело на Либија одлучи доцна во вторникот да ги замени смртните казни на медицинските лица за доживотен затвор. 
Високиот судски совет ја изрече пресудата откако беше постигнат договор со семејствата на 438 инфицирани лица, според кој секое од нив ќе добие еден милион американски долари надоместок.
Тие, пак, од своја страна се откажаа од барањето за егзекуција на шестмината, кои се затворени во затворот во Триполи од 1999 година.
Бугарските медицински сестри Кристиана Вулчева, Насја Ненова, Валентина Сиропуло, Ваља Червењашка и Снежана Димитрова и палестинскиот лекар Ашраф Јума Хајуј, беа осудени за намерно инфицирање на децата со ХИВ и осудени на смрт во мај 2004 година.
По меѓународниот притисок, судскиот процес беше повторен. 
Истиот заврши во декември 2006 година, при што шестмината повторно беа осудени на смрт. 
И покрај доказите дека епидемијата на ХИВ во детската болница во Бенгази му претходела на доаѓањето на медицинските лица за најмалку една година, либискиот Врховен суд ги потврди смртните казни претходно овој месец.
Останувајќи на изјавата дека се невини, медицинските лица сведочеа дека признанијата на некои од нив биле изнудени со тортура.
ЕУ и САД, кои ги поддржуваа постојаните повици на Бугарија за ослободување на здравствените работници, ја поздравија одлуката од вторникот, но повторно го повикаа Триполи да преземе чекори за брзо решавање на случајот.
„Фактот што Високиот судски совет не ги потврди смртните казни е првото олеснување“, рече претседателот на Европската комисија, Жозе Баросо. 
„Сепак, нашата цел е решение што ќе овозможи заминување на бугарскиот и палестинскиот медицински персонал од Либија и нивно пренесување во ЕУ што е можно побргу.“
И покрај тоа што ја поздрави пресудата од вторникот како „позитивен чекор напред“, висок американски претставник истакна дека истата не става крај на маките на медицинските лица.
„Ние сме охрабрени од замената на смртните казни и се надеваме дека истите ќе резултираат на начин кој ќе им овозможи на медицинските лица да се вратат дома“, рече помошник државниот секретар, Дејвид Велч.
На прес-конференцијата доцна вечер во Софија, бугарскиот министер за надворешни работи, Ивајло Калфин, рече дека одлуката на либискиот Врховен суд претставува „голем чекор во вистинската насока“. 
Тој, исто така, ги увери новинарите дека Софија ќе ги искористи сите можни средства за да обезбеди пренесување на медицинските лица во Бугарија.
Либискиот министер за надворешни работи, Абдел-Рахман Шалкам, во вторникот изрази уверување дека на Триполи „не му пречи тоа што бугарските медицински сестри и палестинскиот лекар го искористија“ договорот од 1984 година помеѓу двете земји. 
Официјалните претставници во Софија посочија дека откако здравствените работници ќе се вратат во Бугарија, тие, најверојатно, ќе бидат помилувани од страна на претседателот Георги Парванов.
Сепак, некои пречки мора да бидат надминати најпрво, за да се овозможи пренесувањето. 
Престојните случаи и парични казни против петте медицински сестри и лекарот би можеле да ја одложат нивната екстрадиција.
„Чувствувам одредено олеснување бидејќи смртните казни веќе не висат над нивните глави“, рече д-р Здравко Георгиев, сопруг на една од медицинските сестри, Валчева. 
„Но, истовремено, оваа одлука ја продолжува агонијата ... 
Немам поим кога ќе можеме да се вратиме во Бугарија.“
Георгиев беше ослободен од истото судење за инфицирање со ХИВ во 2004 година, кое заврши со осуда на неговата сопруга, но нему не му беше дозволено да се врати дома.
