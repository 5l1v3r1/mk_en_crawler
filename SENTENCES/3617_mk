04/12/2006
Од Наташа Радиќ за Southeast European Times во Загреб – 04/12/06
Хрватската влада подготвува нова стратегија за промовирање на бенефициите од членството во НАТО.
Властите во Загреб одлучија да ја отпочнат оваа кампања бидејќи во анкетите на јавното мислење поддршката за пристапот во НАТО драстично се намалува во изминатите месеци.
Според неодамнешното истражување, само 29 отсто од Хрватите го поддржуваат влезот во Алијансата.
Владата има голема причина за загриженост поради тоа што додека поддршката на јавноста ослабува, процесот на влез во НАТО се забрзува.
Неодамнешниот самит во Рига покажа дека Хрватска -- заедно со Албанија и Македонија -- би можела да очекува покана за НАТО по само две години.
Експертите за комуникации и јавни односи, задолжени за подготвување на новата стратегија, одлучија да ги повикаат јавните личности, познатите и хрватските музички и филмски ѕвезди, да се придружат на напорите и да ги промовираат предностите на членството во НАТО.
Истакнати Хрвати ќе говорат јавно за ова прашање, ќе бидат направен промотивни видео-спотови и телевизиски реклами, за да се покажат бенефициите од членството.
За оваа стратегија се разговара е и ќе биде финализирана на почетокот од следната година.
Сепак, аналитичарите предупредуваат дека јавноста е многу чувствителна во врска со НАТО и многу треба да се стори за промена на општата клима на мислење.
И покрај тоа што поддршката за пристапот во ЕУ останува стабилна, околу 55 отсто од поддршката за членството во НАТО е намалена поради загриженоста во врска со Ирак.
Хрватската јавност остро се спротивстави на можноста за испраќање на хрватски војници во Ирак и не ја поддржува идејата за изградба на воени бази на Јадранското приморје.
Исто така од интерес е и прашањето кој ќе ја донесе конечната одлука за членството, Дали таа ќе биде донесена преку парламентот или преку обврзувачки референдум?
Парламентот би можел лесно да го одобри пристапот во НАТО, кој владата го смета за стратешка цел.
За разлика од тоа, ако референдумот се одржуваше сега, гласачите ќе ја отфрлеа идејата.
Интересно е тоа што ниту една парламентарна партија не се противи на членството во НАТО.
Владата отворено го поздрави неодамнешното соопштение на НАТО дека Хрватска може наскоро да очекува покана.
Владата усвои специјална изјава во која се поздравува Декларацијата на НАТО во врска со новите задачи на Алијансата -- кои вклучуваат и подготвеност за проширување во 2008 година.
Премиерот Иво Санадер рече дека владата е задоволна што НАТО ги признава напорите на Хрватска.
„НАТО не е повеќе она што беше за време на Студената војна.
Тоа ги дели заедничките вредности на слободата и мирот.
Ако Хрватска беше членка на НАТО, никој немаше да се осуди да фрли ниту една бомба во 1991 година“, рече Санадер на седницата на владата.
Тој истакна дека со членството во НАТО, Хрватска сака да ги сподели глобалните вредности на слободата и мирот, човековите и малцинските права, демократијата и владеењето на правото.
Новата стратегија за комуникации ќе се фокусира на промовирањето на овие вредности.
