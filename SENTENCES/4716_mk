09/03/2009
Од Блерта Фониќи-Кабаши за Southeast European Times во Приштина – 08/03/09
Косовскиот премиер Хашим Тачи во неделата (8-ми март) го покани својот српски колега Борис Тадиќ да го посети Косово -- но само ако е тоа меѓудржавна посета.
„Подготвен сум да го пречекам Тадиќ како претседател на Србија ако тој се согласи да дојде во институциите на Република Косово“, рече Тачи.
Тој го изјави ова за време на дебатата на тркалезна маса во Чаглавица, за време на која тој ги повика и раселените Срби да се вратат во Косово.
„Како што знаете, Белград секој ден повикува на лисици и затворска ќелија за мене“, рече премиерот. 
„Го канам претседателот Тадиќ да заборави на лисиците и затворската ќелија и да дојде во мојата канцеларија -- канцеларијата на премиерот на Република Косово -- на ракување за да започне меѓудржавната соработка.“
„Ова е најдобрата и највистинската одлука што Тадиќ може да ја донесе во поглед на стабилноста на Србија во регионот, српската заедница во Косово и нашата јадранска иднина“, рече тој, повикувајќи на ново поглавје во билатералните односи.
Приштина е отсекогаш подготвена да комуницира со Белград и да соработува на прашањата што се однесуваат на Србите во Косово -- под услов тоа да се прави во рамките на планот на Ахтисари, додаде премиерот.
Апелирајќи до раселените Срби, тој вети дека владата ќе стори сé што може за да им загарантира безбеден и стабилен живот.
„Косово е татковина на сите граѓани без разлика на етничката припадност. 
Владата и јас сме посветени на просперитетот на сите Срби и другите заедници во Косово“, рече тој, ветувајќи дека властите ќе одвојат дополнителна финансиска помош за спроведување различни проекти.
Косовскиот министер за враќања и заедници, Саша Рашиќ, рече дека е лично посветен на зголемување на бројот на раселените лица кои се вратиле во Косово.
„Реалноста е дека во текот на 2008 година имавме помал број луѓе што се вратија“, рече тој. 
„Имавме вкупно 664 лица што се вратија во Косово, вклучително и 222 Срби.“
Сепак, додаде тој, владата овој месец предвидува враќање на околу 20 српски семејства во село во близина на Ново Брдо, и околу 20 други семејства во регионот на Истог.
Сепак, и покрај владините уверувања, тензиите продолжуваат во етнички поделениот северен дел. 
Во неделата демонстранти од косовските Срби се судрија со локалната полиција, при што наводно десетици Срби и осум полицајци беа повредени.
Немирите беа поттикнати од прекинот на струјата што траеше повеќе од една недела, известија медиумите.
