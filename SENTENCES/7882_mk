08/01/2013
Катица Ѓуровиќ за Southeast European Times во Белград -- 08.01.13
Наведувајќи ги како причина тешкотиите и малиот број на патници, железничките оператори во Југоисточна Европа, откажаа 46 меѓународни линии од почетокот на декември.
Откажувањето е знак за пошироките проблеми со кои се соочува железничкиот систем во регионот, кој доби малку инвестиции од почетокот на 1990-тите.
Просечната старост на вагоните е 30 до 45 години и, како резултат на тоа, железниците се нерентабилни и честопати несигурни.
Во моментов има само еден воз кој ја поврзува Хрватска и Западна Европа со Србија и само еден што ги поврзува Унгарија и Србија.
Нема меѓународни возови од Босна и Херцеговина (БиХ) и нема возови до Софија, Истанбул или Букурешт.
Грција ги суспендираше сите меѓународни железнички линии во 2010 година поради финансиски загуби.
Според официјалните податоци, само 2,5 отсто од српската железничка мрежа може да достигне брзина од 100 или 120 километри на час.
Една четвртина од српските возови одат со брзина од само 30 километри на час.
Небојша Бојовиќ, професор на Факултетот за транспорт и сообраќаен инженеринг на Универзитетот во Белград, рече дека српската влада треба да направи повеќе за поддршка на железничкиот систем.
„Нема конкуренција, нема пазарен или бизнис модел на организацијата“, рече Бојовиќ.
„Државата треба да помогне преку механизмот на јавни сервисни обврски, кој беше усвоен од страна на Србија во 2005 година, но за жал не е спроведен.
Додека Српските железници мора да плаќаат за користење на меѓународната инфраструктура, странските возови што влегуваат во земјата не плаќаат такси, бидејќи тоа не е предвидено во српскиот закон.
До неодамна, европските железнички администрации наплаќаа такси за инфраструктурата за сите меѓународни возови што ги користеа нивните линии.
Но, станува речиси редовна практика земјите да субвенционираат помалку меѓународен патнички сообраќај и да наплаќаат такси од учесниците во железничкиот сообраќај за користење на железничката инфраструктура.
Железничките линии за Западен Балкан и Западна Европа беа суспендирани откако Хрватски железници воведоа годишна такса од 700.000 евра за пристап до железничката инфраструктура, што беше прескапо за Српските железници и Железницата на БиХ.
Просечната годишна такса во другите земји е меѓу 800.000 и милион евра.
Михаела Томурад-Сушац, портпаролка на Хрватски железници, изјави за SETimes дека загубите од меѓународните линии се движат меѓу 99.000 и 343.000 евра.
„За време на економска криза и поради пазарните услови, ваквите загуби не можат да се игнорираат.
Моравме да почнеме со наплата на такси“, рече Томурад-Сушац.
Бојовиќ вели дека земјите треба да работат заедно на подобрување на регионалните железници.
„Изолираните и малите железнички мрежи на Балканот не можат да бидат ефикасни“, рече Бојовиќ.
„Има само едно решение:
отворање на пазарот.
Она што ни треба е хармонизација на железничкиот систем со цел да се постигнат ефекти и да се зголеми ефикасноста.“
И покрај неодамнешните кратења на други места, романските државни железници ЦФР Калатори се обидуваат повторно да ги отворат меѓународни линии.
Штефан Рошану, кој беше назначен за генерален менаџер на ЦФР Калатори во летото 2012 година, има планови за проширување.
„Почнавме да ги подобруваме операциите на возовите во однос со Унгарија“, рече Рошану за SETimes.
„Во следните месеци сакаме да почнеме нови услуги во западниот дел од Романија, за поврзување на српските и романските градови со воз, бидејќи има голема побарувачка.
Штом ќе биде пуштен во употреба вториот мост меѓу Романија и Бугарија, ќе донесеме нови возови за поврзување на Букурешт и Крајова од Романија до Видин и другите бугарски градови.
„Во партнерство сме со молдавската администрација за зголемување и развој на нови линии, бидејќи имаме голема заедница во близина на границата со роднини во другата земја, но очекуваме да донесеме и туристи.“
Дамир Гало (26), ветеринарен техничар од Нови Сад, честопати патува до Унгарија во посета на своите роднини и користи само возови.
„Железничкиот сообраќај не се промовира доволно“, рече Гало за SETimes.
„Истиот треба да биде ’рбетот на [регионалниот транспорт] бидејќи е поевтин во однос на автобусите и автомобилите.
Насекаде во Европа, железничкиот сообраќај е удобен, квалитетен и сигурен, додека нашите возови доцнат, валкани се и опасни.
На Балканот, возовите се за оние кои немаат други опции и немаат пари, но имаат многу време за губење.“
Дописникот на SETimes Габриел Петреску во Букурешт даде свој придонес за овој извештај.
