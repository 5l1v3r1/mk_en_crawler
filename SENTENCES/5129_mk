08/01/2010
Од Игор Јовановиќ за Southeast European Times во Белград -- 08/01/10
Српскиот претседател Борис Тадиќ го помина православен Божиќ во четвртокот (7-ми јануари) во Дечанскиот манастир во Косово, велејќи дека на жителите им треба „помирување меѓу народите“.
„Како српски претседател, испраќам порака на мир во Дечани до сите насекаде, во име на српските граѓани, во име на државата Србија и во мое лично име, верувајќи дека мирот е потребен повеќе од сé друго во овој заеднички регион во кој живееме.
Тоа им е особено потребно на сите народи кои делат заедничка судбина во овој Балкан, многу тежок и комплексен регион“, рече Тадиќ.
Косовските власти објавија дека му дозволиле на Тадиќ да го посети Косово не како државен претставник, туку како човек кој сакал да го посети манастирот на Божиќ.
Приштина тврди дека имало договор оти Тадиќ нема да дава политички изјави за време на посетата, кој тој наводно го прекршил.
Сепак, неговиот кабинет објави дека Тадиќ немал договори со косовската влада, туку ги известил властите на ЕУ.
Приштинските претставници го прекорија Тадиќ за тоа што одговори на новинарско прашање индиректно велејќи дека Косово е дел од Србија.
Контроверзната изјава на Тадиќ беше дека тој не сака да ја види „само Србија, што значи и Косово, во ЕУ, туку и сите држави од регионот на Југоисточна Европа, интегрирани во ЕУ што е можно поскоро“.
Џавит Беќири, портпаролот на косовскиот претседател Фатмир Сејдиу рече дека со ваквите изјави Тадиќ „си го стеснува патот на соработката и движењето“.
„Колку и да се обидуваше да покаже воздржаност овојпат, Тадиќ сепак мораше да каже дека Косово е, наводно, дел од Србија, иако тој добро знаеше дека се наоѓаше во друга земја, Република Косово, која е независна и суверена држава“, изјави Беќири за белградската новинска агенција Бета.
Опозицијата ги критикуваше косовските институции што му дозволија на Тадиќ да дојде во посета.
Претставникот на Алијансата за иднината на Косово, Ардијан Ѓини, рече дека не очекувал еден шеф на држава за избегне давање политичка изјава.
„Српскиот претседател ...
не може да дојде само во верска посета на Косово.
Тоа е и политичко глупирање на косовските институции.“
Приштинскиот политички аналитичар Белул Беќај искажа сличен став.
„Фактот што српскиот претседател дојде во Косово, има пред сé политичко значење.
Фактот што приликата на неговата посета е верскиот аспект, е маргинален во споредба со неговата политичка посета.“
ЕУ не објави официјален коментар.
Единиците на КФОР ја засилија безбедноста за време на посетата на Тадиќ.
Тој леташе со хеликоптер до манастирот, а потоа користеше оклопни возила на копно.
Демонстранти протестираа против неговата посета, но војниците на КФОР го одржуваа редот.
Блерта Фониќи-Кабаши во Приштина даде свој придонес во овој натпис.
