09/09/2005
(Различни извори – 02/09/05 – 09/09/05)
Романскиот министер за економија Кодру Серес соопшти дека цените на нафтените деривати и електричната енергија нема да се променат до крајот од годинава, но постојат големи шанси тие да бидат зголемени на почетокот од 2006-та година.
Серес, исто така, потврди дека националниот нафтен оператор Ромгаз е во преговори со рускиот Газпром за одредување на увозните квоти за природниот гас за четвртата четвртина од 2005-та година и првата четвртина од 2006-та година.
Стапката на економски пораст во Грција годинава ќе биде околу 3,7 отсто, под превидениот од 3,9 отсто, соопшти националната служба за статистика.
Економијата на земјата доживеала пораст од 3,7 отсто во втората четвртина од 2005-та година, а во првата четвртина тој пораст изнесува 3,5 отсто.
Нова Љубљанска Банка (НЉБ) од Словенија купи 81отсто од акциите во Тузланска Банка во Босна и Херцеговина за, како што се дознава, цена од 26 милиони евра.
НЉБ веќе поседува контролен пакет акции во три други босански банки:
ЦБС Банка, ЛХБ Банка и Развојна банка.
Последната јавна лицитација за приватизација на турската  нафтена рафинерија Тупрас ќе се одржи на 12 септември, според извештај на одборот за приватизација.
За рафинеријата ќе лицитираат девет конзорциуми и индивидуални фирми, меѓу кои конзорциумот Петрол Офиси-Тупрас, конзорциумот Зорлу-ПКН Орлен, конзорциумот Коч-Ајгаз-Опет Шел, ОМВ од Австрија и МОЛ од Унгарија.
Босанската електроградежна компанија Енергоинвест соопшти дека добила договор во Алжир, вреден 22,8 милиони евра.
Фирмата треба да изгради 400 кв меѓуградска линија за пренос на електрична енергија.
Хрватската електростопанство ХЕП соопшти дека ќе инвестира 29 милиони евра за обновување на старите мрежи на цевки за греење во Загреб и Осиек.
Најголем дел од цената - 24 милиони евра - ќе биде платен преку заем од Светската Банка, откако ќе биде потпишан договор во 2006-та година.
70-от меѓународен саем на трговија во Солун беше отворен во петокот (9 септември).
На свеченото отворање требаше да се обрати грчкиот премиер Костас Караманлис.
Синдикатите најавија протестен марш и одржување на мировен собир за да го изразат нивното противење на реформите во социјалната помош и системите на работна сила.
Берзите на Кипар и Грција ќе отпочнат заедничка трговска платформа според договорот кој треба официјално да биде потпишан идната недела.
Според претседателот на кипарската берза, Акис Клеантоус, цените на акциите ќе бидат во евра.
