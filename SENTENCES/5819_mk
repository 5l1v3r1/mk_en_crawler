20/06/2011
Од Пол Чикои за Southeast European Times во Букурешт – 20.06.11
И покрај тоа што е членка на ЕУ од јануари 2007 година, Романија се рангираше на 67-мото место меѓу 134 земји во извештајот за Светскиот половиот јаз на Светскиот економски форум.
Рангирањето претставува подобрување за три места од минатогодишното, но покажува малку суштински напредок. 
Во регионот, Романија е само пред Молдавија и членката на ЕУ Бугарија во врска со прашањето на половата еднаквост.
Слабиот рејтинг на Романија не ги изненадува оние кои внимателно ги следат напорите на земјата во однос на половиот паритет и незаинтересираноста на властите за ова прашање.
„Концептот на еднакви можности е, всушност, непознат на јавната агенда“, изјави за SETimes Лилиана Пагу од Женското здружение во Романија и национална координаторка за женските невладини организации.
„Тоа не се појавува дури ни за време на предизборни кампањи, што кажува многу за тоа како политичарите им се обраќаат на жените -- жените не постојат како изборна цел“, рече Пагу.
Во планот за регионален развој 2007-2013, финансиран од ЕУ, за романскиот Западен регион, се вели дека граѓанското општество долго време сигнализира постоење на нееднаквост меѓу половите.
„Државните институции се занимаваа со оваа тема само за време на преговорите пред пристапувањето во ЕУ“, се вели во извештајот.
Во извештајот се објаснува дека иако романските закони гарантираат еднакво учество во економскиот и социјалниот живот на земјата, постои професионална подвоеност на жените и истата се докажува со постоењето на модел на занимања поврзан со половата припадност; оттука и разлики во платите меѓу мажите и жените.
Минатата година владата ја укина Националната агенција за еднаквост на можностите меѓу мажите и жените (АНЕС), која беше формирана во 2005 година поради разговорите за пристапување во ЕУ. 
Пред да биде затворена, 15 експерти на АНЕС успеаја да иницираат национална стратегија за спроведување на еднакви можности во периодот 2010-2012 година.
Околу 20 невладини организации протестираа поради владината одлука за затворање на АНЕС, доведувајќи ја во прашање ефикасноста на националната стратегија во сегашните околности.
Но, Пагу објасни дека ситуацијата не е надежна дури и да има закон кој ќе го регулира прашањето на половата нерамнотежа. 
„Жените немаат успех бидејќи се слабо информирани за своите права“, рече таа. 
„Невладините организации што ги претставуваат се игнорираат во процесот на социјален дијалог и нивните напори за менување на менталитетот се маргинализирани.“
Има многу причини за ова. 
Некои сметаат дека недостатокот на автентична демократска рамка -- првенствено во самите политички партии и здруженијата -- не дава простор за дебата и ја потврдува хиерархијата на вредности во која жените се третирани како неважни.
Други ги сметаат традиционалните обичаи -- и влијанието на Православната црква -- за главни виновници. 
Сепак, некои велат дека лошите социо-економски услови со кои се соочува јавноста даваат контекст за полова нееднаквост.
Александра, водач на тим на мултинационално претпријатие која побара да говори под услов на анономност, објасни дека сé се сведува на менталитетот кој се гради со самото воспитување.
„Многу години работев за државна агенција. 
Префрлањето во мултинационално претпријатие беше како излегување од темница на светлина, бидејќи јас бев толку преплашена од колегите-женомрзци што ги трпев порано. 
Мажите таму не сакаа или не беа подготвени да видат жени на исто рамниште со нив или, уште полошо, да бидат водени од жени. 
А тоа произлегува од нивното домашно воспитување“, рече таа за SETimes.
Жените како Александра, како и невладините организации, во континуитет постигнуваат напредок во својата борба против стереотипите, во кои тие се претставени како лажен пример.
„Како водач на граѓанско општество, го кревам својот глас против сите овие невредности кои мора да бидат срушени за жените да станат рамноправни граѓани. 
Јас, исто така, застанувам против домашното насилство и јавниот молк кој го следи овој социјален феномен за да се стави крај на идејата дека жените можат да бидат само стока“, рече Пагу.
