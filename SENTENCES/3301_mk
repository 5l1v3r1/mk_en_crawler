31/01/2007
(Тркиш дејли њус, Сабах, НТВ МСНБЦ - 31/01/07; AФП, ДПА, Тркиш дејли њус, Заман - 30/01/07; Ројтерс, АП, ДПА, АКИ - 29/01/07; Ројтерс - 26/01/07; AФП - 20/01/07; ББС - 09/12/06)
Осомничените милитантни на Ал каеда уапсени во Турција оваа недела, планирале бомбашки напади во големите градови низ целата земја, објавија во вторникот (30-ти јануари) турските медиуми, цитирајќи ги прелиминарните резултати од истрагата.
Во серијата истовремени рации од понеделникот, турската специјална полиција уапси 50 поединци, осомничени за врски со мрежата на Ал каеда. 
Помеѓу оние кои се моментно во притвор е и осомничениот водач на операциите на оваа терористичка група во Турција и човекот одговорен за нејзините комуникации со ќелиите во странство.
Овој човек, идентификуван само како Екрем К., наводно, бил во контакт со Абу Мусаб Ал Заркави, водачот на терористичката мрежа на Ал каеда во Ирак, кој беше убиен во воздушен напад од коалициските сили предводени од страна на САД минатиот јуни.
Цитирајќи ја полуофицијалната новинска агенција Анатолија, весникот на англиски јазик Turkish Daily News (ТДН) во средата објави дека полицијата трага по уште едно лице, Хајдар К., за кое се верува дека е задолжено за контакти со водачите на Ал каеда во Ирак и Авганистан.
Истиот ден, во извештај на весникот Сабах беше именуван Хајдар Киркал (27) како претставник на Ал каеда во Турција и еден од десетте главни оперативци на групата, уапсени во централната покраина на Анатолија, Коња, каде што во понеделникот беа, наводно, уапсени уште 24 лица.
И покрај тоа што немаше официјално соопштение за операцијата, турските медиуми објавија дека најмалку 21 лице е уапсено во западните провинции Истанбул, Измир и Кочаели, како и во југоисточната провинција Мардин. 
Овие уапсени подоцна беа испратени на сослушување во Коња, објави приватната телевизија НТВ. 
Според истите извештаи, апсења имало и во Бурса и Афјонкарахисар.
Полициски извори во вторникот објавија дека заплениле документи, компјутери и цедеа за време на рациите на домови и други објекти во Коња, вклучувајќи и еден мадрасах, вид верско училиште за деца. 
За време на пребарувањата во Измир беа запленети еден пиштол и документи.
Острите мерки против осомничените милитанти на Ал каеда беа преземени по околу 18 месеци следење. 
Околу 600 полицајци во пет провинции, наводно, биле вклучени во операцијата.
Прелиминарното сослушување на осомничените покажа дека групата регрутирала луѓе кои се бореле на места како што се Босна и Херцеговина и Авганистан, наместо локални луѓе. 
Полициски извори, исто така, рекоа дека тие комуницирале меѓу себе само преку Интернет и никогаш не користеле телефони за ова.
Турските власти спроведоа голем број операции против осомничените исламски милитанти по четирите самоубиствени бомбашки напади во Истанбул во ноември 2003 година, во кои загинаа повеќе од 60 лица. 
На околу 73 лица, меѓу кои и двајца Сиријци, моментно им се суди за нивната наводна вмешаност во нападите на двете синагоги, Британскиот конзулат и седиштето на банката ХСБЦ во најголемиот турски град.
И покрај тоа што негираа каква било директна поврзаност со мрежата на Ал каеда, голем број од уапсените за бомбашките напади од 2003 година признаа дека биле обучувани во милитантните исламистички кампови во Чеченија и Авганистан.
Во петокот турскиот суд осуди седум припадници на милитантната група Ансар Ал ислам, на 12 и пол години затвор, за нивната вмешаност во планот за убиство на американскиот претседател Џорџ В. 
Буш за време на самитот на НАТО во Истанбул во 2004 година. 
Оваа радикална исламистичка група се смета дека има врски и со терористичката мрежа на Осама бин Ладен.
На почетокот од декември, полицијата рече дека уапсила десет лица осомничени за врски со Ал каеда, за време на рациите во Анкара, Истанбул и Измир, на почетокот од посетата на папата Бенедикт Шеснаесетти на Турција на крајот од ноември. 
Против еден од уапсените, адвокат, кој се опишува како водач на Ал каеда во Турција, беше покренато обвинение во Измир претходно овој месец, при што обвинителот за него бараше затворска казна во траење од 38 години. 
За време на претресот на неговиот дом, полицијата пронајде цеде премачкано со специјален материјал кој предизвикува експлозија кога ќе се стави во компјутер.
