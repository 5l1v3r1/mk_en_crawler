30/06/2011
(Еј би си њуз - 30.06.11;
ПРОтв Кишињев, Телеграф, Њујорк тајмс, АП, АФП, РФЕ/РЛ, Би-Би-Си - 29.06.11;
Вашингтон тајмс - 03.06.11;
Нуклеар трет инишијатив)дол
Молдавските власти во средата (29-ти јуни) изјавија дека уапсиле шест лица осомничени за обид да продадат повеќе од еден килограм ураниум 235, за кој се верува дека бил внесен во земјата од Русија.
Четворица од неидентификуваните осомничени се модлавски државјани, еден е од отцепениот регион на земјата Транс-Дњестар, а еден е од Русија, соопшти за новинарите Виталие Брицеаг, претставник на молдавското Министерство за внатрешни работи.
Тој рече дека групата била уапсена во Кишињев во понеделникот, додека се обидувала да преговара за продажба на радиоактивниот материјал за бомби, за сума од 20 милиони евра.
„Полицијата дозна дека тие нашле потенцијален купувач, државјанин на муслиманска држава во Африка“, рече Брисеаг за АФП.
Ураниумот 235, кој има период на полураспаѓање од повеќе од 700 милиони години, е еден од трите изотопи на природниот ураниум и единствен кој може да издржи синџир на реакција, што го прави, исто така, единствен кој може да се користи во нуклеарните оружја.
Сочинува помалку од 1 отсто од природниот ураниум.
Ураниумот за оружје мора да содржи високо збогатен ураниум при што концентрацијата на ураниумот 235 изнесува повеќе од 90 отсто.
Меѓународната агенција за атомска енергија, светската група за набљудување на нуклеарниот материјал, вели дека количеството на ураниум 235 потребно за правење нуклеарна бомба е 25 килограми, јавува АП.
„Контејнерот со ураниум беше во Кишињев една недела“, рече Брисеаг на прес-конференција во средата.
„Цело тоа време посредниците бараа купувачи.
Контејнерот, долг 20 центиметри со дијаметар од 40 центиметри, беше најден во станот на еден од уапсените мажи.“
Групата мислела дека преговара со потенцијален купувач од Северна Африка, новинските агенции го цитираа молдавскиот официјален претставник.
Полицијата објави видео-снимка на која се гледа како еден од членовите на бандата му кажува на клиентот, кој бил таен безбедносен агент, дека може да добие килограм ураниум, но не целата количина одеднаш.
На снимката што беше емитувана на телевизискиот канал ПРОтв Кишињев во средата, исто така, се гледа како специјалната полиција во ски-маски внесува во автомобил сед маж со лисици.
Во друга снимка, Гајгеров бројач почнува брзо да титка кога полицајци со бели ракавици го приближиле инструментот до металниот контејнер.
Молдавските власти рекоа дека содржината на металната кутија ќе биде испратена во една западна држава на експертска анализа, ветувајќи дека ќе даде повеќе информации откако ќе бидат познати резултатите.
Апсењата во понеделникот беа резултат на седуммесечна истрага, според Брисеаг.
„Имавме помош од експерти од Украина, Германија и САД“, рече тој.
„Ги следевме осомничените од март.“
Минатиот август, молдавските власти запленија 1,8 килограми ураниум 238 во Кишињев.
Неколку членови на бандата, вклучително и поранешни полицајци, беа уапсени додека се обидуваа да го продадат материјалот, кој не може да се користи во нуклеарни оружја.
Случајот оваа недела не е прв пример на нелегален шверц со нуклеарен материјал во земјата, која беше дел од поранешниот Советски Сојуз.
Во март 2010 година украинските власти уапсија шестмина локални граѓани кои се обидуваа да продадат 2,5 килограми осиромашен ураниум за 200.000 американски долари (преку 145.000 евра во тоа време), според Иницијативата за нуклеарната закана (НТИ), американска независна, непрофитна организација.
Во друг случај споменат од групата, казакстански цариници во декември минатата година заплениле автомобил што влечел полуприколка наполнета со 20 тони радиоактивно старо железо.
Возилото, кое било задржано на преминот Жанажол во Северен Казахстан, се движело за Анкара.
