29/01/2008
Од Игор Јовановиќ за Southeast European Times во Белград -- 29/01/08
Новак Ѓоковиќ го победи Французинот Јо-Вилфред Цонга, на финалето од Австралија опен во неделата (27-ми јануари), станувајќи првиот Србин кој победил на еден гренд слем турнир.
За време на натпреварот улиците на Белград и другите српски градови беа скоро пусти: кафулињата беа преполни со луѓе кои ја гледаа акцијата. 
Навивачите на натпреварот носеа транспаренти со натпис „Новак за претседател“.
Ѓоковиќ го победи Цонга со 3:1 (4:6, 6:4, 6:3, 7:6). 
Но, тениските познавачи беа уште поимпресионирани од играта на Ѓоковиќ за време на двонеделниот турнир во Мелбурн. 
На патот до титулата Ѓоковиќ изгуби само еден сет -- во финалето. 
Во полуфиналето тој го порази прворангираниот тенисер во светот, Швајцарецот Роже Федерер.
Ѓоковиќ е роден во Белград на 22-ри мај 1987 година, а почнал да игра тенис на четиригодишна возраст, и покрај желбата на татко му да игра фудбал. 
Тој е моментно трето-рангиран на АТП листата, финалист на Американ опен 2007 и полуфиналист на Роланд Гарос и Вимблдон во 2007 година и има освоено осум титули.
Поранешниот тениски шампион Метс Виландер од Шведска вели дека „небото е граница“ за младиот Србин, „бидејќи тој постојано се подобрува“.
„Времето на Ѓоковиќ допрва доаѓа“, рече Виландер, предупредувајќи дека Федерер и тенисерот број два, Рафаел Надал, може да се соочат со загрозување на своите позиции.
Ѓоковиќ беше пресреќен со победата, која му донесе голем број поени во неговото АТП рангирање, како и околу 1,2 милиони евра.
„Ова е нешто посебно ... 
Поминувате две недели овде со најдобрите светски тенисери. 
Потоа завршувате како шампион -- човекот кој го освоил турнирот. 
Не можам да сфатам дека го постигнав ова во текот на минатите две недели“, рече Ѓоковиќ.
Тој му се заблагодари на семејството и сите оние кои го бодреа. 
На секој натпревар го придружуваа родителите и двајцата помлади браќа, и сите носеа бели маици со по една буква од неговиот прекар - НОЛЕ.
Ѓоковиќ рече дека сака да ја почувствува победата. 
„Ќе го намалам темпото. 
Не размислувам за постигување некои повисоки цели. 
Знаете, не брзам. 
Сакам да уживам во овој успех и да прославам со луѓето кои ми се важни. 
Ќе видиме што ќе правам потоа.“
Цонга, кој стигна од 38-мото на 18-тото место од АТП листата по Австралија опен, му честиташе на Ѓоковиќ. 
„Ќе се видиме следната година“, рече тој.
Успехот на Ѓоковиќ беше врв на серијата постигнувања на српските тенисери во Мелбурн. 
Ненад Зимољиќ ја освои титулата во категоријата мешани двојки. 
Ана Ивановиќ стигна до финалето за жени и сега е второрангирана тенисерка во светот.
Јелена Јанковиќ, исто така, стигна до полуфиналето, а Јанко Типсаревиќ го стави Федерер на маки, губејќи во последниот, петти сет.
