02/03/2013
Мишко Талески за Southeast European Times во Скопје -- 02.03.13
Зголемената побарувачка за хотелски услуги во Скопје во текот на изминатите две години поттикна градежен бум од страна на инвеститорите, носејќи им го многу посакуваниот приход на хотелскиот и градежниот сектор во Македонија.
„Хотелскиот бизнис во Скопје се проширува поради континуираниот пораст на бројот на странските туристи.
Очекуваме трендот да продолжи како за индивидуалните, така и за групните посети“, рече за SETimesКсенија Милошевска, менаџерка на скопскиот хотел Карпош.
Дваесет нови хотели се очекува да се комплетираат во Скопје во текот на следните две години, покрај постојните 41.
„Инвестирањето во туристичките кампањи што ги започнавме во медиумите, почнува да вродува со плод.
Очекуваме 250.000 нови туристи во текот на следните пет години“, рече Владимир Пешевски, заменик-премиер за економски прашања.
Владата привлекува инвеститори како дел од својата политика на продажба на земјиштето по цена од едно евро за квадратен метар земјиште.
Инвеститорите имаат рок од шест години да завршат со градењето од датумот на купување на земјиштето.
„Според регулативите, инвеститорите се обврзани да почнат со градење во рок од девет месеци по купувањето на земјиштето“, рече за SETimesДраган Симоновски, портпарол на Министерството за транспорт и врски.
Меѓу три и пет луксузни хотели ќе се градат на левиот брег од реката Вардар, која тече низ Скопје и еден во близина на градскиот парк.
Пет дополнителни хотели ќе се градат на и околу тврдината Кале над Скопје.
„Очигледно е дека Македонија прави сериозен обид да стане туристичка и бизнис дестинација“, рече Александар Ивановски, сопственик на Девелоп груп, кој го гради хотел Мериот на плоштадот Македонија.
Експертите велат дека порастот на бројот на туристи се должи на проектот Скопје 2014, ноќниот живот на градот и поволните рекреативни активности.
„Проектот Скопје 2014 го промени ликот и пулсот на главниот град.
Туристите сега доаѓаат за да останат и да ја истражуваат Македонија, а не само за краток престој на пат до други земји“, изјави за SETimesмакедонската министерка за култура Елизабета Канческа-Милевска.
„Многуте нови споменици ги привлекуваат туристите ...
како што е жичницата која оди до Милениумскиот крст на планината Водно.
Многумина одлучуваат да го искомбинираат својот престој во Скопје со посети на недопрената природа, винариите, археолошките локалитети и другите атракции“, додаде Канческа-Милевска.
За понатамошна стимулација на туристичкиот сектор, владата ја зголеми листата на држави за кои обезбедува субвенции за туристичките организатори.
„Во 2013 година, покрај земјите на Бенелукс, на листата ги додадовме Финска, Норвешка, Данска, Шведска, Русија, Украина, ОАЕ и Јапонија “, рече за SETimesАлександар Ѓорѓиев, портпарол на владата.
