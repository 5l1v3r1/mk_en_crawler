25/06/2013
Александар Павлевски за Southeast European Times во Скопје -- 25.06.13
Балканските држави учествуваат во концептот на НАТО Паметна одбрана, кој повикува на здружување на ресурсите за опремување и модернизација на нивните војски, и ја помага целокупната воена соработка и тековните напори за учество во мировните операции, според официјалните претставници на одбранбените сили во регионот.
Најнова заложба е инвестирањето во Балканскиот регионален пристап кон противвоздушната одбрана преку кој државите од регионот заеднички ќе купат радар и друга опрема за следење на воздушниот простор и негово поврзување со соодветниот систем на НАТО.
„[Пристапот] е моментно најголем проект и ја задоволува најголемата потреба за одбрана и воена соработка меѓу државите од регионот“, рече за SETimes Благоја Марковски, претседател на Балканскиот форум за безбедност, невладина организација со седиште во Скопје.
Марковски рече дека со програмата, секоја земја дава свој придонес.
„Србија го нуди својот регионален центарт за нуклеарна, биолошка и хемиска одбрана во Крушевац, додека Македонија го нуди Криволак, еден од најдобрите полигони за воени вежби на Балканот“, рече Марковски.
Србија го постигна ова ниво на учество и покрај својата улога на набљудувач, заедно со Косово, во Јадранската група, сојуз кој вклучува шест балкански држави.
Синергијата постигната преку Паметна одбрана покажува дека е важно да се вклучат нови држави во Јадранската група, според Мирче Ѓорговски, началник на канцеларијата за односи со јавноста во Генералштабот на АРМ.
„Зголемената соработка во регионалната одбрана претставува дефинитивно фактор за стабилност, особено со оглед на она што се случи во регионот во блиското минато.
Соработката е раширана во многу области на одбраната и секоја има своја работна група.
Ние соработуваме на ниво на министри, директори, државни секретари.
Секои шест месеци организираме состаноци на високо ниво“, рече Ѓорговски за SETimes.
„Македонската влада донесе одлука да учествува во [Балканскиот регионален пристап кон противвоздушната одбрана] откако ги разгледавме прашањата поврзани со иднината на воздухопловите кои не се оперативни“, рече Емил Димитриев, заменик-министер за одбрана.
Димитриев рече дека одржувањето високо ниво на оперативен капацитет претставува приоритет.
„Модернизацијата на воздухопловите, одбранбените системи, обуката и достигнувањето на стандардите на НАТО овозможува компатибилно ниво со другите воздухопловни единици на НАТО“, рече за SETimes Кире Колевски, полковник во воздухопловната бригада на македонската армија.
Хрватската и македонската војска работат заедно со ИСАФ мисијата на НАТО во Авганистан и се дел од регионалниот балкански тим кој ја предводи Школата на воената полиција.
Воените експерти на Босна и Херцеговина (БиХ) рекоа дека економската криза има негативно влијание врз одбранбените капацитети, поради што користењето на Паметна одбрана е уште поважно.
Ваквите заеднички напори, вклучително и учеството во мировните мисии, ја испраќаат многу потребната порака за регионот, според Нермина Заимовиќ-Узуновиќ, членка на заедничката одбранбена комисија на парламентот.
„Тие создаваат имиџ кој ја претставува БиХ како земја посветена на мирот и владеењето на правото и соработката во законодавството“, рече за SETimes Заимовиќ-Јакуповиќ.
„Разменуваме искуства во врска со воените реформи во рамките на подготовките за членство на Црна Гора во НАТО и до неодамна ги користивме услугите на црногорскиот хеликоптерски центар за обука.
Сега улогите се сменети, црногорските кадети се обучуваат во Воената академија во Скопје и ние ги нудиме услугите на нашиот нов Центар за обука на пилоти во Петровец“, се вели во изјавата за SETimes на македонското Министерство за одбрана.
Дописничката на SETimes Бедрана Калетовиќ во Сараево даде свој придонес за овој извештај.
Каква може да биде ползата од здружувањето на одбранбените напори на балканските држави?
Споделете ги вашите мислења во делот за коментари.
