10/06/2011
Од Мухамет Брајшори за Southeast European Times во Приштина -- 10/06/11
Косово би можело да се најде во финансиска бездна сега кога стенд-бај аранжманот (СБА) со ММФ - во вредност од стотици милиони евра неповратна помош и заеми - е замрзнат, велат аналитичарите за SETimes.
„Постои голема можност за финансиска криза, бидејќи владата нема да го има буџетот за финансирање на планираните проекти и платите“, рече извршниот директор на Балканскиот Политички Институт, Себ Битичи.
Тој проценува дека оваа година земјата ќе се соочи со буџетски дефицит од 5 отсто.
Лумир Абдиџику, извршен директор на институтот Риинвест, се согласува дека ризикот е висок.
„Косово ќе заврши со помалку пари во државната каса од една комерцијална банка.
За финансиската стабилност [тоа] е огромна и невидена закана“, рече тој.
Велејќи дека финансиите на земјата беа сериозно на погрешен пат, во почетокот на јуни ММФ објави дека го прекинува 18-месечниот станд-бај аранжман со Косово.
Официјалните претставници на ММФ и другите меѓународни финансиски институции, наводно, биле шокирани од големите зголемувања на платите на работниците во јавниот сектор на Косово, како и амбициозното трошење на изградба на станови и инфраструктура.
Прекинувањето на договорот се случи само две години откако Косово се придружи кон ММФ и помалку од една година од склучувањето на истиот.
Иса Мустафа, лидер на Демократската Лига на Косово, вели дека последиците се сериозни.
„Оваа одлука го оневозможува користењето на околу 110 милиони евра од ММФ, 50 милиони евра од Европската Комисија и околу 20 милиони евра од Светската банка“, изјави тој на една прес-конференција за новинарите.
Покрај директниот удар на буџетот и економија, аналитичарите велат дека овој потег би можел негативно да влијае на меѓународниот углед на земјата, особено во очите на потенцијалните инвеститори.
Тоа би можело да има негативно влијание врз напорите на Косово да се приклучи кон Европската банка за обнова и развој (ЕБРД), а може, исто така, да влијае и врз следниот извештај на ЕУ за напредокот, кој треба да биде објавен во октомври.
„Непостоењето на еден формален договор со ММФ за секој потенцијален инвеститор е знак дека земјата има сериозни проблеми со финансиската стабилност и овој факт природно го зголемува ризикот“, вели Абдиџику.
„Новиот договор значи отстранување на Косово од сите меѓународни институции, од кои најважна, според мене, е ЕБРД, која финансира проекти за развој.
Извештајот за напредокот ќе истакне нов договор како регресија.
Според Битичи, владата на Косово, исто така, ризикува да изгуби доверба дома.
„Причината за суспензијата - ветувањето за повисоки плати за вработените во јавниот сектор - беше придружена со двоцифрени инфлаторни притисоци.
Тоа може да значи и губење на кредибилитетот кај граѓаните на Косово“, рече тој.
„Граѓаните се свесни за меѓународната изолација на владата;
нејзината неодговорност нема да биде лесно занемарена“.
„Годината ќе ја завршиме со буџетски дефицит од 400 милиони евра, што се сведува на приближно една третина од вкупниот буџет.
Ова, според сите стандарди, е висок дефицит за земја како нашата“, изјави Дардан Сејдиу, економскиот експерт од Ветевендосје, за SETimes.
„Во септември или октомври ќе бидеме во ситуација кога оваа влада ќе се обиде да најде -- се сомневам --.
лош начин да ги покрие овие трошоци“.
Но, министерот за финансии Бедри Хамза го минимизира значењето на овој потег на ММФ.
Тој вели дека очекува кредитите повторно да станат достапни, по спроведувањето на нова ревизија.
„Овој договор има две ревизии.
Првата треба да се случи на есен, и ако ММФ оцени дека условите за овој договор се исполнуваат, Светската банка врз основа на тоа може да ги ослободи ветените средства до крајот на 2011 година“, вели Хамза.
Како реакција на замрзнувањето на стенд-бај аранжманот, владата најави дека подготвувала мониторинг договор со ММФ.
Според предложениот договор, Фондот ќе добие поголем надзор врз буџетот на Косово, во замена за нов, поголем стенд-бај аранжман во 2012 година.
