28/12/2007
АНКАРА, Турција -- Генералштабот потврди дека спровел нови воздушни напади врз пештерите и скривалиштата што ги користат милитантите на Курдистанската работничка партија (ПКК) во регионот Зап во северен Ирак во средата (26-ти декември). 
Досега нема извештаи за евентуални жртви. 
Војската вели дека ова било „ефикасна, прецизно дефинирана операција“, во која биле уништени неколку скривалишта на терористичките герилци што ПКК планирала да ги искористи во текот на зимата. 
Турскиот Национален совет за безбедност се состана во петокот на разговори околу резултатите на операциите против ПКК, спроведени во изминатите две недели.
Во другите вести од петокот, весникот Заман објави извештаи дека Турција одлучила да купи десет беспилотни летала Херон од Израел за да ги зголеми извидничките операции во регионот. 
Херон има единствени перформанси, како што е способноста да лета на надморска височина од 30.000 стапки, повеќе од 52 часа без прекин. 
(Сабах, Заман - 28/12/07; НТВ, АП, ВОА, Канадиан прес, Фокус - 27/12/07)
