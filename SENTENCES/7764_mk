14/11/2012
Ана Ловаковиќ за Southeast European Times во Сараевo -- 14.11.12
Амра Бабиќ, 43-годишна самохрана мајка на три момчиња, е избрана за градоначалничка на Високо, Босна и Херцеговина, минатиот месец, со што стана единствената градоначалничка со хиџаб во Европа.
Оваа победа покажува дека една „жена не дозволува и нема да [си] дозволи да биде дискриминирана поради нејзината облека или посветеноста на слободата на изразувањето или припадноста на една нација, вера и традиција.
Се надевам дека Европа ќе сфати оти тоа се позитивни вредности“, рече Бабиќ заSETimes.
Нејзиниот избор доаѓа откако неколку влади во Европа дебатираа за законите за забрана на носење муслиманско фереџе.
Турција, уште една претежно муслиманска држава која бара членство во ЕУ, води строга политика во поглед на држењето на верските симболи надвор од јавниот живот.
„Изборот на муслиманска градоначалничка што носи шамија во Европа, ја покажува важноста на тоа луѓето да се оценуваат според однесувањето и релевантното искуство, а не според верските симболи што ги носат“, рече заSETimesЛидија Гал, истражувачка во меѓународната организација Хјуман рајтс воч.
„Ова е важна порака за европските држави, каде што се на сила или се разгледуваат забраните за носење шамија, бидејќи таквите забрани го попречуваат индивидуалниот избор, приватноста и слободата на изразувањeто и претставуваат дискриминација врз основа на религијата, и во случајот со шамиите, полот“, рече Гал
Жените сочинуваат 52 отсто од населението на БиХ, но тие сепак им припаѓаат на маргинализираните групи во јавните и социјалните процеси.
Според босанскиот закон, најмалку 30 отсто од кандидатите на кои било избори мора да бидат жени, но гласачите не се решаваат да им дадат шанса на жените.
Само пет од 135 градоначалници избрани минатиот месец, се жени.
Срѓан Диздаревиќ, поранешен претседател на Хелсиншкиот комитет за БиХ, изјави за SETimes дека изборот на Бабиќ покажува оти предрасудите се надминати.
„Тоа е знак дека се придвижуваме напред и дека нечиј изглед не треба да влијае на проценката на способностите и знаењето.“
Бабиќ рече дека никогаш не доживеала негативно искуство поради својот хиџаб, која таа одлучила да го носи пред 20 години, кога нејзиниот сопруг загинал во конфликтот.
Свесна дека нејзината изборна победа привлече локален и меѓународен интерес, Бабиќ рече дека ќе го искористи вниманието за да промовира порамноправен статус за жените во денешното општество.
„Се разбира дека жените заслужуваат еднаков третман.
Жените сочинуваат повеќе од половина од населението, значи и ист број човечки ресурси.
Мораме да научиме да им даваме шанса на најдобрите, најспособните, оние што најмногу заслужуваат.
Без оглед на нивниот пол или она што го носат“, рече Бабиќ.
Таа рече дека нејзината политичка активност -- таа е членка на партијата Социјалдемократска акција (СДА) од 2004 година -- е реакција на нејзиното незадоволство од целокупната ситуација во босанското општество.
„Сите незадоволни луѓе имаат две опции:
да седат и да критикуваат или да направат нешто и да се обидат да го направат општеството поинакво и подобро“, рече Бабиќ за SETimes.
Како градоначалник, таа се надева дека ќе поттикне взаемна почит во локалната заедница, усогласени дејствувања и работење за заедничко добро.
„Очекувам стратешко размислување и носење одлуки, многу повеќе работа и посветеност на овие позитивни ефекти и синергија.
Очекувам подобро Високо.
Сакам да ја поправам инфраструктурата и да обезбедам економски раст и развој, создавање работни места, стабилизирање на буџетот и транспарентност во трошењето на јавните финансиски средства, трансформација на локалната власт во јавен сервис, поголем фокус на прашањата на младите“, рече Бабиќ.
Жителите на Високо веруваат во својот избор.
„Таа е млада, паметна и способна жена.
Кому му е грижа што носи таа на главата?
Ние не го забележуваме тоа“, рече Хајро Реџепагиќ, невработен економист од Високо.
