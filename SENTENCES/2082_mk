20/12/2004
Од Марија Лазарова за Southeast European Times во Скопје -- 20/12/04
Македонскиот Парламент во петокот (17-ти декември) ја одобри новата Влада на премиерот Владо Бучковски, по тридневна дебата.
Пратениците од Социјалдемократскиот сојуз на Македонија, Демократската унија за интеграција и Либерал-демократите гласаа „за“, додека оние од ВМРО-ДПМНЕ, Либералната партија и Демократската партија на Албанците гласаа „против“.
Оваа Влада е трета по победата на коалицијата „За Македонија заедно“ на парламентарните избори во 2002 година.
„По долга, но не и залудна дебата, Парламентот ја изгласа новата Влада, која ќе се соочи со големи предизвици“, рече Бучковски по гласањето, во изјавата за Southeast European Times.
„Убеден сум дека ќе го исполниме она што го истакнав во моето обраќање.
Македонија ќе ги спроведе реформите и ќе добие покана за членство во НАТО и ќе стане кандидат за членство во ЕУ.
Се надевам дека, потоа, Македонија ќе стане просперитетна, стабилна и безбедна земја.“
Во своето обраќање пред пратениците Бучковски го наведе комплетирањето на спроведувањето на Охридскиот договор како еден од главните приоритети на Владата, истакнувајќи дека уште два главни елементи од легислативата - законите за користење на јазиците на малцинствата и симболите - допрва треба да се усвојат.
Друг приоритет, рече тој, ќе биде подобрувањето на економијата.
„Ние ќе предложиме мерки за подобрување на конкурентноста и стратегиите за развој на извозноориентираните сектори на индустријата.
Тоа ќе има влијание ...
врз животниот стандард на сите“, рече Бучковски.
Кабинетот го сочинуваат 19 членови.
Новоформираната функција на четврт заменик-премиер ја доби бизнисменот Минчо Јорданов.
Тој е задолжен за координирање на економската политика.
Илинка Митрева ќе остане министерка за надворешни работи, а Радмила Шеќеринска заменик-премиер за евроинтеграции.
Никола Поповски останува на чело на Министерството за финансии, додека Благоја Стефановски го задржува местото на министер за култура.
Муса Џафери е заменик-премиер задолжен за спроведувањето на Охридскиот договор.
Азис Положани останува министер за образование, додека Владо Поповски повторно ќе биде министер без ресор.
Јован Манасиевски е новиот министер за одбрана, функција која претходно ја вршеше Бучковски.
Љубомир Михајловски е министер за внатрешни работи, а Мери Младеновска-Ѓорѓиевска - министерка за правда.
Фатмир Бесими ќе го води Министерството за економија, а Владо Димов - Министерството за здравство.
Садула Дураку е министер за земјоделство и шумарство, додека Стевчо Јакимовски ќе раководи со Министерството за труд и социјална политика.
Помеѓу новите членови на кабинетот е и Ризван Сулејмани, како министер за локална самоуправа, Џемали Мехази, како министер за транспорт и Зоран Шапуриќ, како министер за животна средина.
