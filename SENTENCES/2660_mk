13/09/2005
Од Зоран Николовски за Southeast European Times во Скопје -- 13/09/05
Ердуан Исени победи на вонредните избори во скопската општина Шуто Оризари на 4-ти септември, станувајќи со тоа нов градоначалник на најголемата ромска општина во Европа. 
Според македонската Општинска изборна комисија Исени, кандидатот на Обединетата партијата за еманципација победи со тесна разлика од само 257 гласови.
За време на предизборната кампања тој вети дека ќе ја подобри инфраструктурата, ќе се бори за еманципација на Ромите и ќе создаде услови за подобро образование и ќе ја подобри социјалната и здравствената заштита. 
Неговиот противкандидат, Шабан Салиу, од Сојузот на Ромите, даде слични такви ветувања.
Исени доби 3.465 гласови или 51 отсто од гласовите, додека 3.208 гласачи (47 отсто) го поддржаа Салиу. 
Осумдесет и три гласачки ливчиња беа неважечки или неправилно одбележани.
Од вкупно 19.908 гласачи во општината само 6.757 - околу една третина - излегоа на гласање. 
Бројките претставуваат повторување на слабиот одѕив од првиот круг, кој се одржа пред две недели.
Според Лидија Тасева, претседателката на Општинската изборна комисија, Сојузот на Ромите поднел жалби во врска со слабиот одѕив. 
Сепак, претставниците на Салиу се потпишани на извештаите на Комисијата.
Не се забележани нерегуларности при гласачкиот процес и првиот и вториот круг поминаа во мирна атмосфера, како што објави Комисијата.
Ромската Лоби група и невладината организација „Мост“, исто така, објавија дека немало значителни нерегуларности. 
Двете групи имаа преку 75 набљудувачи на избирачките места за време на изборниот процес.
Забележани се изолирани случаи на семејно гласање и повеќекратно гласање. 
Повеќето приговори на изборниот процес дојдоа од штабовите на кандидатите, кои велат дека луѓето биле подмитувани да гласаат за едниот или другиот кандидат.
Редовните избори се одржаа во април. 
Но, победникот на изборите, Амди Бајрам, не можеше да ја преземе функцијата поради тоа што беше осуден за корупција во скандалот со текстил. 
Тој моментно се наоѓа во затвор.
