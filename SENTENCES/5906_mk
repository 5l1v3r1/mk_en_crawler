14/06/2011
Од Пол Чикои за Southeast European Times во Букурешт -- 14.06.11
Реакциите во Романија се чини дека не стивнуваат по отворањето на 1-ви јуни на претставничката канцеларија на Земјата на Секлерите во Брисел.
Потегот беше преземен по иницијативата на тројцата романски европарламентарци од етничко унгарско потекло.
Владата ги повика институциите на ЕУ да не й даваат легитимитет на канцеларијата, тврдејќи дека Земјата на Секлерите не е признаена административна единица.
Претседателот Трајан Басеску ја осуди канцеларијата како „лош избор“ и „знак за непочитување на уставот и Романците“.
Земјата на Секлерите претставува регион во централна Романија кој се состои од два окрузи -- Ковасна и Харита -- во кои етничките Унгарци претставуваат мнозинство.
Истиот опфаќа и дел од соседниот округ Мурес, чие население вклучува значителен број Унгарци.
„Преку оваа канцеларија, Земјата на Секлерите се приклучува на стотиците провинции, региони, окрузи и европски градови кои се претставени преку своите сопствени претставници во главниот град на ЕУ.
Заедничката канцеларија вклучува кохезија на жителите на трите окрузи и го отвора патот за заеднички економски развој и туристички проекти, културна размена и други аспекти на социокултурниот живот“, се вели во соопштението за медиумите на тројцата парламентарци на ЕУ.
Еден од нив е Лазло Токес, заменик-претседател на Европскиот парламент, кој, исто така, се кандидираше за унгарскиот Национален совет на Трансилванија (ЦНМТ).
Декларираната цел на истиот е автономија за Земјата на Секлерите.
Присуството на унгарскиот вицепремиер Золт Семјен на приемот по повод отворањето на канцеларијата предизвика разбрануваност.
Романското Министерството за надворешни работи веднаш го повика унгарскиот амбасадор да го објасни присуството на Семјен.
Романските аналитичари се обидоа да го стават настанот во контекст.
„ЕУ го отфрла концептот на автономија на етничка основа.
Што прави лобито на Лазло Токес во Брисел за Земјата на Секлерите нема да има политички последици.
Затоа ниту еден официјален претставник на Европскиот парламент не присуствуваше на отворањето“, изјави за SETimes високиот политички уредник на Evenimentul Zilei Силвиу Сергиу.
Сергиу рече дека кампањата на Токес е за домашна политичка употреба заради промовирање порадикална Народна партија на Унгарците во Трансилванија.
„Но, ревизионистичкиот пристап може да им наштети на умерените унгарски политичари и нивните резултати на изборите следната година“, рече Сергиу, мислејќи на Демократскиот сојуз на Унгарците (УДМР), кој е член на романската владејачка коалиција од три партии.
СНМТ, пак, ја бранеше идејата за отворање дипломатска мисија.
„Го сметаме целиот овој политички скандал за неприроден и загрижувачки бидејќи она што го направивме беше нормална иницијатива со оглед на тоа што стотици европски региони се претставени во главниот град на заедниците, каде што вршат политичко и економско лобирање.
Претставништвото ќе послужи како средство за зголемување на добробитот на регионот“, рече извршниот претседател на ЦНМТ, Торо Тибор, за SETimes.
„Унгарската карта е и ќе биде користена како изговор за борби меѓу владата и опозицијата во Романија“, додаде Тибор.
„Автономијата е многу важна цел за унгарската заедница во Романија и на други места, и ни се чини нормално да добиеме поддршка од Унгарија.
Сметаме дека оваа наша цел, територијална автономија, може да придонесе за нормализирање на односите меѓу мнозинството и малцинството.
И да, нашето претставништво во Брисел ќе се користи за унапредување на нашата цел за територијална автономија“, заклучи тој.
