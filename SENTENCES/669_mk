22/02/2006
(Разни извори – 15/02/06 – 22/02/06)
Хрватската скијачка Јаница Костелиќ го освои сребрениот медал во супер-ге натпреварот за жени во Сан Сикарио, завршувајќи втора по Австријката Михаила Дорфмајстер. 
Ова е втор медал на Зимските олимписки игри во Торино за Костелиќ - која освои злато на натпреварот во комбинирано скијање за жени пред два дена - а шести медал во нејзината севкупна олимписка кариера.
***
Бугарката Eвгенија Раданова го освои сребрениот медал на натпреварот на кратки патеки од 500 метри на Зимските олимписки игри, завршувајќи втора зад Кинеската Ванг Менг. 
Раданова ги освои сребрениот и бронзениот медал на Игрите 2002 година во Солт Лејк Сити и го држи светскиот рекорд од 43.671 секунда.
***
Бугарските уметнички лизгачи Албена Денкова и Максим Стависки не освоија медал на Зимските олимписки игри, завршувајќи на петтото место по слободното лизгање. 
Нивниот мотивиран настап беше пофален од премиерот Сергеј Станишев, кој рече дека двојката им донела радост на Бугарите и била гордост за земјата.
***
Среќко Катанец минатата недела беше назначен за нов тренер на фудбалската репрезентација на Maкедонија. 
Четириесетидвегодишниот Катанец, кој ја однесе Словенија во финалето на Европскиот шампионат во 2000 година и на Светскиот куп во 2002 година, потпиша двегодишен договор.
***
Познатиот српски aктер Љубиша Самарџиќ е овогодинешниот добитник на наградата за животно дело на академијата „Иво Андриќ“ во Белград. 
Самарџиќ треба да ја прими наградата на церемонијата во Музејот на југословенското кино.
***
Босанскиот режисер Срѓан Вулетиќ објави дека работи на нов филм, кој ќе се вика „Јемин“. 
Снимањето ќе започне во мај или јуни. 
Ова е втор филм на Вулетиќ, чиј филм „Лето во златната долина“ освои неколку меѓународни награди во 2004 година.
***
Основачот и менаџерот на независната босанска новинска агенција Онаса, Мехмед-Мемица Хусиќ, почина во Сараево на 18-ти февруари. 
Педесетичетиригодишниот Хусиќ работеше за водечките домашни и европски публикации и медиуми до 1994 година, кога ја основа Онаса. 
Тој беше и претседател на Независниот сојуз на професионални новинари и беше член на организациониот комитет за Олимписките игри во Сараево во 1984 година.
