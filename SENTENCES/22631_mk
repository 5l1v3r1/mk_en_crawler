09/04/2008
БРИСЕЛ, Белгија -- Шефот за надворешни работи на ЕУ, Хавиер Солана, во вторникот (8-ми април) рече дека Унијата треба да й понуди на Србија потпишување на Договорот за стабилизација и асоцијација (ДСА) сега, за да ги зајакне шансите на проевропските партии пред парламентарните избори следниот месец. 
ДСА беше парафиран во ноември, но потпишувањето секогаш беше условено од српската соработка со Трибуналот на ОН во Хаг за воени злосторства. 
Солана во вторникот пред Европскиот парламент рече дека ЕУ мора да стори сé за да спречи на власт да дојдат националистичките сили.
Повеќето партии ја отфрлија оваа идеја. 
Националистичките, популистичките и честопати антизападни партии, како што е Српската радикална партија, Демократската партија на Србија (ДСС) на премиерот Воислав Коштуница и Социјалистичката партија на Србија го обвинија Солана за мешање со цел да обезбеди победа за партиите кои ќе ја признаат независноста на Косово. 
Ниту прозападната Демократска партија на претседателот Борис Тадиќ не беше среќна со оваа идеја. 
Таа ги повика сите официјални претставници на ЕУ да се воздржат од мешање во домашните работи на Србија. 
Само Либералдемократската партија го поздрави коментарот. 
(Данас - 09/04/08; РТС, Бета, Танјуг, Б92, ВОА, АФП - 08/04/08)
