27/06/2005
Од Светла Димитрова за Southeast European Times во Софија - 27/06/05
Демократските промени им овозможија на поголемиот број земји од Југоисточна Европа (ЈЕ) последниве години да постигнат напредок во развојот на професионални независни медиуми, се тврди во новата студија. 
Меѓутоа, во ниту една од тие земји не постои целосно „издржан“ медиум, според Индексот за издржаност на медиумите (MSI) за 2004 година.
Објавен од страна на Меѓународната организација за истражување и размена (IREX) на 16-ти јуни, извештајот нуди квалитативна и квантитативна анализа на развојот на медиумите во 20 земји во Југоисточна Европа и Евроазија од 2001 до 2004 година. 
Тој е изготвен во соработка со УСАИД.
Ова е единствената студија што критично го испитува целиот медиумски сектор во секоја од испитаните земји, во однос на постигнување на пет сложени цели: слобода на говорот, професионални стандарди на квалитет, бројност на новинските извори, економска издржаност и позадински институции. 
Користејќи детални податоци од локални и меѓународни медиумиски експерти, извештајот нуди ранг-листа на земјите врз основа на оценки од 0 до 4 за секој од седум до девет показатели за секоја цел. 
Потоа се пресметува просек од просечната вредност на сите показатели за да се добие една, вкупна оценка за секоја цел. 
Вкупната оценка за земјата се пресметува како просек од оценките на поединечните цели.
Земјите со вкупна оценка од 0 до1 се сметаат за земји со „неиздржан, неслободен печат“. 
Тие не ги исполнуваат или само минимално ги исполнуваат целите. 
Оценка од 1 до 2 им е дадена на земјите опишани како земји со „неиздржан мешан систем“, додека пак оние со вкупна оценка помеѓу 2 и 3 спаѓаат во групата „скоро издржани“. 
Земјите со оценки помеѓу 3 и 4 се сметаат за „издржани“.
Просечните оценки на сите земји од ЈЕ за сите цели се движат од 2 до 3, ставајќи ги во групата на “скоро издржани“. 
Според дефиницијата што IREX ја даде за земјите од оваа категорија, тие „имаат постигнато напредок во исполнување на целите во повеќе сфери, бидејќи во нив постојат правни норми, професионализам и економски амбиент поволен за развој на независните медиуми. 
Тој напредок претрпе промени на власта и е кодифициран во законите и во праксата. 
Меѓутоа, потребно е уште време за да се обезбеди трајност на тие промени и да професионализмот и економскиот амбиент постанат издржани.
Со просечна оценка за сите цели од 2,82, Хрватска се наоѓа на прво место помеѓу 20-те земји во 2004 година но, бележи пад од 0,01 индексни поени во споредба со минатата година. 
Следат, Бугарија и Македонија со 2,56, односно 2,53. 
Албанија е на последно место од сите земји од ЈЕ со оценка 2,02 но, е рангирана подобро од десет поранешни советски републики, меѓу кои и Русија и Украина.
„Трендовите забележани од 2001 до 2004 година покажуваат позитивен ефект на демократските промени кои имаат потенцијал да делуваат во корист на слободата на медиумите низ регионот“, се вели во соопштението за медиумите со кое IREX го најави објавувањето на извештајот. 
„Другите трендови откриваат штетни резултати на автоцензурата и политичкиот притисок на независните медиуми во Централна Азија, кои тешко го следат развојот на медиумите во Југоисточна Европа.
Во поглед на индивидуалните цели, Хрватска, исто така, се наоѓа на прво место во слободата на говорот, бројноста на нови извори и бизнис менаџментот, додека пак Бугарија е на прво место во доменот на професионално новинарство и позадински институции. 
Со оцена од 2,02, меѓутоа, таа се наоѓа на десетто место во однос на слободата на говорот и седма во однос на бројноста на изворите на вести.
Од 20-те испитани земји, Босна и Херцеговина, Македонија и Црна Гора најмногу ги имаат зголемено своите просечни оценки од 2001 година. 
Србија, исто така, забележува значително подобрување, од 1,86 во 2001 година на 2,46 во 2004 година, иако последниот резултат покажува опаѓање во однос претходната година, кога оценката изнесуваше 2,52.
Романија е единствената земја од ЈЕ чии оценки се влошени од 2001 година, опаѓајќи за 5,6 отсто. 
Најзначителните негативни промени се во областа на професионалното новинарство, бројноста на новинските извори и бизнис менаџментот.
„Негативните трендови забележани од страна на комисијата MSI во 2002 и 2003 година продолжија и во 2004 година, се вели во извештајот за Романија. 
„Особено акутно е намалувањето на бројот на медиумите достапни за Романците. 
Оваа земја забележа извесен напредок во воспоставување на законските норми за слобода на говорот преку менување на кривичниот закон во деловите за клевети и навреди. 
Но, комисијата MSI истакна дека независните медиуми добиваат субвенции од државата преку реклами кои се плаќаат од државниот буџет по договори кои се доделуваат на арбитрарен начин“, се додава во извештајот, изразувајќи загриженост за други негативни обичаи во оваа земја, како што се „автоцензурата, пристрастност во државните медиуми и недоволна транспарентност во поседувањето на медиумите“.
Сепак, Романија не е изолиран случај. 
Автоцензурата и пристрасното медиумско известување се постојани пречки за развој во речиси сите испитани земји, истакнува IREX во извештајот.
„Еден од најприсутните негативни трендови со кои се соочуваат медиумите во проучените земји е слабиот судски сектор и сериозните недостатоци во ефикасното спроведување на законот кои, барем теоретски, имаат за цел заштита на слободата на говорот и парведно и транспарентно регулирање на медиумските активности“, се вели во извештајот. 
И покрај тоа што поголем број земји имаат усвоено добри закони, тие во голем дел не успеваат да ги спроведат. 
„Всушност, просечна оценка за оваа конкретна категорија е 1,94, што укажува на недоволна примена на медиумските закони во 2004 година“, се додава во студијата, нагласувајќи дека проблемите во спроведувањето на законите за слобода на говорот постојат повеќе или помалку во сите земји, освен во Хрватска.
„Како што покажуваат драматичните настани во Грузија и Украина, постои цврста врска помеѓу слободните медиуми и демократското владеење, истакна претседателот на IREX Марк Помар во извештајот. 
„MSI е единствено средство кое ја анализира состојбата на независните медиуми, а, во процесот развива значајни показатели на политички промени“.
IREX е меѓународна непрофитна организација, со седиште во Вашингтон, која е специјализирана за образование, независни медиуми, развој на Интернет и програми за развој на граѓанското општество. 
Основана во 1968 година, таа моментално спроведува 40 програми во над 50 земји со канцеларии во 17 земји низ Европа, Евроазија, Блискиот Исток, Северна Африка и Соединетите Американски Држави.
