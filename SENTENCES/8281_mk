18/01/2012
Светла Димитрова за Southeast European Times во Софија -- 18.01.12
Скоро 22 години по крајот на комунизмот во Бугарија, парламентот во земјата минатата недела усвои декларација во која ја осуди кампањата во втората половина од 1980-тите со цел присилна асимилација на етничките Турци во земјата.
Започнат од тоталитарниот режим на Тодор Живков во 1984-та година, т.н. „Процес на обнова“ кулминираше во 1989 година, кога повеќе од 360.000 бугарски граѓани од турско потекло беа принудени да ги напуштат своите домови и да побараат засолниште во соседна Турција.
Како дел од кампањата, комунистичките власти во земјата најпрво се обидоа да ги присилат етничките бугарски муслимани, а потоа и етничките Турци, да ги променат своите турско-арапски имиња во „традиционални“ бугарски имиња.
Декларацијата, предложена од десничарската партија Демократите за силна Бугарија (ДСБ) на поранешниот премиер Иван Костов, беше усвоена на 11-ти јануари со поддршка од 112 од вкупно 115 пратеници што присуствуваа на седницата, додека останатите тројца беа воздржани.
„Категорично го осудуваме процесот на асимилација против муслиманското малцинство што живее во Република Бугарија, вклучително и т.н. „Процес на обнова“, се вели во документот.
„Го прогласуваме протерувањето на повеќе од 360.000 бугарски граѓани од турско потекло за еден вид етничко чистење спроведено од тоталитарниот режим.“
Во декларацијата понатаму се бара од главниот обвинител на државата и судските власти да се погрижат за тоа судската постапка покрената против наводните организатори на кампањата да биде завршена.
ДСБ инсистираше на тоа дека извршителите на кривичните дела врз етничките Турци за време на една од најмрачните епизоди во бугарската современа историја не треба да останат неказнети поради истекувањето на законскиот период на ограничувањата.
Усвојувањето на документот беше поздравено од турските експерти и владата во Анкара, која го означи потегот како задоцнет.
Поздравувајќи ја одлуката на Бугарија за „соочување со мрачниот период на својата историја кој предизвика страдање на многу луѓе“, турското Министерство за надворешни работи, исто така, ја повика Софија да преземе чекори за изведување пред правдата на одговорните за кампањата и „исправање на сите нејзини аспекти на неправда“ кон оние што како резултат на истата беа протерани.
Музафер Кутлај, балкански експерт во Меѓународната организација за стратешко истражување (УСАК) во Анкара, рече дека декларацијата беше „важен чекор напред за Бугарија да расчисти со минатото“ и за понатамошно подобрување на нејзините врски со Турција.
Потегот „ќе им даде на двете земји можност да воспостават доверба меѓу себе“, рече Кутлај за SETimes.
„Исто така, со извинувањето Бугарија се стекна со многу кредибилитет пред Турција“.
Повикувајќи ја Бугарија да „продолжи со овој тренд на одржлив начин“, таа исто така смета дека има потреба оваа балканска нација да „преземе искрени чекори во областа на образованието на турски јазик“.
Билал Шимшир, кој беше турски амбасадор во Тирана од 1985 до 1987 година, го минимизираше значењето на декларацијата.
„Оваа одлука нема никакво значење во практична смисла, бидејќи Бугарија не го признава концептот на ,малцинство’ кој има свое место во меѓународното право“, рече тој за SETimes.
„Ако, и само ако, Бугарија ги признае малцинските права во земјата во согласност со меѓународните договори, ваквите декларации на парламентот и сличните извинувања имаат вистинско значење.“
Претседателот на бугарскиот Хелсиншки комитет, Красимир Канев, изјави за SETimes дека се сомнева оти организаторите на кампањата на крајот од 1980-тите „некогаш ќе се соочат со правдата, и покрај повикот во декларацијата за тоа“.
Но, бугарските експерти сметаат дека потегот на парламентот претставува позитивен чекор.
Харлан Александров, предавач по социјална антропологија во Новиот бугарски универзитет во Софија, рече дека потегот на собранието има „заздравувачки ефект“ за припадниците на етничката турска заедница во земјата.
„Некои од нив сé уште се сеќаваат на насилството, на другите им кажувале нивните родители“, рече тој за SETimes.
Александров рече за SETimes дека Турците сега треба да се почувствуваат „ослободени и да станат помалку подложни на манипулации“.
Повторно се појавија предупредувања од страна на членовите на Движењето за правата и слободите (МРФ), особено неговиот основач и водач, Ахмет Доган, дека Бугарите е можно да започнат втор „Процес на обнова“ против етничките Турци.
„Партијата беше основана во 1990-тите да ги претставува интересите на турското етничко малцинство.
Истата имаше претставници во сите собранија во изминатите две децении и беше членка на три коалициски влади од 1992 година.
Поранешниот заменик-претседател на МРФ, Касим Дал, кој помина три и пол години во затвор во 1980-тите откако одби да го промени своето име, рече дека ја поддржува декларацијата, истакнувајќи, сепак, дека истата „требаше да биде усвоена многу, многу порано“.
„Подобро подоцна отколку никогаш“, рече тој за SETimes во вторникот, додавајќи дека тоа требаше да се случи уште во раните 1990-ти, за да можат архитектите на кампањата „да бидат изведени пред лицето на правдата“.
Дописникот на SETimes Meнексе Тојкај во Истанбул даде свој придонес за овој извештај.
