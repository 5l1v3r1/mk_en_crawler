24/12/2012
Билјана Лајмановска и Мики Трајковски за Southeast European Times во Скопје -- 24.12.12
Реакциите на македонските политичари се различни, откако Советот на ЕУ одби, четврти пат по ред, да одреди датум за почеток на преговорите за пристапување на земјата.
Политичките водачи и аналитичари изјавија за SETimes дека пораките што доаѓаат од Брисел не се оптимистички, но некои велат дека земјата мора да го задржи темпото на реформите и да се фокусира на ресетирање на своите приоритети.
„Не треба да бидеме разочарани поради оваа пречка“, рече за SETimesмакедонскиот дипломат Арсим Зеколи.
„Напротив, треба да го искористиме овој период за сериозно да размислиме како можеме да го промениме својот пристап кон нашите соседи и, исто така, кон целиот процес на евро-интеграција.“
Малинка Ристевска Јорданова, директорка на Институтот за европска политика, изјави за SETimesдека е „апсолутно крајно време“ водачите да разговараат за стратешките прашања.
„Дефинитивно ни треба минимален консензус меѓу политичките фактори во Македонија за прашањето ,Како ќе продолжиме со европската интеграција?’“, рече Јорданова.
Македонските власти беа оптимисти дека ќе добијат одобрение да се подготват за разговорите за пристапување, но Советот на ЕУ, наместо тоа, ја одложи таа одлука до напролет, во очекување на извештајот на Европската комисија, кој ќе ги процени реформите на Македонија, нејзината посветеност на добрососедските односи со Бугарија и решението за спорот околу името со Грција.
Теута Арифи, македонска вицепремиерка за европски прашања, е задоволна од заклучокот.
„Европската комисија ни дава рамка во која, преку процес на преговори, ние можеме и треба да ги решиме овие прашања, што никогаш не биле лесни, но се полесни и поприфатливи за решавање преку процесот на ЕУ.
Ако направиме споредба, никогаш не сме имале подобар заклучок од Советот на ЕУ“, рече Арифи за SETimes.
Билјана Ванковска, професорка на Институтот за безбедност во Скопје, вели дека исходот од Брисел има потенцијал да ги залади кревките меѓуетнички односи.
„Едната димензија на конфликтот ќе биде внатрешна, македонска, бидејќи Македонците ќе бидат поделени кога треба да се договорат дали името е на продажба“, рече Ванковска за SETimes.
„Втората димензија на конфликтот е тоа што македонско-албанските односи ќе се влошат.
Овие исходи ќе лежат на совеста на ЕУ.“
Ермира Мехмети, членка на Демократската унија за интеграција, и претседателка на парламентарната комисија за меѓуетнички односи, изјави за SETimes дека добивањето датум за преговори претставува клучен фактор за зачувување на внатрешната стабилност.
„Нашата главна задача е да не дозволиме какви било провокации и создавање тензии.
Се надевам дека нема да дозволиме да се случи едно такво сценарио.
Не го прифаќам пристапот на градење две паралелни реалности дека само Албанците се чувствуваат како заложници на сé што се случува, а Македонците не“, рече Мемхети.
