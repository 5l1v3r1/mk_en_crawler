12/05/2009
Од Илија Ѓорѓевиќ за Southeast European Times во Митровица -- 12/05/09
Повеќе од двонеделните протести на Србите во населбата Брѓани -- една од трите етнички поделени области на Митровица -- најверојатно завршија.
Како што објави белградски Б92 во понеделникот (11-ти мај) локалните Срби постигнаа договор со УНМИК. 
Според Небојша Миниќ од српската заедница на Митровица, меѓународните претставници се согласија да прекинат со „толерира[њето] на проектите во јужната општина [на Митровица] и ... 
нема да ги реализираат проектите на јужната општина во северниот дел без одобрение на српските локални институции“.
Миниќ рече дека Србите се состанале со претставниците на УНМИК „и со тоа индиректно“ со ЕУЛЕКС, важна точка на протоколот за Србите кои ја отфрлаат власта на ЕУЛЕКС во северно Косово. 
Тој рече дека договорот значи дека ништо не може да се гради во спорната област без одобрение на Србите.
Србите протестираа повеќе од две недели поради реновирањето на пет албански куќи на т.н. 
„жолта линија“, која ги двои двете етнички заедници од 2000 година.
Србите, барајќи враќање на српските бегалци во Косово пред враќањето на раселените косовски Албанци, го наведуваат договорот постигнат во 2000 година. 
Според нив, договорот предвидувал повлекување на одреден број војници на КФОР и неградење на жолтата линија без согласност на Србите.
Полицијата на ЕУЛЕКС употреби солзавец и парализирачки гранати за да ги растера демонстрантите, кои го пробија кордонот на Косовските полициски сили (КПС). 
Во соопштението за печатот на ЕУЛЕКС се вели дека ЕУЛЕКС, КПС и КФОР дејствувале заеднички заради зачувување на јавниот ред и спречување на понатамошно насилство.
Сепак, ваквото дејство ги разлути локалните Срби. 
Миниќ, жител на Брѓани, за локална радио станица изјави дека „ЕУЛЕКС и КФОР отворено застанаа на страната на Албанците, поставувајќи двојни стандарди“.
„Притиснати сме од сите страни“, рече друг, Драган Мариќ.
Според неговиот сожител Драгослав Живковиќ, пак, реновирањето на куќите се прави поради „максимален маркетинг, а не толку со социјална цел“.
Шефот на мисијата на ЕУ, Ив де Кермабон, пак, вели дека српските демонстранти се тие што сакаат да предизвикаат „провокација и конфликт“. 
Во интервју за каглавичкото Радио КиМ тој рече: „Време е Србите и Албанците да се вратат во своите домови“.
