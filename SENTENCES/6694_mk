03/09/2011
Игор Јовановиќ и Линда Карадаку за Southeast European Times во Белград и Приштина -- 03.09.11
Белград и Приштина постигнаа договор за печатот на косовската царина, за време на разговорите во петокот (2-ри септември) во Брисел, но сé уште има простор за сомневање во врска со спроведувањето на договорот.
Двата тима се согласија печатите да ги содржат зборовите „Косовска царина“, без никакви дополнителни симболи за косовската државност.
„Тоа е печат на институцијата, Косовска царина, и царинскиот огранок кој е задолжен за извршувањето“, рече за SETimes портпаролот на Косовската царина, Адриатик Ставилечи.
Сепак, шефот на белградската делегација, Борислав Стефановиќ, рече дека српските власти „нема да ја прифатат косовската царина на административните гранични премини“.
„Сметаме дека постојните печати се целосно во согласност со сите меѓународни договори во кои Косово учествува“, рече косовската вицепремиерка и министерка за трговија и индустрија, Мимоза Кусари-Лила, за SETimes.
По прекинувањето на разговорите за царинскиот печат на 20-ти јули, косовските власти се обидоа да ги преземат премините кон Србија во северно Косово, кои се претежно населени со Срби. 
При судирите меѓу косовската полиција и локалните Срби еден косовски полицаец загина.
Косово потоа го забрани српскиот увоз. 
Српската стопанска комора објави дека поради забраната економијата на земјата изгубила околу 45 милиони евра од крајот на јули досега. 
Договорот за печатот се очекува во извесна мерка да ги подобри односите.
Шефот на косовскиот преговарачки тим, Едита Тахири, за Радиотелевизија Србија изјави дека „значајниот договор“ ќе овозможи слободен прилив на стока.
Веднаш по договорот во Брисел, Стефановиќ за српската јавност изјави дека „името на печатот ,Косовска царина’ не ја загрозува позицијата на Србија, бидејќи печатот нема да содржи никакви државни симболи, ниту пак косовскиот грб“.
Сепак, заменик-претседателот на Демократската партија на Србија, Слободан Самараџиќ, рече дека со овој договор Белград „капитулирал и направил уште еден важен чекор кон откажувањето од Косово“.
„Кога ќе се прифати царински печат, се прифаќаат и Косовската царина и албанската погранична полиција на граничните премини, кои досега беа административни премини“, рече Самараџиќ.
ЕУ го поздрави исходот. 
Медијаторот на Унијата во разговорите, Роберт Купер, рече дека договорот е „важен за обичните граѓани“.
„Договорот кој ќе овозможи трговија во регионот, исто така, ќе го направи регионот поевропски“, рече Купер.
Проект-менаџерот на проектот Косовски компромис, Александар Митиќ, исто така изјави за SETimes дека договорот беше успех за Приштина.
„Договорот за печатот е целосно во интерес на Приштина, бидејќи на тој начин истата добива меѓународен суверенитет во економските односи. 
Белградските власти направија ваков договор бидејќи сакаа да ги зачуваат српските шанси за ЕУ откако германската канцеларка Ангела Меркел им кажа да ги укинат српските институции во Косово“, рече Митиќ.
Косовскиот аналитичар Ибрахим Реџепи рече дека прашањето на царинскиот печат нема да стивне лесно, „бидејќи со тоа е допрено прашањето на независноста и суверенитетот на Косово“.
Разговорите, исто така, ги вклучуваа катастарските регистри. 
Двете страни се согласија да формираат катастар во Косово за да ги заштитат правата на луѓето со легитимни барања за имотот.
Следниот круг разговори е закажан за подоцна овој месец.
