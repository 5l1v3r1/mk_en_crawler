27/03/2013
Пол Чикои за Southeast European Times во Букурешт -- 27.03.13
Југоисточна и Источна Европа неодамна беа цел на серија компјутерски напади, кои ги поттикнаа властите да се спротивстават со серија мерки, вклучително и со меѓународна и регионална соработка.
Минатиот месец Романија се соочи со најголем ваков напад во својата посткомунистичка историја.
Според руското претпријатие Касперски лабс, кое го откри нападот, групата крадела информации за природните ресурси од владини комјутери на високо ниво од целиот свет од 2007 година.
„Нападот ... 
има [големо] влијание поради своето супериорно технолошко ниво, кое му овозможува подобро да јa прикрие и преземе компримитираната мрежа со цел извлекување на информации“, рече за SETimes Сорин Сава, портпарол на романската Внатрешна разузнавачка служба.
Во февруари 2012 година грчката полиција уапси 18-годишно лице осомничено за хакирање на веб-страницата на Министерството за правда, напад за кој одговорноста ја презеде онлајн хакерската група Анонимус.
Хакерите објавија изјава на веб-страницата на министерството, во која протестираат поради мерките на штедење во Грција и владината одлука да го поддржи меѓународниот пакт против пиратеријата.
Во октомври 2012 година Анонимус ја презеде одговорноста за комјутерскиот напад на веб-страницата на Министерството за финансии и објави дека има пристап до доверливите документи и кореспонденцијата со меѓународните кредитори на земјата.
На конференцијата во 2012 година балканските полициски началници се согласија дека е потребна меѓународна полициска соработка за успешна борба против компјутерскиот криминал. 
Конференцијата беше организирана од црногорската полиција, Меѓународното здружение на полициски началници и Здружението на полициски началници од Југоисточна Европа.
Клучот за успешниот одговор на растечкиот криминал лежи во соработката на сите нивоа, како мултилатерално, така и билатерално, особено во соработката меѓу полициските организации во регионот и во земјите на ЕУ, рече поранешниот црногорски премиер Игор Лукшиќ.
Според експертите, потребна е соработка, како и обука, за соодветно справување со комјутерскиот криминал, што сé повеќе го погодува имотот и безбедноста на граѓаните.
„Тековната соработка се одразува во размената на податоци и информации и заедничките обуки. 
Соработуваме со секоја полициска агенција во регионот и соработката е многу добра“, рече за SETimesВладимир Урошевиќ, раководител на секторот за електронски криминал во српската полиција.
„Компјутерскиот криминал е еден од најсериозните и динамични закани против националната безбедност на Романија и нејзините сојузници“, рече Сава.
Романската Внатрешна разузнавачка служба ѝ дава приоритет на компјутерската безбедност, како важна компонента на националната безбедност, во тесна соработка со другите регионални институции и странски партнери, како и приватни субјекти.
Романија ја усвои својата стратегија за компјутерска безбедност во целосна согласност со акцискиот план на ЕУ. 
Националната стратегија ја истакнува важноста на државно-приватното партнерство и надворешната соработка во борбата против растечкиот криминал и повикува на развој на управувањето со ризиците и способностите за одговор на компјутерските напади, со истовремено подигање на свеста кај населението.
Во Турција, веб-страницата на владата се соочува со најголеми напади досега од групи како што е РедХак, Анонимус и локални хакерски групи, кои, наводно, се насочени против потезите на домашната и надворешната политика на државата.
Минатата година веб-страницата на Министерството за надворешни работи беше цел на компјутерски напад од страна на локална група која украде лични податоци на странските дипломати што работат во Турција. 
Интернет цензурата, во држава каде што 55 милиони луѓе се онлајн, останува жешка тема за хакерите, кои, исто така, извршија упад на неколку веб-страници на Министерството за правда и националната полиција.
Во 2010 година Турција ги вклучи „заканите по компјутерската безбедност“ во својата национална стратегија и ги интензивираше своите напори за подобрување на одбраната од виртуелните напади. 
Но, парламентот сé уште не ја ратификувал Конвенцијата за комјутерскиот криминал на Советот на Европа, така што не може да презема никакви дејства против комјутерските напади од трети земји.
Во декември 2012 година државата го формираше својот прв Одбор за комјутерска безбедност при Министерството за транспорт и комуникации, со цел да утврди кои мерки треба да се преземат за зајакнување на компјутерската безбедност и како истите ќе бидат спроведени.
Турција, исто така, се обидува да ја прошири својата обука во врска со комјутерската безбедност на универзитетите и да ги заштити паметните системи за патиштата и мостовите во земјата од компјутерски напади.
„Компјутерската безбедност претставува национален приоритет за Турција и сите релевантни страни, не само јавниот сектор, туку и поединци и приватниот сектор, треба да ги преземат неопходните превентивни мерки и да бидат свесни за заканата“, рече за SETimes Тајфун Ачарер, директор на Управата за телекомуникации на Турција.
Тој, исто така, рече дека повеќе институции треба да учествуваат во вежбите за компјутерска безбедност, за да се тестираат себеси.
Со средства на ЕУ, Советот на Европа започна иницијатива Регионална соработка против компјутерскиот криминал, во ноември 2010 година. 
Проектот, кој вклучува држави од Западен Балкан и Турција, и е во партнерство со Романија и Словенија, треба да заврши следниот месец.
Со цел зајакнување на капацитетите на балканските држави, иницијативата работи на унапредување на соработката меѓу регионалните и меѓународните служби за спроведување на законот и соработката на судствата против компјутерскиот криминал.
Според проектот, министрите за безбедност и внатрешни работи на Босна и Херцеговина, Црна Гора, Хрватска, Македонија, Србија и Турција се согласија на партнерство во борбата против компјутерскиот криминал.
Дописникот Менексе Токјај во Истанбул даде свој придонес за овој извештај.
