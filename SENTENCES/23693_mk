22/12/2008
БЕЛГРАД, Србија -- Околу 1000 српски ветерани кои протестираа во неделата (21-ви декември) во Србија се судрија со полиција, при што девет лица беа повредени.
Полицијата уапси четворица ветерани по судирите на мостот над реката Топлица, во близина на преминот Мердаре на границата со Косово.
Ветераните од косовскиот конфликт во 1999 година се обидоа да се пробијат низ полицискиот кордон, но околу 300 жандарми и полицајци ги спречија.
Демонстрантите го окупираа патот Ниш-Приштина неколку часа, барајќи ги заостанатите исплати за борбата во 1999 година.
Ветераните, исто така, бараа да бидат ослободени двајца нивни соборци-ветерани, затворени за воени злосторства во Косово и протестираа против формирањето на полициски и безбедносни сили во Косово.
Српскиот министер за одбрана, Драган Шутановац, во саботата рече дека формирањето на Косовските безбедносни сили е „целосно неприфатливо“.
Србија „целосно не се согласува“ со нивното формирање, им рече Шутановац на новинарите во селото Рашевац.
(Б92, Фонет, Бета, Танјуг, АП, АФП, ДПА, Ксинхуа, Макфакс - 21/12/08)
