19/02/2009
(Ројтерс, Dnevnik.bg, Mедиапул, БТА, СНA - 18/02/09)
Бугарија е решена да ја зачува својата финансиска стабилност и покрај превирањата предизвикани од светската економска криза, рече во средата (18-ти февруари) премиерот Сергеј Станишев.
Иако првично тврдеше дека неговата земја не се соочува со некои поголеми ризици, тој на учесниците на економскиот форум во Софија им рече дека првите знаци на кризата се појавиле во Бугарија.
Многу активи девалвираа;
некои бизнис сектори се соочија со намалени пазари и нарачки;
банките драстично ги намалија кредитите, додека каматните стапки скокнаа, истакна Станишев.
Финансиски заслабнатите претпријатија отпуштаат работници и потрошувачката опадна, бидејќи луѓето се принудени да ги намалат своите трошоци поради економската неизвесност.
Сепак, Бугарија трпи помали последици од кризата отколку многу други водечки економии и останува финансиски и економски стабилна, истакна премиерот.
Toj, исто така, ги увери учесниците на форумот дека Валутниот одбор формиран во Бугарија во 1997 година ќе остане до приемот на државата во еврозоната.
Според тој аранжман, бугарскиот лев се разменува по фиксна стапка од 1,95583 лева за евро.
За спречување на негативните последици од актуелната криза, владата планира да потроши скоро 3,1 милијарди евра на различни проекти и на создавање скоро 80.000 нови работни места.
„Ќе се бориме за зачувување на секое работно место.
Не ја гледаме ситуацијата низ розови очила;
ситуацијата е навистина многу драматична“, рече Станишев.
Тој, исто така, ја истакна потребата од посилни напори против корупцијата и зајакнување на ефикасноста на судскиот систем како начин за зголемување на довербата на странските инвеститори и подобра апсорпција на средствата на ЕУ.
Станишев во средата вети дека владата нема да ги зголеми даноците, но планира да ги зголеми пензиите двојно до јули.
Бугарија ќе одржи домашни избори и избори за Европскиот парламент ова лето, во време на зголемена лутина на јавноста кон политичарите и трипартиската коалициска влада предводена од Социјалистичката партија на Станишев.
Повеќе од 70 отсто од испитаниците на една неодамнешна анкета рекоа дека сакаат владата да си замине.
Во своето обраќање пред учесниците на форумот во средата, шефот на бугарската централна банка предупреди дека владините антикризни планови за трошење би можеле да го доведат буџетскиот дефицит до нивоа што државата не може да си ги дозволи.
„Ни треба смиреност, а не да дејствуваме глупаво“, Ројтерс го цитираше гувернерот на бугарската Народна банка, Иван Искров.
„Мораме да постигнеме барем буџетска рамнотежа за да избегнеме создавање ризични ситуации.“
Брисел ја предупреди Софија дека планираните зголемувања на пензиите може да предизвикаат поголем буџетски дефицит и со тоа подлабока финансиска криза.
