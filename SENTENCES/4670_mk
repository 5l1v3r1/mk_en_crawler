15/01/2009
Од Јусуф Рамадановиќ за Southeast European Times во Сараево – 15/01/09
Комеморативниот натпревар Скијачки легенди -- организиран во зимскиот центар на Планината Бјеласница во Босна и Херцеговина (БиХ), на крајот од декември -- накратко ги врати сеќавањата на сараевското олимписко минато.
Неколку поранешни суперѕвезди се тркаа по падините на планината за да ја одбележат 25-годишнината од Зимските игри во 1984 година.
Учесници беа славните скијачи како:
Италијанецот Алберто Томба, Швеѓанецот Ингмар Стенмарк, Австриецот Антон Стајнер, Ханс Ен и Франц Кламер и Словенецот Бојан Крижај, Матеја Свет и Јуре Франко -- со чиј сребрен медал во гигантски слалом во 1984 година Југославија стана за првпат добитник на медал на Зимските игри.
Бил Џонсон од Соединетите Држави, златен медалисти од 1984 година во спуст за мажи, ги забавуваше слушателите со сеќавања од неговото време во Сараево.
Во 1978 година Сараево победи на натпреварот за домаќин на Зимските игри во 1984 година.
Тогаш градот беше главен град на БиХ во рамките на поранешна Југославија.
За Сараево и Југославија, организирањето на Олимпијадата беше драгоцена можност за реклама и станување центар на светската сцена.
Пари се влеаја во главниот град на БиХ, кој доби меѓународни аплаузи за организирањето на Олимпијадата.
Голем број импресивни зимски спортски објекти беа подигнати во Сараево и околните планини -- Јахорина, Требевиц и Бјеласница.
Градот го доби своето прво надворешно лизгалиште, кој професионалците и децата сé уште го користат, особено за време на зимските празници.
Во новиот затворен објект покрај лизгалиштето источногерманката Катарина Вит го освои својот прв златен медал за уметнички лизгање во женска категорија.
Модерни слаломски патеки и патеки за спуст и нивни придружни објекти, исто така, се појавија на планините околу Сараево.
Во меѓувреме, туристите и локалните жители извлекоа корист од зголемувањето на станбените објекти -- Олимпијадата остави 2.850 станови и неколку хотели во градот.
Ентузијастите веднаш разграбаа 250.000 билети за различни настани, а 2,5 милијарди гледачи низ целиот свет ги гледаа на ТВ.
Игрите постигнаа бруто добивка од 142 милиони американски долари, додека организациониот комитет постигна профит од 10 милиони американски долари.
Повеќе од 1.270 атлетичари од 49 земји учествуваа, а ги следеа 4.500 локални и странски новинари.
Игрите ги популаризираа младинските зимски спортови во регионот, каде што истите беа практично непознати.
Пред неколку години, никна иницијатива Сараево да биде домаќин на Зимските игри во 2014 година, како сеќавање на 30-годишнината од Олимпијадата во 1984 година.
Сепак, иницијативата остана само на тоа -- бидејќи на натпреварот победи Сочи, во Русија.
Опасноста од нерасчистени нагазни мини на патеката за боб на сараевската Планина Требевич и ски-падините на Планината Игман -- наследство од конфликтот во 1990-тите кој ја опустоши БиХ -- беше главната причина за тоа Меѓународниот олимписки комитет да погледне на други места.
