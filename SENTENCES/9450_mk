01/08/2012
Ивана Јовановиќ за Southeast European Times во Белград – 01.08.12
Регионалните потрошувачи плаќаат исто онолку колку луѓето во земјите со значително повисок животен стандард за храна, но со оглед на надворешните околности -- сушата, намалената куповна моќ, тековната економска криза и недостигот на ефикасно учество на владата -- потрошувачите треба да очекуваат дополнителен раст на цените.
Цените за брашното, месото и месните производи, маслото за јадење, шеќерот, зеленчукот, млекото и млечните производи се зголемија во Србија за повеќе од 60 отсто во изминатите две и пол години, а слични такви зголемувања има низ целиот регион.
Цената на основните прехранбени производи во Босна и Херцеговина (БиХ) се зголеми за скоро 100 отсто во изминатите две години.
Едно семејство во БиХ троши во просек повеќе од 50 отсто од своите приходи на храна.
За разлика од тоа, во ЕУ, семејството троши 15 отсто за истото.
Хрватска, исто така, има високи цени на храната поради својата стапка на ДДВ и недоволното производство на храна.
Државата, исто така, увезува храна заради задоволување на побарувачката на туристите.
Горан Паповиќ, претседател на српската Национална организација на потрошувачи, изјави за SETimes дека просечната цена на храната и потрошувачката во Србија изнесува 850 евра месечно, додека просечната месечна плата е само 350 евра -- и цените на храната растат.
„Продавачите на храна, кои се истовремено и сопственици на прехранбената индустрија, најавија нови зголемувања во основните прехранбени производи, оправдувајќи го овој потег со тврдењето дека производителите на храна, наводно, се закануваат дека ќе ги зголемат цените“, рече Паповиќ.
Некои производители на храна велат дека зголемувањето на цените не може да се спречи.
„Сушата влијаеше на цената на пченката, како и на суровините, и нормално е да се очекува раст на цените“, изјави за SETimes Љубиша Јовановиќ, претседател на одборот на српското Здружение на произведувачи на млеко.
Дамир Новотни, претседател на Хрватската земјоделска партија, изјави за SETimes дека Хрватска ќе продолжи да увезува храна сé додека има домашна побарувачка поради туризмот.
„Поради увозот, хрватскиот пазар на храна е многу чувствителен на цените на храната на меѓународниот пазар, што претставува долготраен тренд поради зголемената побарувачка од Кина“, рече Новотни.
Потрошувачите во БиХ се справуваат со зголемувања од типот на „скриена цена“, каде што производителите или продавачите го препакуваат производот за да го намалат квантитетот, но ја наплаќаат истата цена.
Исто така, има „тивки зголемувања“ и до 1 отсто постојано во текот на еден период, кој потрошувачите не го забележуваат веднаш.
„Можеби главната причина за растот на цените е [зголемувањето] на цената на електричната енергија и нафтените деривати, кои учествуваат со 25 до 30 отсто во крајната цена на храната“, рече за SETimes Љубиша Чоловиќ, помошник на народниот правобранител на БиХ.
Владата мора да го процени актуелното светско производство на храна, особено на сојата, сончогледот и пченката, а потоа да формулира како ќе продолжи, според Драго Цвијановиќ, директор на Институтот за земјоделски економии во Белград.
„Тие не се на исто ниво како што беа.
Потоа [владите мора да] направат добри пресметки за безбедноста на храната, како и за користењето на резервите, и пред сé, и ако е навистина потребно, да го контролираат извозот“, рече Цвијановиќ за SETimes.
