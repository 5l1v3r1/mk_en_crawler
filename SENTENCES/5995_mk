09/06/2011
Од Ана Вудс за Southeast European Times во Истанбул – 09/06/11
На 2-ри јуни, жителите на Истанбул се разбудија со релативно мирни улици, без постојаните ѕвекотења кои доаѓаа од кампањските комбиња на политичките партии во изминатите неколку месеци. 
Оддишката може да се припише на „изборната забрана“ во Турција, која забранува секаков вид политичка кампања десет дена пред изборите.
Овој мал прекин на предизборната сезона полна со големи ветувања, грозни скандали и остра реторика, нуди можност да се направи чекор назад и да се погледнат стратегиите на двете партии кои се очекува да доминираат во следниот парламент: владејачката Партија на правдата и развојот (АКП) и нејзината главна опозиција, Народната републиканска партија (ЦХП).
Професорот по политички науки на Универзитетот Богазичи, Хакан Јилмаз, објасни дека поради тоа што политичките партии ги избираат своите сопствени кандидати, турскиот електорат има само право да бира партии, но не и луѓе. 
Поради тоа, вели тој, малкумина се фокусираат на одделните кандидати, односно главниот фокус е на партиската платформа. 
Тоа служи да го зголеми влијанието како на партиските водачи, така и на главните предизборни слогани на партиите.
Водачот на ЦХП, Кемал Киличдароглу, кој го презеде водството на партијата минатата година, се обиде да ја заживее и преориентира организацијата од позиција која Јилмаз ја опишува како „националистичка левица“ во, како што ја нарекува, „либерална левица“.
„Новата агенда е добра“ за Турција, вели Јилмаз, „бидејќи партијата ќе се натпреварува со АКП за прашањата на демократизацијата и либерализацијата“.
Пред новиот акцент на ЦХП на прашањата како што се малцинските права и социјалата, вели Јилмаз „АКП беше единствен борец во битката. 
Тие направија некакви реформи, но не можеа да направат други. 
Но, не се натпреваруваа со никој друг“.
Под двојниот слоган „ЦХП е за сите“ и „Турција ќе дише слободно“, опозициската партија се обиде да се претстави себеси како обновувачка популистичка сила.
„Сакаме да допреме подалеку од традиционалната [партиска] база“, рече регионалниот заменик-претседател на ЦХП, Огуз Саличи, за SETimes. 
„Сакаме гласови од сите, без да гледаме на нивната вера или етничка припадност.“
Според тоа, објаснува Саличи, партијата осмисли целна кампања, со конкретни ограноци насочени кон младите, жените, работниците, постарите и сиромашните. 
За разлика од претходните години, ЦХП испрати илјадници доброволци од врата до врата, отворајќи прашања во соседски стил.
„Нашата цел е 40 отсто од гласовите“, истакнува Саличи, „што е околу двојно повеќе од она што го добивме во 2007 година. 
Многу сме решителни. 
Сигурни сме дека ќе добиеме повеќе од 30 отсто.“
Партијата за мир и демократија (БДП), поддржана од Курдите, иако не успеа да го исполни условот од 10 отсто, потребни за предлагање свои кандидати, сепак подеднакво влијаеше на атмосферата на овогодинешната кампања, преку независните кандидати блиски до партијата. 
Истата се погрижи прашањата како што се курдските права и демократските реформи, да останат на агендата.
Партијата за националистичка акција (МХП), од своја страна, ја потресоа серија секс скандали за време на изборите, поради кои голем број нејзини партиски членови поднесоа оставка. 
Базата на поддршка на конзервативната националистичка партија беше ставена на нишан на АКП, со намерна предизборна стратегија чија цел беше да се одвлечат што е можно повеќе гласачи од МХП, за партијата да не го исполни условот од 10 отсто; што на крајот би резултирало со поделба на местата на МХП во парламентот меѓу АКП и ЦХП.
Победата на АКП е повеќе или помалку загарантирана, иако некои ја доведуваат во прашање нејзината способност да освои доволно места за да овозможи уставни измени без ничија помош. 
Ваквата сигурност е одразена во предизборната стратегија на партијата, која се врти околу темата „Видете колку далеку стигнавме“.
Рекламите што даваат измерливи симболи на напредокот, нудат бројни причини за јавноста да й даде на АКП рекорден трет последователен мандат на власт. 
Овие податоци го вклучуваат, на пример, БНП на Турција, кој е повеќе од двојно зголемен, од 320 милијарди американски долари на 750 милијарди американски долари во 2010 година.
„Партијата АК не кажува ништо за да го убеди народот“, рече за SETimes Хусеин Угур од Изборното биро за комуникации на АКП. 
„Ние не даваме ветувања. 
Едноставно му кажуваме на народот што направивме.“
Ваквите бројки тешко можат да се побијат, како и реалните подобрувања кои Турција ги доживеа под администрацијата на АКП. 
Сепак, ЦХП се предвидува да постигне многу подобри резултати на овие избори отколку на претходните, и доволно независни кандидати поддржани од БДП може да победат за да формираат блок во парламентот.
Според тоа, иако власта најверојатно нема да се промени целосно, нови гласови може да се слушнат во националната дебата, нешто што е од особена важност пред престојните уставни реформи.
„Сега, курдските пратеници и пратениците на ЦХП ќе извршат притисок врз АКП за демократизација“, рече Јилмаз за SETimes, „и јас се надевам дека ова ќе ја зголеми брзината и квалитетот на демократијата во Турција.“
