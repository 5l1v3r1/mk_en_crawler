27/09/2010
Од Пол Чикои за Southeast European Times во Букурешт -- 27/09/10
Маргарета Матаче е извршна директорна на Ромскиот центар за социјална интервенција и студии (ЦРИСС). 
Таа даде интервју за SETimes во врска со тековната контроверзност околу француското протерување на Ромите, напредокот во интеграцијата на Романија и пречките што остануваат.
SETimes: Ве молам опишете го ЦРИСС и неговите активности.
Maргарета Матаче: ЦРИСС е организација за човекови права основана во 1993 година да ги брани и унапредува правата на Ромите. 
Приоритет на ЦРИСС е [остварувањето] пристап до здравствената заштита и образованието, но ние, исто така, имаме и истражувачки оддел и им даваме правен совет за дискриминацијата, злоупотребата и насилството.
Некои случаи се користат за да се лобира за измена на законите. 
На пример, во 2003 година, ја следевме сегрегацијата во училиштата, каде што ромските деца се префрлаат во одвоени одделенија или згради. 
Во 2007 година Министерството за образование усвои наредба за несегрегација на училиштата, откако разговаравме со нив.
КРИСС работи со локалните партнерски организации во Романија на кои им помагаме да се развијат. 
Обично се одржуваме од донации на амбасадите, но исто така работиме во партнерство со Институтот Отворено општество и Централниот источноевропски труст.
SETimes: Можете ли да дадете коментар за „мерките на јавна безбедност“ на француските власти, кои кулминираа со протерување на ромските групи?
Maтачe: Испитуваме два пакети мерки. 
Првиот, доброволната програма за репатријација која Франција ја спроведуваше неколку години, пред 1-ви септември. 
Ова е камуфлажна форма на протерување со помош на пари -- 300 евра за возрасни и 100 евра за дете -- купување на правото за слободно движење.
Исто така, ги испитуваме економските програми чиј дел можат да бидат повратниците. 
Тие треба да добиваат 3.500 евра за да отпочнат бизнис, но во многу случаи не се ни информирани за тоа. 
Напишавме дури и извештај за ова во 2008 година, по посетата на Франција и округот Тимишвар, каде што на Ромите им било ветено дека ќе бидат вклучени во програмата.
Второ, ги испитуваме постсептемвриските кршења на европското право, принципи и вредности од страна на Франција -- на пример, земање отпечаток од прстот на протераните Роми. 
Некои го прифаќаат ова лесно, макар што не е тешко да се добие согласност [со притисок].
Така функционира ова. 
Француската полиција најпрво ги предупреди Ромите дека ќе го срушат нивниот камп за една недела и ќе ги избрка ако не си одат. 
Неколку дена подоцна, истражните власти ги информираа Ромите дека ќе им платат да си одат и -- можеби -- ќе ги стават на списокот на програмата за социјално вклучување. 
Ромите се согласуваат за да добијат некои бенефиции, наместо да бидат сурово протерани, а нивните живеалишта да бидат уништени.
SETimes: Франција тврди дека, исто така, презема мерки за заштита против нелегалните практики, како што е шверцот со луѓе.
Maтаче: Има Роми кои се вклучени во шверц со луѓе, исто како што има Роми кои се жртви на трговијата со луѓе -- и не само во Франција. 
Не мислам дека решенијата лежат во ограничувањето на правата на една етничка заедница, туку во законите во Франција и во другите земји. 
Тие имаат закони кои се однесуваат на кривичните дела како што е шверцот со луѓе.
SETimes: Секој случај на кршење на законот може да се третира одделно?
Maтаче: Токму така, тоа е предвидено со европската директива за слободно движење и тоа е правилно низ целиот свет; криминалот се суди одделно.
SETimes: Која земја има најголема одговорност во врска со ромското прашање?
Mатаче: Ромите се романски граѓани и одговорноста паѓа повеќе на Романија. 
Пред пристапувањето на Романија во ЕУ во 2007 година, кога беше внимателно следен, Букурешт се бореше да ја убеди ЕУ дека има напредок во процесот на ромската интеграција. 
По 2007 година, ромското прашање стана очигледно европско прашање.
Додека Франција е навистина фокусирана на протерувањето на Ромите, а Европската комисија дозволи дискусија за романското досие, романските власти досега не се запознаени со проблемите на оваа заедница, па дури не се ни одлучиле за нивно решавање.
Аргументот дека Ромите не се национален проблем, туку европски, трае веќе една година во Романија. 
Тоа е така бидејќи немаме претставници ниту на политичко ниво, ниту во меѓународните ромски организации кои можат да преговараат со владата.
Сепак, чудно ми е што Франција одлучува за внатрешните работи на Романија -- назначувањето на романскиот државен секретар за Ромите се прави на барање на Франција. 
Двете се членки на ЕУ и имаат еднакви права, но Франција ја наметнува својата волја тука.
SETimes: Не треба ли ромските водачи да посредуваат и да го насочуваат процесот на интеграција?
Maтачe: Постојат големи несогласувања во начините на кои ромските водачи се справуваат со интеграцијата во голем број ромски заедници низ целата земја. 
Се среќавам со локални водачи кои наметнуваат контрола над заедницата, но претпочитаат да ги кријат проблемите на Ромите или да не покажуваат никаков интерес за нив поради нивната позиција во градското собрание или префектурите, каде што дејствуваат како експерти.
Бидејќи тој или таа е само една личност во една голем систем, полесно е да се обидат да ги задржат своите работни места и да ги игнорираат ромските проблеми. 
За време на конфликтот меѓу Ромите и Романците во Трансилванија, никој во ромската заедница не ја препозна претставничката на ромската префектура кога се појави, бидејќи никогаш не била таму.
Има ромски водачи кои се стекнале со почит како кај локалните власти, така и во заедницата. 
Но, генерално гледно, ние немаме силни водачи, особено во политиката. 
На пример, немаше реакции во романскиот парламент на неодамнешните настани во Франција, или во Италија пред една година. 
Исто така, тука ги вклучувам и институциите поврзани со Ромите како што е владината Национална агенција за Ромите.
Од вкупно 200 ромски организации, само 20 се активни. 
Некои се создадени од водачи кои ги нарекуваат „моја организација“ и ги користат за да се легитимизираат себеси во своите односи со локалните власти, но не инвестираат во луѓето и не создаваат програми.
Секогаш има некој кој го прифаќа она што го вели или прави власта. 
Властите брзо сфатија дека е лесно да не поделат. 
Ние имаме единство во врска со ромскиот јазик, на пример, и покрај фактот дека по комунизмот, скоро 40 отсто повеќе не го говорат. 
Ромската историја, исто така, може да создаде единство, но не ако не е вклучена во романските книги за историјата.
Немаме политичка агенда; Ромите не се мотивирани да гласаат за ромски политичар, и затоа има само еден ромски претставник во парламентот.
На локално ниво, постои една општа желба Ромите да останат зависни бидејќи може лесно и евтино да се купат од гледна точка на изборите. 
Накусо, проблемот се однесува на застапеноста и, исто така, на создавањето реално ромско граѓанско движење. 
Со оглед на тоа што не сме добри преговарачи, владата не се занимава со тоа да не интегрира.
SETimes: Како се справувате со предрасудата на мнозинството кон Ромите во нивната интеграција?
Maтачe: Освен телевизиските кампањи насочени кон тоа мнозинството да ги гледа Ромите на поинаков начин, ние организираме улични активности како „расизмометри“ кога користиме направа за мерење на притисокот кога на пешаците им поставуваме прашања за Ромите. 
Се разбира, направата се користи симболично, но прашањата се добро смислени.
По неколку години кампањи, заклучивме дека на луѓето им се допаѓаат телевизиските спотови или другите визуелни прикази, но е многу тешко да се влијае на мозоците на просечните Романци настрана од тоа. 
Некои предрасуди произлегуваат од недостатокот на информации. 
Некои Романци никогаш не сретнале Роми, или виделе само питачи или други кои ги навредиле на улица. 
Ова останува во нивните глави и станува референтна точка за Ромите општо. 
Но, ако ги намалиме 1,5 милиони Роми во Романија на само оние [хендикепирани] кои се гледаат, нема да можеме да ги создадеме и спроведеме политиките на интеграција.
Промената на менталитетот почнува со образованието. 
Сé додека има силна културна разновидност во романските училишта, мнозинството може да мисли за Ромите на друг начин.
