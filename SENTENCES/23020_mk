04/07/2008
AНКАРА, Турција -- Генерал Џејмс Картрајт, заменик-началникот на Здружениот генералштаб на американските вооружени сили, во четвртокот (3-ти јули) допатува во Анкара, на разговори околу борбата против тероризмот, вклучително и операциите против забранетата Курдистанска работничка партија (ПКК). 
Американската амбасада вели дека Картрајт се состанал со турскиот началник на Генералштабот, генерал Јашар Бујуканит, и неговиот заменик, генерал Ергин Сајгун. 
Ова е трета посета на Картрајт на Анкара од ноември 2007 година. 
Турција, со поддршка на американските воено-разузнавачки служби, со месеци спроведува воени операции против базите на ПКК во северен Ирак.
Во другите вести, турскиот Генералштаб објави дека приморското туристичко место Анталија ќе биде домаќин на тридневниот состанок на началниците на генералштабовите на балканските земји, кој започнува в недела. 
На состанокот ќе присуствуваат претставници од Турција, Албанија, Босна и Херцеговина, Бугарија, Црна Гора, Македонија, Романија, Србија и Грција, како и воени делегации на НАТО и ЕУ. 
(Заман, Тркиш дејли њус - 04/07/08; AФП, Хуријет - 03/07/08)
