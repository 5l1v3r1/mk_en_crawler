31/05/2010
AНКАРА, Турција -- Министерството за надворешни работи во понеделникот (31-ви мај) објави дека израелските командоси нападнаа шест бродови кои пренесувале претежно турски пропалестински активисти од мисијата за помош во Појасот Газа, при што повеќе од десет лица се убиени, а десетици се ранети.
Медиумите со свои новинари на турскиот брод кои ја предводеле групата велат дека израелските сили пукале на бродот и се качиле на истиот преку ноќта, киднапирајќи ги другите бродови во флотилата.
Но, израелските безбедносни власти кажуваат поразлична приказна, тврдејќи дека пропалестинските активисти пукале на израелските сили и потоа ги нападнале со ножеви и железни палки.
Турција вели дека крвавиот судир може да резултира со „непоправливи последици во нашите билатерални односи.
Ние цврсто ги отфрламе овие нехумани дејства на Израел.
Овој инцидент на отворено море е очигледно кршење на меѓународното право.“
Турција бара од Советот за безбедност на ОН да одржи итна седница за ситуацијата.
Анкара, исто така, го повлекува својот амбасадор во Израел и ги откажува сите воени вежби со земјата, како и Грција, која имаше скоро триесет свои државјани на еден од бродовите.
Турција и Грција ги повикаа израелските амбасадори во понеделник за објаснување.
Турските медиуми објавија дека полицијата спречила десетици демонстранти кои фрлале камења да го нападнат израелскиот конзулат во Истанбул.
Бугарските медиуми објавија дека еден новинар и еден камерман од локалниот канал бТВ биле уапсени од командосите.
ЕУ повика на истрага и „итно, одржливо и безусловно отворање на преминот за протек на хуманитарна помош, комерцијална стока и лица за и од Газа“.
Амбасадорите на ЕУ треба да се состанат подоцна во понеделник на разговори за ситуацијата.
Генералниот секретар на ОН, Бан Ки-мун, изрази шокираност во врска со рациите и го повика Израел да даде целосно објаснување.
Генералниот секретар на Лигата на арапските држави, Амр Муса, рече дека организација ќе одржи итен состанок во вторник, на кој ќе разговара за „терористичкиот напад“ на Израел.
Палестинскиот претседател Махмуд Абас ја опиша рацијата како „масакр“ и објави тридневна жалост за жртвите.
Во Вашингтон, Белата куќа објави дека „работи на откривање на околностите на овој смртоносен напад“.
Израелскиот заменик-министер за надворешни работи, Даниел Ајалон, ги обвини организаторите на флотилата дека имале врски со терористичка група и ја опиша нивната акција како провокација, додавајќи дека Израелските сили пронашле оружје во бродовите.
Во исто време, тој рече дека неговата земја жали за изгубените животи.
(Заман, ДПА, Имерсиа, АФП, Та Неа, Њус ин, Хуријет, Инетњус, НТВ, Ал Џезера, АФП, СНН Турк, НБЦ, ББС - 31/05/10)
