30/06/2006
Од Ерлис Селимај за Southeast European Times во Тирана -- 30/06/06
Кафулињата, баровите и рестораните во албанскиот главен град го користат Светското првенство за привлекување на поголем број муштерии.
Во голем број од нив, сопствениците нудат големи рамни телевизиски приемници за следење на натпреварите.
„Ова е шанса за нас да привлечеме уште повеќе муштерии.
Ние гледаме дека овој период е исполнет со натпревари и знаеме дека голем број луѓе сакаат да ги следат...
Тоа е добар начин и ние да профитираме.
Тие ќе ги следат натпреварите и истовремено ќе консумираат нешто во нашите барови“, изјави за SETimes еден сопственик на кафуле во Тирана.
Некои кои се сé уште на своите работни места додека се одржуваат натпреварите од Светското првенство велат дека нашле решение ставајќи телевизори во своите канцеларии.
Дури и покрај тоа што не можат да го следат целиот натпревар, тие можат да уживаат во атмосферата.
Други го користат Интернетот за да видат коментар или резултати од натпреварите.
Помеѓу најпосетените места овие денови се обложувалниците.
Тие се претрупани со луѓе кои вложуваат различни суми пари за тимовите што ги избираат.
Од почетокот на Светското првенство, фрекфенцијата ни се зголеми.
Албанците многу сакаат да се обложуваат - италијанската Серија А, англиската Премиер лига, Француската лига, шпанската итн.
Сега тие имаат уште една причина.
Во тек е Светското првенство!
Ова значи повеќе работа за нас“, вели вработен во една обложувалница.
Емоциите зовриваат, особено кога исходот од натпреварот се одлучува во последните минути.
„Се воздружувам до самиот крај.
Имавме случаи каде што резултатите се променија во последната минута, при што за некои сé се руши, а други стануваат среќни.
Тоа се случи во натпреварите Шведска-Парагвај, Англија-Трининад и Тобаго и Германија-Полска.
Но, ова е игра и сé зависи од среќата на тимовите“, вели фудбалски навивач во Тирана.
На главниот булевар во главниот град, Дешморет е Комбит, е поставен огромен екран на кој се прикажуваат натпреварите.
Вообичаено, во овој период од годината, Албанците веќе започнуваат со летните одмори или барем одат на морските плажи секојдневно.
Времето оваа година е нестабилно, со повеќе дожд и облаци.
Но, кога има сонце, луѓето на јадранскиот брег ги комбинираат активностите:
лежат на песок, пливаат во морето и гледаат да не пропуштат ниту една минута од Светското првенство.
Како што рече еден сопственик на хотел:
„луѓето би можеле да дојдат на плажа и се разбира дека ќе поставиме рамни екрани и телевизори за Светското првенство.
Зар не е тоа брилијатно решение:
следење на фудбалски натпревари покрај морето?“
