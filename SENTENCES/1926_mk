31/03/2005
Од Душан Кошановиќ за Southeast European Times во Белград -- 31/03/05
Релоцирањето на централната белградска железничка станица, која се наоѓа на брегот на реката Сава, претставува најголемиот инфраструктурен проект моментно во тек во српскиот главен град.
Новата локација, на раскрсница на автопатот, се гради веќе 30 години.
Сепак, властите неодамна ги открија плановите за завршување на задачата и трансформирање на речниот брег во бизнис центар на Белград.
Проектот, наречен „Мал Менхетен“ чини околу 3,85 милијарди евра, односно претставува најголемата досега инвестиција на Србија.
Неколку комплекси, меѓу кои и луксузни хотели, се планираат за областа што опфаќа површина од 110 хектари.
За првпат белграѓани ќе можат да уживаат во глетката на водата од центарот на градот.
Моментно, индустриските објекти го кријат сливот на Дунав и Сава, делејќи го Стар од Нов Белград.
„Мал Менхетен“ е само една од неколкуте иницијативи што ги преземаат градските власти во обид да му дадат нов изглед на главниот град.
Друга е изградбата на новиот мост на Сава.
Белградскиот градоначалник Ненад Богдановиќ неодамна потпиша пред-договор со ЕБРД за финансирање на проектот во висна од 110 милиони евра, кој има за цел значително да ја подобри сообраќајната инфраструктура на градот.
Заменик-директорот на ЕБРД, Хенри Расел, рече дека организацијата е подготвена да инвестира помеѓу 50 и 75 милиони евра, остатокот ќе биде обезбеден од градската каса.
Според Богдановиќ, договорот треба да биде потпишан на крајот од оваа година, а изградбата треба да започне воп 2006 година.
Исто така, во тек е обновувањето на градскиот железнички систем - централен фактор од секој аспект за ситуацијата со сообраќајот во Белград.
Деведесетипет отсто од постојниот систем, Беовоз, претставува класична железница што го поврзува центарот со предградијата, но тој, исто така, има и модерна станица на подземната железница која ќе биде централна станица со новиот проект.
Шпанското претпријатие Инеко и нејзиниот локален партнер Југинус направија одржлива и остварлива студија за лесниот железнички транзитен систем - делумно подземна, делумно класична железница - како и генерален проект за првата фаза од конструкцијата.
Ако биде одобрен, овој проект би можел да биде започнат на крајот од 2005 година.
Првата линија ќе биде пуштена во функција во 2010 година.
Инвестицијата потребна за изградба на првата линија се проценува на околу 330 милиони евра.
Властите објавија дополнителни финансиски аранжмани за покривање на трошоците на проектот со банките и другите потенцијални инвеститори.
