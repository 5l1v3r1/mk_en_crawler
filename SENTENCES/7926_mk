13/02/2013
Корнелис ван Звееден за Southeast European Times во Дубровник -- 13.02.13
Хрватска очекува уште една богата година за туризмот, и покрај губењето на неевропските странски туристи како резултат на пристапувањето во ЕУ.
„За луѓето од ЕУ патувањето ќе стане полесно“, рече за SETimesМери Матешиќ, директорка на хрватскиот туристички одбор. 
„Ним повеќе нема да им требаат пасоши. 
Хрватска, всушност, ќе стане домашен пазар за половина милијарда луѓе.“
Членството во ЕУ значи дека Хрватска мора да воведе визен режим за Турција, непосакувана промена за растечкиот број туристи од таа земја.
„Чекањето за виза повеќе од една недела за одмор од една недела, ме лути“, рече заSETimesтурскиот турист Есра Јавуз.
Ерџан Абитагаоглу, кој работи за туристичката агенција „Мика Тур“ во Истанбул, рече дека очекува 80 отсто намалување на бројот на турските посети во Хрватска. 
Тој додаде дека многу патнички агенции сега ќе нудат пакет тури за Црна Гора, како алтернатива.
Минатата година Хрватска прими скоро 52.000 туристи од Турција, што беше пораст од 20 отсто во споредба со 2011 година, објави хрватскиот национален туристички одбор. 
Но, таа бројка беше во сенка на скоро 9 милиони туристи од земјите на ЕУ, чиј просечен престој во Хрватска беше многу подолг.
Хрватска минатата година регистираше вкупно 12,3 милиони туристи, пораст од 5 отсто во споредба со 2011 година. 
Оваа година туристичкиот одбор ќе ја промовира хрватската континентална област, во обид да ја брендира земјата како нешто повеќе од „сонце и море“ дестинација.
„Една од нашите главни цели е да се поттикнат патниците да ја перципираат нашата држава како дестинација за посета на градовите во текот на целата година“, рече Матешиќ, додавајќи дека Хрватска смета на зголемување на бројот на туристи, слично на минатата година.
Преземајќи го водството од соседна Словенија, која стана членка на ЕУ во 2004 година, Хрватска очекува во голема мера да ја подобри својата туристичка инфраструктура со користење на структурните фондови на ЕУ.
Со добивање на овие средства, Словенија инвестираше 608 милиони евра за модернизација на ски-капацитетите, реновирање на хотелите, развој на голф-терени и изградба на планински куќарки, откако влезе во ЕУ.
„Од 2014 година па натаму, Хрватска ќе има на располагање 11 милијарди евра“, рече заSETimesМирела Рашиќ, аташе за односи со медиумите во Делегацијата на ЕУ во Загреб.
Од локалните и регионалните власти беше побарано да поднесат предлози до Министерството за туризам пред 1-ви јануари. 
За да ги исполнат условите за добивање финансии, туристичките проекти мораа да бидат од областите на јавната инфраструктура, бизнис инфраструктурата или човечките ресурси. 
Во тек е проценката на предлозите.
Откако пристапи во ЕУ, бројот на туристи што ја посетиле Словенија порасна на 3,2 милиони до 2011 година, што е пораст од 2,3 милиони во 2004 година. 
Стапката на раст се забрза по 2007 година, кога земјата го усвои еврото.
Марјан Хрибар, директор за туризам во Министерството за економија во Словенија, ги минимизираше негативностите од воведувањето визи и напорните гранични контроли.
„Од една страна, тоа е можеби негативно“, рече тој заSETimes. 
„Но, од друга страна, туристите со Шенген визи може слободно да патуваат во Шенген зоната и Словенија, секако, имаше полза од овој факт.“
Хрватска се очекува да пристапи во „безграничната“ Шенген област во 2015 година.
Наместо евентуален страв од зголемена конкуренција, Хрибар го поздрави влезот на Хрватска во ЕУ како можност за соработка.
„Ќе можеме да аплицираме за структурните фондови на ЕУ за заеднички проекти“, рече тој. 
„И откако Хрватска ќе пристапи во Шенген областа, можеме заедно да се насочиме кон туристите со подолг престој, кои може да ги посетат двете земји со една виза.“
Донисникот на SETimes Менексе Токјај во Истанбул даде свој придонес за овој извештај.
