19/08/2005
(Блиц - 19/08/05;
РФЕ/РЛ, Радио Б92, Бета, Новинари без граници - 18/08/05;
ФТ, АП, Радио Б92 - 17/08/05)
Меѓународното новинарско здружение во четвртокот (18-ти август) изрази загриженост во врска со слободата на печатот во Србија и Црна Гора по нападот на министерот за капитални инвестиции, Велимир Илиќ, врз независните новинари претходно оваа недела.
„Ние сме вџашени од начинот на коj министерот и неговиот помошник ги навредија и се однесуваа со новинарите пред јавноста“, се вели во соопштението од здружението со седиште во Париз „Новинари без граници“.
„Ако политичарите реагираат на ваков начин на прашања кои не сакаат да ги одговорат, тоа покажува колку е чувствителна слободата на печатот во Србија и Црна Гора.“
Во понеделникот Илиќ започна вербален напад врз новинарката Ана Вељковиќ и нејзините колеги од белградската Радио-телевизија Б92 откако таа го запраша за неговата улога во одлуката за отфрлање на обвиненијата против синот на поранешниот југословенски претседател Слободан Милошевиќ, Марко.
Наместо да одговори на прашањето министерот рече дека независните новинари се „болни“ и дека „им треба психијатриска помош“.
Тој, исто така, упати погрдни и сексистички коментари кон Вељковиќ.
Советникот на Илиќ за односи со медиумите, Петар Лазовиќ, наводно упатил смртна закана против директорот на Радио-телевизија Б92, Веран Матиќ, додека самиот Илиќ се потсмевал со Б92 нарекувајќи ги „крадци“ и „антисрпски“ пропагатори, кои добиваат пари од невладини организации од САД и ЕУ.
Матиќ во средата објави дека ќе поднесе кривично обвинение против Лазовиќ.
На состанокот на владата во четвртокот беше разговарано за однесувањето на министерот.
Во кусата изјава за државната новинска агенција Танјуг подоцна тој ден Илиќ рече дека му е жал ако неговите коментари навредиле некого во Б92.
Според Алекс Лупис, висок координатор на европските програми во њујоршката Комисија за заштита на новинарите, заканите на Илиќ предизвикале загриженост дека владата „би можела да ги нападне медиумите уште повеќе“.
„Сметам дека ова испраќа мошне силна порака до медиумите дека владата остро ќе нападне ако кој било новинар се обиде да истражува за чувствителните политички прашања како што е корупцијата, криминалот и прекршувањата на човековите права.
Сите овие девијантни појави остануваат скриени и нерешени“, рече Лупис во четвртокот.
„Во овие услови, општеството стагнира и не може да се развива ниту политички ниту економски.
Сметам дека ова не е во најдобар интерес на Србија“, додаде тој.
Во време кога Србија и Црна Гора се подготвува за започнување на разговорите за стабилизација и асоцијација со ЕУ - предфаза за започнување на преговорите за пристапување - процесот на демократизација, наверојатно, наскоро ќе биде внимателно проверуван.
Во меѓувреме, српскиот премиер Воислав Коштуница сé уште не даде свој коментар за повлекувањето на кривичните обвиненија и поништувањето на меѓународната потерница против Марко Милошевиќ.
Неговата влада се смета дека имала важна улога во претходните потези на поништување на кривичните обвиненија против сопругата и ќерката на поранешниот југословенски претседател.
Голем број опозициски политичари и набљудувачи велат дека сето ова е дел од политичкиот договор помеѓу Коштуница и Социјалистичката партија на Србија (СПС) на Милошевиќ за обезбедување на континуирана поддршка за малцинската влада на Србија.
Критичарите на владата тврдат дека судии, полицајци и политичари од времето на Милошевиќ повторно добиваат моќ, додека реформаторите, кои помогнаа во соборувањето на неговиот режим во 2000 година се маргинализирани.
„Ситуацијата е покомплицирана дури и од времето на Милошевиќ“, рече Матиќ за Радио Слободна Европа/Радио Либерти.
„Светот сега ја гледа владата како демократска, но сите клучни столбови на режимот на Милошевиќ се рехабилитирани.“
