23/12/2007
ВАШИНГТОН, САД -- Американскиот државен секретар Кондолиза Рајс во петокот (21-ви декември) рече дека Србија и Косово ќе одат по различни патишта.
„Косово и Србија никогаш повеќе нема да бидат дел од иста земја.
Мислам дека тоа е прилично јасно.
Тоа беше логиката дури и на [резолуцијата на ОН] 1244 за специјалниот статус што му беше даден на Косово како резултат на војната.
Важно е овие два народи да продолжат понатаму со своите иднини“, рече Рајс.
Одлуките за статусот на Косово мора да се донесат во следните неколку недели, со цел да се избегне дестабилизација на регионот, додаде таа.
Во меѓувреме, рускиот министер за надворешни работи, Сергеј Лавров, во петокот предупреди дека ако Косово прогласи независност еднострано, а Советот за безбедност на ОН предложи резолуција со која ќе се одобри таквата независност, Русија ќе стави вето на истата.
Во интервјуто за рускиот весник „Времја новостеи“, Лавров рече дека наметнувањето на вето ќе го блокира решението на ова прашање.
Во другите вести, српската влада постигна договор со ирачкото Министерство за одбрана за извоз на воена опрема во вредност од 230 милиони американски долари за Ирак.
Договорот беше договорен за време на посетите на Белград од страна на ирачкиот министер за одбрана, Абдул Ќадир ал Обаиди, во септември и ноември.
И покрај тоа што не се обелоденети деталите, експертите веруваат дека Белград ќе й продава пушки, митралези, муниција и противтенковско оружје на новата ирачка армија.
(AП, УПИ, Гласот на Америка, Б92, РИА Новости, Борба, Глас јавности - 22/12/07;
Катимерини, Б92, Индипендант, Времја новостеи, А1, Вечер, РТРС, СРНА, АФП - 21/12/07)
