31/03/2010
Од Марина Паравантес за Southeast European Times во Атина -- 31/03/10
Со кореографија која потсетува на грчки куклен театар на сенки и покренувачки, примитивен ритам, Јоргос Алкаиос и пријателите победија со својата песна “Опа!“ на 12-ти март во Атина и сега одат во Осло, да ја претставуваат Грција на евровизискиот натпревар.
„Опа“ доби скоро 30 отсто од онлајн гласовите, половина од телефонските јавувања и го освои петчленото жири.
За разлика од минатите учества, овогодинешната песна се карактеризира со „грчки елементи“ -- текстот ќе се пее на грчки јазик со поддршка од традиционални фолк инструменти, тапанот даули и понтиската лира.
Алкаиос и пријателите се натпреваруваа со шестмина учесници на финалниот натпревар, чии домаќини беа Рика Вагиани и манекенката Џени Балацину.
Другите учесници беа: Христос Хацинасиос со „Илузија“, Сани Балци и Секенд скин со „Игра на животот“, Манос Пировлакис со „Кивотос ту Ное“, Јоргос Карадимос со „Полемао“, поп-групата на независната музичка куќа „Мелисес“ со „Кинезос“ и Емигре со „Допри ме длабоко“.
Жирито беше во состав: текстописецот Мимис Плесас, директорот на Грчката радиотелевизија ЕРТ, Антонис Андрикакис, диригентот Андреас Пиларинос, новинарот Христијана Стаметелу и радио-продуцентот Посидонас Јанопулос.
Алкаиос доби вкупно 22 поени -- десет од жирото и 12 од публиката. 
Претседателот на жирито Плесас истакна дека мислењата на публиката и жирито се разликувале. 
Рејтинзите на гледаност беа највисоки, 39,1 отсто, на полноќ, кога беше објавена победничката песна.
„Конечно, песна со грчки текст“, вели Павлос Ангелидес, 39-годишен евровизиски фан. 
„Го следам шоуто од мои 12 години. 
И да бидам искрен, ми се допаѓа овогодинешната песна, но мислам дека ќе биде тешко за нас, бидејќи Грците се чини дека се црната овца на Европа во моментов.“
По победата, обожавателите ја преплавија веб-страницата на групата на Фејсбук. 
„Со среќа Јоргос. 
Сигурен сум дека ќе не направиш горди“. 
„Добро направено Јоргос, песната е прекрасна. 
Оваа песна ќе ја потресе цела Евровизија.“
Не се сите Грци воодушевени со песната. 
„Ова е просечен микс од народна и поп грчка музика без карактер, која го претставува оној дел од нашата култура што е надвор од мојот личен вкус. 
Во исто време, мелодијата не е насочена кон евровизиските обожаватели низ цела Европа. 
Од тие причини, јас верувам дека нема да направи ништо!“, вели жителот на Атина, Танос Д, во својот веб-коментар.
Триесетиосумгодишниот Алкаиос го имал своето професионало деби во 1989 година. 
Оттогаш постигнал пет платински и девет златни албуми. 
Тој и неговата група ја имаат полуфиналната пречка на 25-ти мај, која мора да ја поминат за да се натпреваруваат на евровизиското финале меѓу 25-те земји на 29-ти март.
Во меѓувреме -- додека траат грчките економски превирања -- владата нареди првична истрага за трошоците на државната ЕРТ. 
Покренати се обвинувања дека радиотелевизијата користела прекумерни суми пари за промовирање на евровизискиот натпревар.
Министерот за култура, Павлос Гергуланос, изјави за влијателниот весник „То Вима“ дека ќе бидат направени значителни измени во поглед на овој натпревар на песни, почнувајќи со 50 отсто кратење на евровизискиот буџет за ЕРТ следната година.
„ЕРТ ќе продолжи да ги исполнува своите евровизиски обврски, но забавата е завршена ... 
ќе го емитуваме настанот како што тоа го прави Би-Би-Си“, рече Геруланос.
По состанокот со управата на јавниот радиотелевизиски сервис ЕРТ, и имајќи ги предвид актуелните финансиски проблеми на Грција, Јоргос Алкаиос објави дека тој ќе ги покрие трошоците за спотот и промоцијата.
„Не грижете се за ништо“, рече тој излегувајќи од централата на ЕРТ, „Имаме голема одговорност како делегација. 
Го сакаме најдоброто. 
Видовте 50 отсто од тоа овде, а ќе ги видите останатите 50 отсто во Осло“.
Грција победи на Евровизија во 2005 година со грчко-шведската пејачка Хелена Папаризу и нејзината „Мојот број еден“.
