01/04/2009
БРИСЕЛ, Белгија -- Комесарот за проширување на ЕУ, Оли Рен, во вторникот (31-ви март) објави дека ќе претстави физибилити студија оваа есен, во која ќе биде наведено како да му се помогне на Косово во неговите напори за членство во ЕУ.
Како одговор на прашањата од членките на Комитетот за надворешна политика на Европскиот парламент, тој вети дека ќе побара начин Косово да има договорни односи со ЕУ за визна либерализација во иднина, но призна дека тоа нема да биде лесно.
Рен, исто така, инсистираше на тоа дека Косово треба да добие помош, иако неговата независност не ја имаат признаено сите земји на ЕУ.
Шефот на ЕУЛЕКС, Ив де Кермабон, исто така во вторникот, беше во Брисел, каде што поднесе извештај за првите 100 дена од полициската и судската мисија на ЕУ во Косово.
Тој рече дека ЕУЛЕКС ги презеде сите надлежности на УНМИК во врска со владеењето на законот.
Тој, сепак, додаде дека не е целосно задоволен од состојбата со судовите во Митровица, каде што доминира српското население.
Исто така во вторникот, Германија ги објави плановите за отпочнување со повлекувањето на своите војници кои се дел од КФОР, поради стабилноста постигната таму.
Повлекувањето се очекува во втората половина од годинава.
(Зери, Коха Диторе, Лајм, Косова Сот, Експрес - 01/04/09;
РТК, Телеграфи, ТВ 21, Клан - 31/03/09)
