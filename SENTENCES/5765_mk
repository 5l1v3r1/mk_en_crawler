22/11/2010
Од Мариа Паравантес за Southeast European Times во Атина -- 22/11/10
Во рамките на своите напори за кратење на огромните трошоци и заштеда на 2 милијарди евра, грчката влада минатиот месец отпочна прва досега програма за е-рецепти во државата.
Истата се тестира во Организацијата за осигурување на самовработените професионалци (OAEE).
„Грција троши на лекови исто колку и една земја со население на Шпанија“, рече премиерот Јоргос Папандреу претходно овој месец.
Покрај кратењето на трошоците за лекарствата, електронскиот систем на препишување рецепти претставува еден чекор напред кон модернизацијата на повеќекратното социјално осигурување на земјата и здравствените фондови и ограничувањето на лекарите кои препишуваат премногу лекарства.
Според заменик-министерот за труд и социјално осигурување, Јоргос Кутруманис, пилот-програмата досега се исплатеше откако беше спроведена на 18-ти октомври.
„Најдовме лекари што препишуваа 300.000 евра во лекарства месечно ...
најстрогата казна ќе биде прекинувањето на нивната соработка со здравствените фондови“, рече тој за весникот Та неа.
Системот, кој се очекува да стапи на сила на 1-ви декември во Фондот за социјалното осигурување (ИКА) и во Земјоделскиот фонд (ОГА) во следната година, ќе важи за сите од социјалното осигурување на земјата и здравствените фондови.
Откако ќе биде целосно спроведен, се очекува да заштеди и до една милијарда евра.
Владата отиде чекор понапред намалувајќи ги цените на лекарствата, во обид за кратење на трошоците на осигурителниот фонд за дополнителна една милијарда евра.
Министерот за труд и социјално осигурување, Лука Кацели, рече дека расипничкото трошење не може да се спречи ако не биде решено избегнувањето на плаќањата на сите нивоа.
Акцискиот план на министерството против злоупотребата на фондовите е далекусежен.
Чекорите вклучуваат кратење на оперативните трошоци на осигурителните фондови, фаќање во костец со непријавувањето на работната сила, кратење на фармацевтските трошоци, создавање инфраструктура за информирање и поддршка на граѓаните, и поставување граница за препишувањата рецепти, во зависност од областа на специјализација.
Исто така, ќе бидат назначени советници да го контролираат инсталирањето и работењето на компјутеризираниот систем за следење на приходите и трошоците.
Партнерствата меѓу големите осигурителни фондови и дијагностички центри и клиники ќе го олеснат купувањето здравствени услуги.
Владата веќе отпочна месечни проверки во ИКА и ОГА, во обид за детектирање на прекумерното препишување рецепти.
Истата ќе врши и месечни проверки од околу 5 отсто.
Лекарите во ИКА моментно се под истрага за месечни препишувања рецепти во висина од 60.000 до 250.000 евра.
Еден лекар од Атина што работи во јавниот фонд ИКА беше откриено дека издавал 7.500 рецепти во висина од 175.000 евра месечно.
Беше откриено дека вкупно 800 лекари во јавниот фонд имале ексклузивна соработка со фармацевт по нивни избор.
Две листи на лекари и фармацевти што извршиле прекршок беа јавно обелоденети минатата недела.
Во меѓувреме, генералната секретарка на Министерството за труд, Атина Дрета, ги повика сите лекари што работат за јавните здравствени фондови да продолжат со препишување најевтини и најсоодветни лекувања, истакнувајќи дека до крајот на 2010 година, генеричките лекарствата треба да сочинуваат 30 отсто од вкупните трошоци за лекарства на секој фонд.
Според Кутруманис, министерството скоро го покри дефицитот од околу 3 милиони евра, тврдејќи дека до 2011 година системот ќе покаже вишок.
Во меѓувреме, Министерството, исто така, промовира создавање во 2011 година на заеднички фонд на соработка на големите осигурителни провајдери на земјата (ИКА, ОАЕЕ, ОГА и ОПАД), кој ќе понуди примарна здравствена заштита.
Тие ќе бидат под надлежност на Министерството за здравство.
