05/04/2013
Ивана Јовановиќ и Менексе Токјај за Southeast European Times во Белград и Истанбул -- 05.04.13
Се вложуваат нови напори, како што е договорот за слободна трговија, за унапредување на трговските односи меѓу Србија и Турција, кои се во подем од септември 2010 година.
„Законската рамка за економската соработка меѓу Србија и Турција е веќе воспоставена, вклучително и визниот режим, [кој беше] укинат во декември 2010 година. 
Политичарите на двете страни даваат целосна поддршка и добро подготвен терен за бизнисмените“, изјави за SETimes Филип Сановиќ, економски советник во Генералниот конзулат на Србија во Истанбул.
Иако двете држави имаат сличности во бизнис културата, само 34 турски претпријатија се сега на српскиот пазар, со вработени 500 луѓе.
Српското Меѓународно трговско друштво и турската конфедерација на бизнисмени и индустријалци, во соработка со белградската Стопанска комора, се обидуваат да ја зајакнат соработката со организирање бизнис форуми и состаноци, како што е неодамнешниот Српско-турски бизнис форум на 26-ти март во Белград, на кој учествуваа 35 турски и 200 српски бизнисмени.
„Честопати започнувањето бизнис бара време и ние имавме ситуација во минатото кога на претпријатијата им требаше скоро една година да почнат со соработка. 
Оптимисти сме и сигурни сме дека наскоро ќе имаме конкретни резултати. 
Со оглед на тоа што Турција има најдолга традиција на производство, очекуваме резултати најпрво во овој сектор“, рече за SETimes Омер Шимшек, претседател на конфедерацијата.
„Ако Турција економски, во туризмот, менаџментот и извозот, стане светска суперсила, нивната индустрија на Балканот ќе биде применлива и во српската економија. 
Методите на работа и платите за вработените се слични“, рече за SETimes Милан Јанковиќ, претседател на белградската Стопанска комора.
Тој рече дека турската поддршка за бизнисмените преку програми за субвенции може да биде добар пример за Србија.
„Турскиот образовен систем може да послужи како добар пример. 
Турција произведува не само високообразован кадар, туку и кадар за некои терцијални професии“, рече Јанковиќ.
„Србија има одлична бизнис клима, даночна политика, географска и геостратешка позиција, како и бенефиции од ЦЕФТА“, додаде Јанковиќ.
Тој посочи дека политичката и бизнис климата се добри со многу можности.
„До ред три месеци немаше турски банки во Србија, туку една конечно беше отворена и ќе следат повеќе по сегашните деловни односи, што може да биде значаен чекор напред“, рече Јанковиќ.
Стеван Никчевиќ, државен секретар во српското Министерство за надворешна и внатрешна трговија и телекомуникации, вели дека главниот потенцијал за соработка сега и во иднина е претежно во трговијата, но и во заедничките напори во т.н. 
трети пазари.
„Има голем број сектори како што се земјоделството, текстилната индустрија, металургијата, производството каде што веќе постои конкурентност и каде што двете земји имаат простор да ги зајакнат економските и партнерските односи, но значителниот број договори за слободна трговија кои Србија ги има се голема можност за подобрување на соработката и се пат за српските и турските инвеститори кон т.н. 
трет пазар, кој е прилично голем пазар со неколку стотици милиони потрошувачи“, рече Никчевиќ за SETimes.
Тие пазари се Русија, Белорусија, Казахстан и други држави со кои Србија има договори за слободна трговија.
Ерхан Турбедар, аналитичар за надворешна трговска политика во анкарската Турска фондација за истражување на економската политика, се согласува.
„Турските бизнисмени треба да ги погледнат големите можности за воспоставување понапредни трговски врски со трети светски земји, кои имаат вкупно една милијарда луѓе, преку Србија како посредник“, рече Турбедар за SETimes.
Никчевиќ истакна дека има голем број природни деловни и културни мостови меѓу Србија и Турција, кои треба да се одржат како важна основа за понатамошната соработка. 
Турската страна има сличен став, според Турбедар.
„Иако нема заедничка граница меѓу Турција и Србија, турските власти честопати велат дека ја сметаат Србија за свој сосед. 
За Анкара, Србија е клучната земја во зачувувањето на мирот и стабилноста на Балканот и од тие причини, турските бизнисмени покажуваат интерес без преседан за инвестирање во Србија, иако напорите се сé уште мали.“
Во 2012 година турскиот извоз во Србија изнесуваше 297 милиони евра (688 милиони турски лири), додека српскиот извоз во Турција остана 160 милиони евра (371 турски лири). 
Заедничките напори се за зголемување на сегашната трговија од скоро 600 милиони евра на 1 милијарда евра.
Турција е 17-тиот трговски партнер на Србија, кој моментно не може да се натпреварува со другите играчи како Германија, Италија и Словенија.
Во кои други сектори може да се зајакне соработката меѓу Турција и Србија? 
Кажете ни што мислите во коментарите.
