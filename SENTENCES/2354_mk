01/02/2005
(Блумберг - 01/02/05;
ОН, ХИНА, ФЕНА)
Ветувајќи решавање на проблемот со бегалците во Југоисточна Европа до крајот на 2006 година, Босна и Херцеговина (БиХ), Хрватска и Србија и Црна Гора се согласија да започнат заеднички или индивидуални активности за таа цел.
Стотици илјадници луѓе беа принудени да ги напуштат своите домови како резултат на балканските конфликти на почетокот од 1990-тите.
Само за време на конфликтот во БиХ од 1992 до 1995 година половина од нејзиното население од вкупно 4,4 милиони, беше раселено.
Според проценките на агенцијата за помош на ОН, УНХЦР, околу 1,3 милиони беа внатрешно раселени лица, а околу 500.000 станаа бегалци во соседните земји.
Други 700.000 најдоа прибежиште во западноевропските земји, од кои најголем дел во Германија.
УНХЦР, заедно со другите меѓународни организации одигра клучна улога во поддршката на иницијативите за враќање на бегалците во регионот.
Оваа организација проценува дека во БиХ, Хрватска и Србија и Црна Гора сé уште остануваат околу 300.000 или повеќе бегалци, чекајќи потрајно решение.
Во обид да ги определат индивидуалните и заедничките активности за забрзување на процесот на враќање во текот на следните месеци, министрите на овие три балкански земји, задолжени за бегалците, во понеделникот (31-ви јануари) во Сараево одржаа конференција „3x3 Иницијатива“ со претставници на УНХЦР, ОБСЕ и ЕУ.
Форумот го отвори премиерот на БиХ Аднан Терзиќ, кој истакна дека решавањето на ова прашање претставува клучен чекор на патот кон членството во ЕУ -- цел која им е заедничка на трите земји.
Помошник високиот комесар Камел Морјане го пофали „значајниот напредок“ што го постигнаа регионалните влади, изразувајќи надеж дека новите податоци ќе помогнат за подобрување на координацијата на заедничките напори во име на бегалците.
Морјане го цитираше соопштението на УНХЦР според кое „ова ќе биде постигнато или преку доброволно враќање во нивните татковини или преку локална интеграција во земјите-домаќини, додека истовремено ќе се постигне многу појасна слика за нерешените потреби на оние кои се сé уште раселени во регионот“.
Тој, исто така, рече дека напорите што ги поддржува УНХЦР за повторно регистрирање на преостанатите раселени лица во БиХ и Србија и Црна Гора покажале дека нивниот број, можеби, е помал од претходно забележаниот.
Тој, исто така, истакна дека некои бегалци добиле државјанство во други земји и повеќе не сакаат да се вратат дома.
Хрватскиот министер за туризам, транспорт и развој, Божидар Калмета, министерот за човекови права на БиХ, Мирсад Кебо, и министерот за човекови права на Србија и Црна Гора, Расим Љајиќ, во понеделникот потпишаа декларација од осум точки, ветувајќи решавање на проблемот со бегалците во нивните земји до крајот на 2006 година.
Документот повикува на заеднички оперативни сили за спроведување на обврските што ги преземаат трите земји.
Земјите, исто така, ќе развијат и свои сопствени акциони планови во рок од три месеци и ќе ги обединат во заедничка рамка за нивно спроведување.
„Ова претставува политичка платформа за забрзување на решавањето на заедничкиот проблем“, изјави Калмета за новинарите по конференцијата.
