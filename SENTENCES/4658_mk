18/05/2009
(The Moscow Times - 18/05/09;
AП, ФТ, ВСЈ, Еуроњус, Дојче веле, Б92, АНА-МПА - 16/05/09;
Ројтерс, АФП, Блумберг, ББС, Ксинхуа, Итар-Тасс, Dnevnik.bg - 15/05/09)
Рускиот гасен гигант Гаспром потпиша договори со најголемите енергетски претпријатија на четири партнерски земји во петокот (15-ти мај), во обид за забрзување на спроведувањето на проектот за гасоводот Јужен тек.
Изградбата на гасоводот, кој треба да пренесува руски природен гас за Европа, заобиколувајќи ја Украина, ќе заврши најдоцна во 2015 година и ќе чини 8,6 милијарди евра, рече извршниот директор на Гаспром, Алексеј Милер.
„Крајниот рок за пуштање во употреба на гасоводот Јужен тек беше утврден со денешното потпишување на заедничките договори“, рече тој по потпишувањето на договорите со бугарското, грчкото, италијанското и српското претпријатие во Сочи.
Според плановите, гасоводот Јужен тек, долг 900 километри, ќе поминува под Црното Море и потоа ќе се дели на два дела -- северен кој ќе поминува низ Србија и Унгарија и ќе завршува во Австрија и јужен, кој ќе поминува низ Грција и ќе оди до Италија.
„Поголем дел од овој гас ќе го замени сегашниот гас што поминува низ Украина, а [ќе има] и нов гас“, рече извршниот директор на Ени, Паоло Скарони, по церемонијата на потпишување, на која присуствуваше и рускиот премиер Владимир Путин и неговиот италијански колега, Силвио Берлускони.
Зголемувањето значи дека Италија ќе добива доволно дотур за да покрие повеќе од 80 отсто од својата вкупна потрошувачка на гас, објави британскиот весник Фајненшал тајмс.
Неколку расправии во текот на изминатите неколку години предизвикаа сериозни прекини во дотурот на руски гас за Европа, која добива четвртина од својот гас од Гаспром.
Последната, за време на најниските температури во јануари, го покрена прашањето за сигурноста на Москва како енергетски партнер и доведе до погласни повици за диверзификација на правците и изворите на ЕУ за снабдување со гас.
Според Скарони, Јужен тек ќе ја зголеми сигурноста во увозот на гас за Европа.
Зголемувањето на капацитетот за Јужен тек „значи дека милијарда кубни метри повеќе овде ќе бидат милијарда кубни метри помалку гас низ Украина“, тврди тој.
Освен договорите со Ени, Милер потпиша одделни договори и со директорите на бугарската, грчката и српската енергетска фирма.
Овие договори предвидуваат формирање заедничко претпријатие во трите транзитни земји, кое ќе изработи физибилити студии за изградбата на деловите од гасоводот што ќе поминуваат низ нивните територии.
Според Путин, договорите од петокот претставуваат „заеднички придонес на земјите за европската енергетска безбедност“.
Сепак, аналитичарите тврдат дека новата иницијатива во врска со гасоводот Јужен тек беше руска игра на моќта и намерен удар против ривалскиот гасовод Набуко, поддржан од ЕУ, кој, ако биде завршен, ќе пренесува касписки природен гас за Европа.
„Русија...[сака] да го уништи Набуко или значително да го одложи“, АП го цитираше Крис Вефер, главен стратегист на инвестициската банка УралСиб во Москва.
