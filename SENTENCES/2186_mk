14/06/2005
Од Игор Јовановиќ за Southeast European Times во Белград – 14/06/05
Со пристигнувањето на Каи Еиде, специјален претставник на генералниот секретар на ОН Кофи Анан, во понеделникот (13-ти јуни) во Приштина, започна процесот на проценка на спроведувањето на демократските стандарди во Косово. 
Меѓународно дефинираните стандарди претставуваат предуслов за започнување на разговорите околу конечниот статус на покраината.
На крајот од мај Советот за безбедност донесе одлука да го одобри започнувањето на прегледот, при што повеќето членови на Советот заклучија дека е вистинско време за подетален извештај во врска со спроведувањето на стандардите.
Еиде се очекува да го заврши својот извештај за ситуацијата во Косово за околу два месеци. 
Тој и неговиот тим составија, исто така, и извештај за текот на политичките процеси во Косово, фокусирајќи се на односите помеѓу етничките заедници и процесот на децентрализација.
Евентуалниот позитивен извешта би го отворил патот за започнување на решавањето на конечниот статус на Косово, најверојатно на крајот од септември.
„Спроведувањето на стандардите претставува само една компонента и јас, исто така, ќе направам една поширока проценка на состојбите во Косово, како што побара [Анан]“, рече Еиде во Приштина. 
„Ќе патувам низ Косово за да видам различни региони и да ги слушнам луѓето, и на тој начин да добијам најдобра претстава за она што се случува ,на терен’“, додаде норвешкиот дипломат.
По посетата на Приштина и разговорите со албанските водачи и претставниците на УНМИК, Еиде в среда ќе отпатува за Белград, каде што ќе се состане со највисоки српски официјални претставници.
Исто така во понеделникот, на состанокот на министрите на ЕУ во Луксембург беше усвоен документ во кој се дефинира идната улога на Унијата во Косово. 
Во него се истакнува дека идниот статус на провинцијата мора да се заснова на мултиетничноста, заштитата на малцинствата и културните споменици, како и на ефикасната борба против организираниот криминал. 
Територијата „нема да се дели“ со друга земја, се додава во документот.
Унијата најави дека ќе именува свој претставник за Косово, кој ќе соработува со другите дипломати што се занимаваат со ова прашање. 
„Ни треба соработка од Приштина и Белград. 
Кога зборуваме за стандардите, зборуваме за правата на малцинствата од различен аспект. 
Затоа овие прашања ќе бидат будно следени од ЕУ“, рече шефот за безбедност на ЕУ, Хавиер Солана.
Косово е под заштита на ОН од јуни 1999 година, кога НАТО го принуди поранешниот југословенски претседател Слободан Милошевиќ да ги повлече војската и полицијата од покраината, по тримесечната кампања на бомбардирање.
