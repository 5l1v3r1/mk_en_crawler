09/10/2012
Мики Трајковски за Southeast European Times во Скопје - 09.10.2012
Турција ќе инвестира во продажбата на својот традиционален напиток и национален бренд, турскиот чај, во Македонија.
Ако брендот доживее успех на македонскиот пазар, производот би требало да се пробие и на пазарите во соседните земји.
„Чајкур“, најголемиот производител на чај во Турција, го лансираше својот национален напиток во неколку македонски градови.
Промотивната кампања, Пријателски поздрав за пријателска Македонија, вклучуваше дегустации и презентации за производствениот процес
Абдулкадри Бајрактар, турски конзул во Македонија за SETimes рече дека оваа инвестиција ќе донесе и други турски инвеститори во земјата.
Согласно турската традиција, кога пријатели доаѓаат во посета, ним им се нуди чај, како симбол за пријателство.
„Чајкур“, кој е еден од петте најголеми производители на чај во светски рамки, ќе влезе на македонскиот пазар со сопствените турски производи, за што веќе бара партнери во Македонија.
Имдат Сутоглу, директорот на „Чајкур“, рече дека почитта на Турција кон Македонија е изразена преку чајот.
„За нас, чајот е важен.
Ние секогаш на пријателите им нудиме чај.
Преку него ја изразуваме нашата љубов спрема некого.
Ние сме петти [во светот како] производител на чај, но сме единствената земја каде што финалниот производ не содржи никакви додадени хемикалии, што значи дека производот е органски," рече Сутоглу.
Исмаил Сафи, претседател на турската група во парламентарното собрание на Црноморската економска соработка, за SETimes рече дека целта на посетата на Македонија не е само да им се понуди чај на македонските пријатели, туку и да се бараат дополнителни можности за инвестирање.
„Главната цел беше да се презентира турскиот чај во Македонија бидејќи откривме дека производот овде не е доволно познат и тешко е да се најде.
Сакаме Македонците да се навикнат на него, да ги откријат предностите од чајот и подоцна да инвестираат...
Се надеваме дека во иднина ќе ги зголемиме маркетинг релациите," рече Сафи.
„Македонија е еден од најважните сојузници и пријатели на Турција“, рече Гилај Далјан, турски парламентарец.
Бајрактар очекува Македонија да прерасне во дестинација од која Турција успешно ќе ги развие регионалните пазари, и пошироко во Европа.
"Во последните неколку години, турската економија рапидно се разви.
Турција сака да биде присутна на Балканот.
Македонија е добро место за Турција да ја прошири продажбата на своите производи … Македонија треба да ја искористи моќта на турската економија," рече Бајрактар.
"Турските бизнисмени го сметаат инвестирањето во Македонија за безбедно, но сметаат дека вистинскиот економски бум од турскиот капитал ќе се случи кога Македонија ќе влезе во НАТО," рече Кујтим Усеини, бизнисмен од Македонија, за SETimes.
„Во разговорите со бизнисмени и политичари од Турција и нивниот заменик-премиер, очигледно е дека тие сакаат Македонија да биде во НАТО и дека тоа ќе осигури повисока безбедност на инвестициите во нашата земја.
Тие сакаат да инвестираат во сите области, изградба на фабрики, хотели и културни и историски локалитети, кои се важни за турската историја и култура," рече Усеини.
Илкер Мустафа, претседател на Македонско-турското здружение за пријателство, рече за SETimes дека нивната цел е да ги зајакнат релациите, да создадат нови и да помогнат да се развијат културните, економските и туристичките врски.
„Македонско-турските релации се подобруваат од година во година.
Имаме информации дека Македонија се споменува на секоја седница на турскиот парламент, во контекст на културата, економијата и на инвестициите," рече Мустафа.
Тој рече дека има голем број турски бизнисмени со потекло од Македонија, поради што тие сакаат да отворат бизниси таму.
Поголемиот дел живеат во Истанбул, Текидра и во Бурса.
Исто така, има голем број на етнички Турци во Македонија - 100,000 според статистиките.
За турските бизнисмени во Македонија, најинтересни инвестиции се во прехранбената, текстилната и градежната индустрија, со голем потенцијал во туризмот.
Македонската стопанска комора рече дека турско-македонската економска соработка е добра, но постои простор за подобрување.
На една неодамнешна средба на коморите на двете земји во Скопје, беше речено дека двете страни ќе побараат целосна либерализација на трговијата, во насока на подобрување на бизнис климата.
Размената помеѓу Македонија и Турција во првите шест месеци од оваа година беше во мало опаѓање во споредба со истиот период лани, според експертите, поради економската криза.
Вкупната размена меѓу двете земји во 2011 година изнесуваше 322 милиони евра, што претставува 34,1 отсто повеќе во споредба со 2010 година.
Македонија главно извезува текстил, мермер, феросиликон и прехранбени производи во Турција, а увезува електрична опрема, уреди, фармацевтски производи, козметика, текстил и чевли.
