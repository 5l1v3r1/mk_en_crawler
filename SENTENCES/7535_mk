26/12/2012
Мухамет Брајшори за Southeast European Times во Приштина-17.12.2012
Економската криза во Еврозоната влијаеше на странските директни инвестиции во економиите на Југоисточна Европа.
Додека економијата во Турција сè уште расте, земјите како Косово, Босна и Херцеговина или Србија имаат уште помалку инвестиции од претходните години.
Според А.Т.
Керни ФДИ Индексот за доверба, Турција е рангирана на 13-тото место во светот како најатрактивни дестинации за странски директни инвестиции во 2012 година.
За само девет месеци од 2012 година странските директни инвестиции што влегоа во Турција достигнаа 10,1 милијарди американски долари (7,6 милијарди евра).
Искачувајќи се на 16-тото место меѓу најголемите светски економии, и покрај негативната светска финансиска клима, во последниве години Турција покажа зголемен профил на привлекување странски директни инвестиции.
„Очекуваме пораст на странските директни инвестиции во Турција и во 2013 година, со посебен акцент на е-трговијата.
Најмалку едно глобално претпријатие за ризичен капитал може да почне да инвестира во Турција следната година“, рече за SETimesАлев Ертем, од турското претставништво на ЕндеворТурки..
Интернетот и технологијата се важни области за странските инвеститори во Турција.
„Генерал Атлантик“, светска фирма за инвестициски раст, вложи 44 милиони американски долари (33 милиони евра) во Yemeksepeti.com, водечка турска веб-страница за електронска трговија со храна.
Во Србија владата објави дека странските директни инвестиции во земјата не се намалуваат и дека ниту еден инвеститор не ја напуштил Србија откако одлучил да инвестира во земјата.
Државниот секретар во српското Министерство за финансии и економија, Александар Љубиќ, вели дека износот на странските директни инвестиции останува стабилен, при што проекциите покажуваат мало зголемување во иднина.
Слободан Черовиќ, професор на Универзитетот Сингидунум во Белград, изјави за SETimes дека корупцијата и владеењето на правото се важни прашања за инвеститорите и директно ќе влијаат на износот на странските инвестиции што земјата може да го очекува во иднина.
„Особено имајќи предвид дека процесите на приватизација се при крај, привлекувањето[странски инвестиции] станува голем проблем.
Но, иако се работи за економски предизвик, клучот за овој проблем сè уште лежи во правната и општествената сфера“, рече тој.
Косово бележи намалување од 100 милиони евра (132 милиони американски долари) во странските инвестиции во првата половина од оваа година во споредба со истиот период во 2011 година.
За тоа е виновна кризата во Еврозоната, изјави за SETimesАрта Истрефи, советничка на косовскиот министер за трговија и индустрија.
Истрефи рече дека турските инвестиции значително ги зголемија инвестициите, надминувајќи ги сите претходни години.
„Италија и Швајцарија остануваат на многу добра позиција и инвестираат повеќе од претходните години, а наскоро очекуваме да видиме конкретни инвестиции во нашата земја.
Имаме значителен пад од Германија и тоа може да се случи од многу причини, вклучително и од трансферот на дивиденди во странство“, рече Истрефи.
Во Косово странските инвестиции беа под влијание на многу фактори, а добар дел доаѓа од косовската дијаспора во странство.
Грција не се смета за индикатор што предизвика пад на странските инвестиции во Косово.
Грција останува на последното место на ранг-листата на земји што инвестираат во Косово.
Но, оваа година се зголемија инвестициите на Грција во Косово.
Во првите шест месеци од оваа година странските инвестиции во БиХ изнесуваа 27 милиони евра (35,6 милиони американски долари), што е 50 милиони евра (66 милиони американски долари) помалку од истиот период минатата година.
Зоран Ѓериќ, претседател на Комитетот за економија во Собранието на Република Српска, рече дека странските инвестиции се едни од основните предуслови за заздравување на нестабилната економија на БиХ.
„Политичката нестабилност и слабата бизнис клима нè става на дното на листата на луѓе кои сакаат да инвестираат.
Она што БиХ го прави најдобро и она што нè прави водачи во регионот и Европа е корупцијата.
Никој нема да инвестира во земја каде што владее корупцијата.
Ако властите не направат нешто набргу, мислам дека се движиме кон неизвесна економска иднина“, рече Ѓериќ за SETimes.
Според Централната банка на БиХ, приливот на странски инвестиции во 2011 година изнесувал 280 милиони евра (370 милиони американски долари) или 2,2 проценти од БДП, што е повеќе од 2010 година, кога БиХ регистрираше прилив од 215 милиони евра (284 милиони американски долари).
Но, БиХ регистрираше постојан пад на СДИ од 2006 година, кога приходите од странските инвестиции изнесуваа 1.650 милијарди евра (2,18 милијарди американски долари).
Дописниците Менексе Токјај во Истанбул, Ивана Јовановиќ во Белград и Дражен Ремиковиќ во Бања Лука дадоа свој придонес за овој извештај.
