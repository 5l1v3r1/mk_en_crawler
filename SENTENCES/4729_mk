09/06/2009
Од Светла Димитрова во Софија, Пол Чикои во Букурешт и Христос Рингас во Атина за Southeast European Times -- 09/06/09
И покрај напорите за зголемување на интересот, одѕивот на овогодинешните избори за Европскиот парламент (ЕП) беше рекордно мал.
Само 43 отсто од 375 милиони европски гласачи учествуваа на изборите, кои се одржаа од четвртокот (4-ти јуни) до неделата.
ЕП презеде бројни чекори за зголемување на овие бројки, вклучително и рекламни кампањи и договори со медиумите.
И покрај слоганите кои повикуваа „искористете го својот глас“, многумина, сепак, се одлучија да останат дома.
„Постои еден генерален тренд на апстиненција низ цела Европа“, локалните медиуми цитираа еден млад гласач во Романија, каде што одѕивот изнесуваше оскудни 27,6 отсто.
„Романските граѓани не се единствените што не излегуваат на гласање.“
Од балканските земји, учеството беше највисоко во Кипар, каде што гласачите се спротивставија на целокупниот европски тренд.
Скоро 60 отсто од нив излегоа на гласање, на вторите избори за ЕП во земјата, избирајќи ги шесте европарламентарци.
Со мала разлика, тие ја поддржаа централно-десничарската партија Демократски собир, која во 2004 година се залагаше за планот на Анан за повторно обединување на Кипар.
Партијата доби 35,6 отсто од гласовите и ќе има две места во парламентот.
Не така далеку зад неа е и левичарската партија АКЕЛ на претседателот Деметрис Христофиас, кој моментно разговара за повторно обединување со водачот на кипарските Турци, Мехмет Али Талат.
Со 34,9 отсто АКЕЛ, исто така, има две места.
Генерално гледано, опозициските партии на Балканот постигнаа најдобри резултати на изборите.
Романските социјалдемократи, на пример, беа први со 31 отсто од гласовите, освојувајќи 11 места, додека Либералдемократите на Трајан Башеску беа втори со 29,7 отсто од гласовите.
Исто така, грчките гласачи й донесоа победа на левичарската ПАСОК, која освои 36,6 отсто од гласовите, во споредба со 32 отсто за владејачката партија Нова демократија (НД).
Сепак, двете партии ќе добијат подеднаков број места -- осум -- во новиот парламент.
Резултатот -- првата изборна победа за НД од 2004 година -- ја покажа штетата што ја направи светската економска криза и серијата политички скандали.
За водачот на ПАСОК Јоргос Папандреу, понижен на два последователни национални избори и под притисок од фракциите во самата партија, ова беше добредојден знак за повторно заживување.
Во Бугарија, гласачите ја прекорија Социјалистичката партија на премиерот Сергеј Станишев, носејќи й победа на десничарската партија Граѓаните за европски развој на Бугарија (ГЕРБ).
ГЕРБ, предводена од популарниот софиски градоначалник Бојко Борисов, победи со 24,5 отсто од гласовите, за разлика од 18,6 отсто за социјалистите.
Движењето за правата и слободите, кое го претставува претежно турското малцинство во земјата, беше трето со 14 отсто од гласовите.
Одѕивот, кој изнесуваше 37,5 отсто, беше под европскиот просек, но повисок од 29-те отсто забележани на минатите избори за ЕП во Бугарија, во 2007 година.
Изборите за ЕП, генерално, им донесоа полза на маргиналните партии, од кои повеќето освоија значителен број гласови или ги зацврстија своите позиции.
Партијата Поголема Романија, на пример, успеа да освои 8,6 отсто од гласовите и да добие три места во ЕП.
Минатиот пат таа не успеа да влезе.
Грчката десничарска партија Народен православен собир ги надмина очекувањата и заврши на четвртото место со 7 отсто од гласовите, додека Екологистите-зелени успеаја да освојат едно место во ЕП.
Во Бугарија ултранационалистичката партија Атака освои 12 отсто од гласовите.
