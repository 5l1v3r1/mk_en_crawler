12/11/2012
Енди Дабилис за Southeast European Times во Атина -- 12.11.12
Со одобрението на парламентот од неделата (11-ти ноември) за намален буџет за 2013 година, грчките власти се чини дека го завршија својот дел од работата за да ја ослободат траншата од 31,5 милијарди евра од финансиската помош на Тројката ЕУ-ММФ-ЕЦБ.
Буџетот, кој вклучува 9,4 милијарди евра кратења, беше одобрен само четири дена по гласањето за дополнителни мерки на штедење, за кои се спротивставија многу Грци, а кои беа усвоени со тесно мнозинство во парламентот.
„Преземен е вториот решителен чекор, сега е време за раст и заздравување“, рече премиерот Антонис Самарас.
Министерот за финансии, Јанис Стурнарас, му вети на парламентот дека буџетот ќе загарантира средства од Тројката -- владата се наоѓа во ризик да не може да го подмири долгот в петок, кога мора да плати 5 милијарди евра.
„Ве уверувам на најкатегоричен можен начин дека траншата сигурно ќе биде ослободена навремено“, рече Стурнарас.
Министрите за финансии на Еврозоната требаше да започнат разговори во понеделник, под услов Грција да ги исполни условите што ги поставија кредиторите за ослободување на средствата.
Помошта од Тројката е замрзната од јуни.
Дури и со финансиската помош, Грците ќе ги почувствуваат зголемените мерки на штедење.
Трите претходни кругови кратења на платите и намалените пензии ја доведоа невработеноста до рекордни 25,4 отсто -- 58 отсто за оние помлади од 25 години -- затворија 68.000 бизниси и го намалија БДП за 25 отсто во рок од две години.
Новиот буџет повторно ги крати платите и пензиите, ја зголемува границата на пензионирање на 67, ги укинува бонусите за одморите, ги намалува исплатите на паушални суми за пензионерите за 83 отсто и утврдува планови за отпуштање на 2.000 работници до крајот на годинава, а нови 25.000 во 2013 година.
„Овие мерки на штедење ќе имаат сериозно влијание врз рецесијата.
Тие драстично влијаат на БДП и ја погодуваат одржливоста на долгот“, рече заSETimesАгелос Цаканикас, шеф за истражување на атинската Фондација за економско и индустриско истражување.
Тој рече дека на Грција й треба инвестициско финансирање и обновeна ликвидност.
„Тоа е единствениот начин да ја повратиме нашата економија и да го поттикнеме растот“, додаде тој.
Иако Тројката -- предводена од германската канцеларка Ангела Меркел -- инсистираше на штедењето како начин да се спаси Грција и да се спречи опасноста за Еврозоната, дури и оние кои ги поддржуваат мерките, се загрижени дали истите ќе функционираат.
„Економијата ќе почне повторно да се развива, но тешкотијата за владата е да остане доследна“, рече за SETimesАнтонис Клапсис, шеф за истражување на Институтот за демократија „Констандинос Караманлис“ во Атина, експертска група на конзервативната Нова демократија на Самарас.
Панајотис Економу (83), пензиониран бродоградежен работник, рече дека неговата пензија е скратена за 25 отсто.
„Престанав да излегувам“, рече тој за SETimes.
„Порано јадев надвор, но повеќе не го правам тоа.“
Самарас вети дека овие мерки на штедење ќе бидат последни.
Дури и Тројката има сомневања дали и покрај постојаните кратења, Грција може да го намали својот дефицит од 9,3 на 3 отсто за период од две години и да го намали процентот на својот долг наспрема БДП, од скоро 180 сега на 120 до 2020 година.
А тука е и огромниот долг од 350 милиони евра.
Алекс Афуксенидис, политички социолог во Националниот центар за социјално истражување во Атина, изјави заSETimes дека:
„Историски гледано, економската агенда на ММФ е целосен неуспех, но оваа [криза] е повеќе политички проект, отколку економски.
Нема шанси [во блиска иднина] земјата да заздрави од ова“.
Несогласувањето околу мерките на штедење ја заслабна и онака тензичната коалициска влада на Самарас.
Тој исфрли еден од членовите на својата партија, додека кај еден од неговите партнери, социјалистите на ПАСОК, седум членови беа избркани поради гласањето „против“, а еден ја напушти партијата.
Другиот партнер, Демократската левица, гласаше воздржано, но не ја искажува јасно својата поддршка.
Марија Влахаки (48), со три деца тинејџери, вели дека нејзиното семејство трпи последници од кратењето на платата од 30 отсто.
„Ги ограничивме нашите одмори на три дена, бидејќи ни требаа пари да ги платиме давачките“, рече таа заSETimes.
„Скративме на облеката, излегувањето и сé“, додаде таа.
Кога прочитала дека даночните затајувачи сé уште во голема мера ја избегнуваат казната, таа се почувствувала уште повеќе повредена.
„Се почувствував како идиот заради тоа што плаќам“, рече таа.
