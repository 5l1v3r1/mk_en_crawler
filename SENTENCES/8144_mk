29/08/2011
Од Жељана Грубишиќ за Southeast European Times во Шибеник -- 29/08/11
Хрватскиот тренер Невен Спахија е добро познато име во европската кошарка.
Пред да дојде на чело на турскиот Фенербахџе Улкер, тој работеше, меѓу другото, со литванскиот БВ Летувос ритас, телавивскиот Макаби и Кошаркарскиот клуб Валенсија.
Спахија разговараше со дописничката на SETimes Жељана Грубишиќ во својата родна Хрватска, околу престојното Европско првенство во кошарка 2011, Евролигата 2011-12, неговиот тим и неговите очекувања.
SETimes:
Европското кошаркарско првенство 2011 почнува в среда (21-ви август).
Кој е фаворитот?
Невен Спахијa:
Тешко е за мене да кажам кој е фаворитот, бидејќи има многу земји како потенцијални кандидати за медали, натпреварот е прилично краток, околу 17 дена, и може да се случи нешто непредвидливо.
Но, има група земји во кошарката кои ја претставуваат елитата.
Пред сé, тука се Шпанија, Франција и Русија -- добитникот на медал на неодамнешното Европско првенство.
Во секој случаи, има и група земји што можат да не изненадат, меѓу кои е и Хрватска.
SETimes:
Какви се шансите на Турција?
Спахијa:
Турските претставници се исклучително силни.
Во моментов тие се европски вицешампиони, но веќе со години има проблем, а тоа е кога има натпревар надвор од Турција, тие никогаш не успеваат да победат.
Ќе успеат ли сега и ќе ја совладаат ли таа бариера?
Не знам, но мислам дека турскиот тим не е еден од фаворитите.
SETimes:
Која е иднината на Фенербахче Улкер, со оглед на тоа што тие се веќе шампиони во Турција?
Спахијa:
Јас сум многу задоволен од мојот тим.
За разлика од минатата година, кога освоивме два трофеја -- Куп и Шамионат -- сега сме поамбициозни;
имаме многу добри резервни играчи и сме најмлад и најталентиран тим во Турција.
SETimes:
Каква е хемијата на тимот оваа сезона?
Спахијa:
Одлична, исто како и минатата година.
Мислам дека хемијата на тимот е еден од најважните предуслови за успешен тим.
Фенербахче ја има, и ќе продолжи да ја има додека јас сум нивни тренер.
SETimes:
Претседателот на Фенербахче, Азиз Јилдирим, е моментно во затвор [како резултат на истрага за местење натпревари].
Како оваа ситуација влијаеше на Фенербахче Улкер?
Спахијa:
Да, тоа е голема загуба за клубот и за мене лично.
Уште повеќе поради тоа што јас потпишав договор со него, што ми даде шанса да водам еден ваков голем клуб, и [тој] беше мојата поддршка минатата година.
За мене, лично, тоа е голем хендикеп, и колку што можам да видам, за целиот клуб.
SETimes:
Дали ваквата ситуација ќе влијае на предвидените цели?
Спахијa:
Не би требало, бидејќи она што му се случи на Јилдирим е уште еден мотив за нас да станеме подобри и посилни отколку минатата година.
Навистина се надеваме дека тоа нема да има никакви последици.
SETimes:
Дали е списокот готов?
Спахијa:
Да.
Го завршивме списокот една недела по завршувањето на лигата.
Фенербахче Улкер го затвори својот список.
Не одговоривме на инсистирањата за НБА играчи, кои доаѓаа два до три месеци до затворањето на списокот, не се согласивме.
Сите наши играчи имаат потпишано за една или повеќе години.
SETimes:
Какво е вашето искуство со Фенербахче Улкер досега?
Спахијa:
Моето искуство со Фенербахче е одлично.
Воодушевен сум од клубот, градот, играчите и мојата цел е да останам сé дури можам.
