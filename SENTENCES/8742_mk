03/12/2011
Мишко Талески за Southeast Europe Times во Скопје -- 03.12.11
Македонија во средата (1-ви декември) уапси 87 вработени на патарините, во рамките на „Операцијата Калдрма“, за наводно крадење на околу 2 милиони евра со издавање фалсификувани фискални сметки.
Тројца истражни судии одредија затворски притвор за поголем дел од нив -- седум во отсуство -- и домашен притвор за двајца.
Според полицијата, двајца високи функционери во јавното претпријатие „Македонија пат“ -- која ги сервисира патиштата на земјата и наплаќа патарина -- го организирале криминалот.
„Поднесени [се] кривични пријави ... 
за злоупотреба на службената положба и овластувањата, примање поткуп, незаконско поседување, како и за фалсификување исправи“, рече за SETimes министерката за внатрешни работи, Гордана Јанкуловска.
Јанкуловска објасни дека пет патарини низ цела Македонија биле користени за да се крадат парите, на автопатот долж северно-јужниот транспортен Коридор 10.
„За да бидат дел од групата, инкасаторите на патарините плаќале меѓу 100 до 500 евра месечно“, рече таа.
„Операцијата Калдрма“ е продолжение на една друга полициска операција од 2007 година, наречена „Змиско око“, во текот на која беа приведени седум инкасатори и управници на „Македонија пат“. 
Но, обвинителството не можеше да докаже во судот дека тие направиле проневера.
Поранешниот јавен обвинител и судија, адвокатот Ставре Џиков, изјави за SETimes дека законите и процедурите мора стриктно да се почитуваат, наместо да се дозволат пресуди кои ќе станат предмет на правна и друга манипулација.
„Како бранител на еден од осомничените што беа кривично гонети во првата операција [Змиско око], јас успеав да ја поништам судската пресуда. 
Немаше аргументи, ниту беше приложен доказ дека лицето го извршило наводниот криминал. 
Затоа во „Калдрма“, македонските судски органи мора да се подготвени и да дејствуваат со најголем професионализам за да се избегне повторување на претходните грешки“, рече Џиков.
Обвинетите во случајот „Змиско око“ ја тужеа Македонија во Европскиот суд за човекови права во Стразбур, кој пресуди дека владата треба да плати по 2.000 евра отштета за секој од нив заради неоправдано притворање.
Директорот на државната безбедност, Љупчо Тодоровски, рече дека „Калдрма“ траела три и пол години и полицијата користела најразлични истражни техники за да обезбеди докази. 
Истата влегла во компјутерскиот систем и го следела начинот на кој групата фалсификувала фискални сметки, ги следела нејзините членови тајно и инфилтрирала агент во групата, рече тој.
„Овојпат ние игравме шах со сите фигури“, рече тој.
За време на претресот на патарините, канцелариите на „Македонија пат“ и домовите на инкасаторите, полицијата соопшти дека пронашла 170 бланко котури од фискалните сметки, 10.999 евра и неопределена сума други пари и конфискувала компјутери со програми за фалсификување фискални сметки.
Тодоровски ја увери јавноста дека има сензори на секоја патарина кои го определуваат бројот на возилата што поминуваат и регистрираат колку сметки се издадени.
Македонската јавност ја прими со одобрување веста за апсењата и уверувањата за докази.
„Возам на автопатот од Коридорот 10 скоро секој ден. 
Како и многу други возачи, плаќам патарина и обично не ја проверувам фискалната сметка. 
Се чини дека групата добро го осмислила својот план, со оглед на тоа што никој не забележал нерегуларности околу една година“, рече за SETimes возачот од Скопје, Борко Николов (47).
„Калдрма“ е последна од мноштвото големи полициски рации во изминатите неколку години, кои ја нагласуваат решеноста на владата да го искорени организираниот криминал. 
Криминалните дејства во пензискиот фонд, здравството, на полицајците и сопственикот на А1 телевизија, Велија Рамковски, се некои од повидливите цели.
„Спречувањето на организираниот криминал е прв приоритет на македонското Министерство за внатрешни работи. 
Но, регионалната и меѓународната соработка, се клучен елемент во систематскиот пристап на борбата против организираниот криминал“, рече Јанкуловска за SETimes.
