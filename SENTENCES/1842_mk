27/10/2004
Од Давор Коњикушиќ за Southeast European Times во Белград -- 27/10/04
По зголемувањето на цената на суровата нафта на светскиот пазар Министерството за енергија и рударство на Србија испрати барање до Министерството за финансии во кое се бара зголемување од 8 отсто на цената на бензинот.
Сегашната цена одговара на цената од околу 33 американски долари за барел сурова нафта.
Сепак, цената на нафтата на Њујоршката берза моментно е повисока од 50 американски долари за барел.
Официјалните претставници на НИС велат дека зголемувањето на цената на дериватите е неопходно за увозниците да можат да купат нови количини сурова нафта.
Според Небојша Атаначковиќ, претседателот на здружението на приватни трговци „Нафта АД“, во моментов голем број увозници имаат загуби.
Тоа би можело да влијае врз снабдувањето со деривати, особено дизел горивото.
„Во случај цените да бидат зголемени, тоа ќе претставува само 50 отсто од потребното зголемување на цените и тогаш ние можеме да очекуваме дека нема да има недостатоци“, рече Атаначковиќ.
Обидите на властите да спречат покачување на цената на бензинот за да ја одржат проектираната стапка на инфлација од 8,5 отсто, се неодржливи, тврди Мирослав Прокопијевиќ, директор на Центарот за слободен пазар.
„Решението што го предлага Владата за замрзнување на сé, ќе го уништи НИС и ќе ја уништи нафтената индустрија“, предупреди тој.
„Кој ќе дојде тука за да инвестира под вакви услови?
Наместо вакви решенија кои не влечат назад во минатото, постојат два вида пазари:
кога цените се формираат слободно и кога цените на домашниот пазар се формираат врз основа на цените на светскиот пазар.“
