06/06/2012
Сафет Кабашај за Southeast European Times во Приштинa -- 06.06.12
Потенцијалот за вистинско вработување може да се покаже како многу ефикасен инструмент за деликатниот процес на меѓуетничка интеграција на Косово. 
Кампањата на Косовската бизнис алијанса за создавање работни места во претежно српската општина Грачаница, во близина на Приштина, привлече голем интерес кај локалните Срби.
Небојша Периќ, политички советник на градоначалникот на Грачаница, Бојан Стојановиќ, изјави за SETimes дека иницијативата на Косовската бизнис алијанса, всушност, ги заменува повиците до Србите за интеграција. 
„Тоа претставува практичен чекор од албанската заедница -- албанските бизнисмени -- да им се подаде рака и да им се даде можност на луѓето што живеат на оваа локација, српската заедница.“
Четврта година по ред, Косовската бизнис алијанса, во координација со централната и локалната власт, организира двонеделен саем за вработување, на кој ги повикува претпријатијата да создадат работни места. 
Целта е да се намали невработеноста во земјата, која има највисок процент во регионот. 
Грачаница беше вклучена за првпат оваа година.
Јавноста со својот одговор се чини дека ја поддржа алијансата и одлуката на владата за вклучување на Грачаница во програмата, според Беџет Гаџиќи, советник на министерот за труд и социјални работи.
„Подготвеноста на сопствениците на албанските претпријатија и интересот покажан од страна на заедницата во Грачаница целосно ја оправдуваат оваа иницијатива“, рече Гаџиќи за SETimes.
Повеќе од 100 луѓе ги разгледаа можностите за работа, за време на четиричасовниот саем за вработување во Грачаница на 29-ти март. 
Околу 100 позиции беа понудени од десет претпријатија. 
Повеќе од 90 отсто од српските претпријатија со седиште во Грачаница не можеа да понудат нови работни места. 
За разлика од тоа, 95 отсто од претпријатијата на саемот беа во сопственост на Албанци.
„Претпријатијата што нудат работни места се во сопственост на Албанци, што покажува дека за луѓето и бизнисите, етничкото потекло не претставува пречка. 
Нивниот личен интерес е поважен“, истакна Периќ.
Агим Шахини, претседател на Косовската бизнис алијанса, е оптимист заради српскиот одговор на саемот. 
„Вработувањето е единствениот пат за интеграција на малцинството во општеството и стекнување доверба во косовските државни институции“, рече тој за SETimes.
„Охрабрени сме од фактот дека луѓето во Косово сфаќаат оти нивната иднина и благосостојба лежат во заедничката работа надвор од етничките разлики кои може да постојат меѓу менаџментот и работната сила во едно претпријатие.“
Барателите на работа на саемот докажаа дека потребата за плата е поголема од пречката да се работи само по етничка линија.
Јелена Арсиќ (31) беше меѓу оние што се обидоа да најдат работа. 
Арсиќ рече дека мора да најде работа за подобро да ги обезбеди своите деца. 
„На тој начин, можам да им понудам благосостојба, образование и да ги насочам на вистинскиот пат“, рече таа.
Претпријатието Беса секјурити, со 20 слободни места, беше меѓу оние што понудија најголем број работни места на саемот. 
Јетмир Ука изјави за SETimes дека повеќе од 20 луѓе, претежно Срби и Роми, аплицираа во претпријатието што тој го претставува.
„Дури и денес имаме српски работници во нашето претпријатие, и искуството со нив беше основа за тоа да побараме и другите малцински народи да работат со нас“, рече Ука.
