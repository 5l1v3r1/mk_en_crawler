14/11/2007
Од Дениз Џидиќ за Southeast European Times во Сарарво -- 14/11/07
Четириесетиседмиот Меѓународен театарски фестивал МЕСС во Сараево заврши на 1-ви ноември, по деветдневните настани кои вклучуваа 19 претстави, три концерти и три работилници.
Повеќе од 130 претставници на печатот и театарската критика од Босна и Херцеговина (БиХ), регионот и Западна Европа присуствуваа на фестивалот, заедно со повеќе од 500 учесници.
Оваа година наградата на жирито Златен ловоров венец за најдобра претстава ја доби грчката трагедија „Орестеија“, во изведба на Дочис театарот од Берлин и во режија на Михаел Талајмер, кој беше прогласен за најдобар режисер на фестивалот.
„Публиката во Сараево е гладна за добар театар и тие навистина се концентрирани.
Можете да го почувствувате тоа по тишината.
Многу уживав во [фестивалот]“, рече директорот на театарот Еугенио Барба.
Неговата претстава од Один театрет ја доби наградата Златен ловоров венец за групно остварување во претставата „Сонот на Андерсен“.
Директорот на фестивалот Дино Мустафиќ го оквалификува настанот како „најдобар од најдобрите“.
„Ние секогаш растеме и овој фестивал е за интеграцијата и заедништвото, како и самата публика“, објасни тој.
Тој рече дека фестивалот не смее „да биде жртва на неодговорната и нецивилизирана“ културна политика на БиХ.
„Во изминатите неколку дена многупати слушнавме два збора -- изолација и интеграција“, рече Мустафиќ, мислејќи на изборот со кој земјата се соочува поради актуелното политичко превирање.
„Уметниците и граѓаните на оваа земја веќе одлучија дека сакаме интеграција“, продолжи тој.
Тој истакна дека учеството на толку многу меѓународни театарски дружини ја одразува подготвеноста на уметниците од БиХ да се интегрираат со остатокот од светот.
Вториот настан кој ја стави сараевската културна сцена во центарот на збиднувањата беше 11-тиот Сараевски џез фестивал.
Петдневниот фестивал заврши на 5-ти ноември, откако им беше домаќин на изведувачи од повеќе од десет земји.
Директорот на фестивалот Един Зубчевиќ рече дека е среќен со успехот и растот на фестивалот.
„Правиме сé што е во наша моќ да ги исполниме и оправдаме очекувањата со кои сме соочени сега кога фестивалот е толку успешен.“
Во тек се подготовките за 24-тото издание на Меѓународниот фестивал Сараевска зима 2008.
Овогодинешната тема ќе биде „Барикади без граници -- Нов (храбар) свет“.
Настанот, закажан од 7-ми февруари до 21-ви март, се смета за традиционално место на собир на уметници и граѓани од целиот свет.
