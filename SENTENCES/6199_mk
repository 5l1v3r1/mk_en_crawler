27/07/2011
Игор Јовановиќ за Southeast European Times во Белград -- 27.07.11
Обидот на косовските специјални полициски единици за преземање на пограничните премини Јариње и Брњак во северно Косово, предизвика вжештена дебата во Белград во вторникот (26-ти јули), при што две опозициски партии ја напуштија парламентарната седница поради одбивањето на владејачкото мнозинство да дискутира за настаните во Косово.
Одбивањето на ЕУЛЕКС и српските членови на косовската полиција стационирани на границата да ја спроведат неодамнешната забрана за српскиот увоз во Косово резултираше со интервенција, која наиде на противење од страна на локалните Срби.
Српскиот министер за Косово и Метохија, Горан Богдановиќ, и шефот на владиниот тим за преговори со Косово, Борислав Стефановиќ, веднаш допатуваа на северот, во обид за намалување на тензиите, но исто така ги повикаа Србите да останат на барикадите до повлекувањето на специјалните единици.
Српскиот претседател Борис Тадиќ, исто така, повика на смиреност и ги повика ЕУ и САД да ја прекинат приштинската операција. 
„Верувам дека нема дилема околу ова прашање во централните американски институции, но постои голема веројатност некои луѓе од [американската] администрација да ја охрабруваат Приштина да прави вакви чекори“, рече Тадиќ за време на посетата во вторникот во Прага.
Српскиот претседател рече дека потегот на Приштина може да го загрози дијалогот меѓу Србија и Косово, кој започна во март и кој неодамна ги даде првите договори.
Сепак, Тадиќ ја отфрли можноста од ескалација на конфликтот. 
„Србија нема да започнува војна, но ние ги предупредуваме сите други дека употребата на насилство носи големи ризици“, рече тој.
Во меѓувреме, медиумите го цитираа министерот за надворешни работи, Вук Јеремиќ, дека Србија побарала итна седница на Советот за безбедност на ОН.
Професорот на белградскиот Факултет за политички науки Предраг Симиќ изјави за SETimes дека Белград нема што друго да направи освен трескавични дипломатски напори. 
Според него, потезите на Приштина имаат за цел да ја испровоцираат белградската влада, која се соочува со општи избори следната година. 
„Лошата вест за Белград е дека, по Хашкиот трибунал, најголема пречка на патот кон ЕУ ќе биде Косово“, рече Симиќ.
И навистина, настаните во Косово доведоа до нови поделби меѓу партиите во Србија. 
Двете водечки опозициски партии, Демократската партија на Србија и Српската радикална партија, ја напуштија парламентарната седница бидејќи владата не сакаше да затпочне итна дебата за косовската криза.
Исто така треба да се истакне дека заменик-претседателот на Демократската партија на Србија, Слободан Самараџиќ, побара од Белград да не се враќа на преговарачката маса со Приштина ако ситуацијатан не се нормализира.
„Српската влада мора да инсистира на враќање на ситуацијата пред одлуката на косовската влада да го забрани приливот на српска стока во Косово. 
Во спротивно, Белград ќе биде во шах-мат позиција во продолжението на разговорите“, рече Самарџиќ за SETimes.
Опозицијата, исто така, бара владата јасно да каже што ќе направи ако косовските власти започнат масовен напад врз Србите на север.
Аналитичарот Александар Радиќ изјави за SETimes дека Белград има малку простор за маневрирање. 
„Договорот кој стави крај на војната во 1999 година предвидува НАТО да се грижи за безбедноста во Косово, а не Србија, и Белград не може тука многу да стори“, рече тој.
Српскиот министер за земјоделство, Душан Петровиќ, исто така ги негираше обвинувањата од Приштина дека со одбивањето да ги признае косовските царински печати, Србија го спречи влезот на косовската стока. 
Петровиќ изјави за медиумите дека стоката може да влегува во Србија со печат на УНМИК, што косовската влада вети дека ќе го користи кога пристапи во Централноевропскиот договор за слободна трговија.
