05/07/2012
Мишко Талески за Southeast European Times во Скопје -- 05.0712
Десетината мерки што ќе бидат спроведени во текот на летото се очекува да имаат силно влијание врз вработувањето во Македонија -- само четири од нив се насочени кон создавање 10.000 работни места.
„Мерките се внимателно избрани и соодветно проектирани во време кога има кратење на некои ставки во буџетот.
Тие се реални и остварливи“, рече премиерот Никола Груевски.
Mакедонија има работна сила од околу 950.000 лица, но повеќе од 30 отсто се невработени.
Експертите проектираат дека со спроведување на антикризната програма, првично ќе бидат вработени 8.000 луѓе, а потоа и дополнителни 2.000, за кои владата обезбеди 13 милиони евра од државниот буџет.
„Тоа е комбинација на развојни и социјални мерки.
Тие се преземени кога буџетот е ребалансиран, бидејќи на тој начин истите може да се спроведат [навремено]“, рече за SETimes Томе Неновски, професор по економија на Американ колеџ во Скопје и поранешен заменик-гувернер на Народната банка на Македонија.
„Тоа е од особена важност за брза примена на средствата“, додаде Неновски.
Од четирите мерки за создавање работни места, една се однесува на вработувањето во бизнисите отворени со кредити за самовработување и акредитирање.
Втората има за цел долгорочно вработување во соработка со општините за искусни работници на возраст над 55 години.
Третата ќе спојува 1.000 млади работници, на возраст до 27 години, со познат работодавач, но тие најпрво ќе поминат низ обука.
Четвртата мерка ќе вработи 1.000 до 1.500 луѓе во земјоделството.
„Владата ќе обезбеди 850 хектари државно земјиште во 24 региони за луѓе кои се квалификувани.
Земјиштето ќе се дава со користење систем на поени преку јавен оглас“, рече Груевски.
Сојузот на земјоделци на Македонија го опиша ова како чекор во вистината насока, бидејќи ќе го зголеми домашното производство на храна и ќе го намали увозот.
„Победникот не само што нема да плаќа наемнина, туку и во текот на првата година ќе добие субвенција од 357 евра, како помош за започнување семеен бизнис“, рече за SETimes Вељо Тантаров, претседател на сојузот.
„Мерките ќе бидат спротивни на одбранбениот став на владите кои обично спроведуваат мерки на штедење и кратења тука, вклучително и во развојната помош.
Македонската влада прави напори да најде пари за помош на развојот, што на задоволнство на бизнис заедницата ќе завршат директно во бизнисите, земјоделството и воопшто, економијата“, рече Неновски за SETimes.
За споредба, 150 милиони евра добиени од Европската инвестициска банка се искористени од 712 претпријатија, што создаде 3.200 работни места.
Дополнителни 35 милиони евра беа искористени како обртен капитал за да им се помогне на претпријатијата да ги надминат економските тешкотии во 25 општини.
Според новиот план, „Со ефикасно искористување на одвоените буџетски средства, бројот на создадени места може двојно да се зголеми“, рече за SETimes министерот за економија, Ваљон Сарачини.
Скоро 11 милиони евра од Македонската развојна банка ќе бидат искористени за поддршка на претпријатијата што купуваат, преработуваат и извезуваат земјоделски производи.
Досега не се спроведени вакви антикризни мерки никаде во регионот, но експертите велат дека е очигледно оти кризата на ЕУ ќе ги принуди владите да побараат директни решенија за намалување на економската стагнација.
Српската Стопанска комора се подготвува да ги претстави предлог-мерките за периодот 2012-2016 и да го испрати до владата на преглед.
„Инвестирањето во енергијата, земјоделството, електрониката и инфраструктурата е клучно за економскиот раст и ние мораме да ставиме акцент на нив“, изјави за српските медиуми Милош Бугарин, претседател на комората.
Ваквите мерки ќе изискуваат нов Закон за работната сила, покрај намалувањето на административните бариери и потребните средства за вработените.
