31/10/2011
Пол Чикои за Southeast European Times во Букурешт -- 31.10.11
SETimes: Кажете ни како вашата организација, „Ричинг аут“, беше основана?
Јана Матеи: Таа е основана во 1999-та година, станувајќи прва таква организација за директна заштита на жртвите на трговија со луѓе, во време кога протоколот од Палермо се уште не беше поставен, ниту пак имавме посебни закони во Романија. 
Првите жртви со кои работев беа малолетни -- ние би ги нарекле злоупотребени деца -- и беа жртви на трговија во земјите од поранешна Југославија, каде што биле намамени со ветувања за добро платени работни места.
SETimes: Метод, кој се уште се користи, нели?
Матеи: Точно, но сега го имаме овој таканаречен љубовник метод во кој трговците со луѓе ги одбираат идните жртви, една по една, откако тие ќе поминат неколку месеци со една девојка додека не ја убедат дека, наводно, сакаат да се оженат со неа. 
Она што е уште полошо во овие случаи е тоа што тие почнуваат да ги намамуваат девојките на возраст од 12 и 13 години, кога тие можат лесно да се манипулираат и контролираат.
SETimes: Дали повеќето од жртвите се малолетни?
Матеи : Во овој момент, да. 
За разлика од првите години од нашето работење во 1999-2003-та година, кога 70 отсто од жртвите беа постари од 18 години, а 30 отсто беа малолетни. 
Сега овој процент се промени. 
Во овој момент, најмалата жртва за која што се грижам има 13 години.
Првите средства ги добивме од американскиот Стејт Департмент. 
Потоа една американска партнер-организација ... 
германска невладина организација, УНИЦЕФ, а потоа следеа европските фондови. 
Неодамна, добивме средства од „Мејк веј партнерс“, американска организација.
Почнав со подигање на свеста кај жените и девојките во целата земја за тоа што трговијата со луѓе навистина е. 
Го направив тоа со помош на еден филм што јас сама го снимив со скриена камера во Македонија и кој го прикажував во училиштата. 
Во филмот е прикажан целиот пат од намамување, превоз до експлоатација врз основа на сведочењата на девојките што ги имам спасено.
SETimes: Колку вработени има? 
И колку девојки сте спасиле досега?
Матеи: Осум вработени, вклучувајќи ме и мене. 
А, успеавме да спасиме околу 460 девојки од почетокот.
SETimes: Зошто одбравте да работите со жени кои се жртви на трговија?
Почнав со превенција во сиропиталишта со цел да ги одвратам децата од бегање. 
Еден ден, полицијата ме повика и ми рече дека имаат три проститутки во притвор и потребна им е мојата помош за да ги однесат на медицински преглед. 
Но, кога стигнав таму, најдов три исплашени девојчиња кои се уште плачеа, а нивните лица беа размачкани со маскара. 
Тие имаа 14, 15 и 16 години.
Кога ги прашав како завршиле на улица тие отсечно ми одговорија дека биле продадени [од страна на нивните родители]. 
Се сеќавам дека бев бесна следните неколку месеци дека такво нешто може да се случи во Романија.
Кога започнав да се распрашувам наоколу, сфатив дека никој не ги сакал тие девојки, дури ни органите за заштита на децата, кои рекоа дека девојчињата ќе биле однесени во дом. 
Така ја започнав мојата програма.
SETimes: Како девојките стигнуваат до вашата организација?
Матеи: Тие се носат од страна на полицијата, невладините организации во земјите кои се дестинација и девојките кои ги идентификуваме и ги земаме од трговците со луѓе. 
Во моментов, во центарот има 12 девојки, а најмногу имало 19.
SETimes: Мал број во споредба со размерот на оваа појава.
Матеи: Се согласувам, но помошта што им ја даваме е сложен процес и не може да се направи набрзина, каков што е случајот во државните институции. 
Овие деца имаат проблеми, имаат посебни потреби; нив им треба внимание. 
Тие завршуваат на улица, бидејќи им недостасува љубов, грижа во нивните семејства; тоа е почетната точка.
SETimes: Колку време поминува една жртва во вашиот центар?
Матеи: Тоа зависи од нивната возраст. 
Оние кои имаат над 18 години се интегрираат побрзо; со нив работиме полесно, бидејќи тие се зрели. 
Оние кои се малолетни, во просек, поминуваат една година тука, бидејќи во спротивно тие се изложени на ризик повторно да станат жртви на трговијата со луѓе.
SETimes: Низ што точно поминуваат тие тука за време на овој процес на реинтеграција?
Матеи: Прво, медицинска помош. 
Потоа психолошка помош, индивидуална и групна терапија.
Исто така животни вештини; она што не биле учени во нивните семејства. 
Секој ден една девојка е постојано на должност, таа готви или чисти за останатиот дел од групата. 
Исто така, имаме работилница за шиење, потоа професионална обука и училиште.
Ако се малолетни тие одат на училиште, без оглед на образовната фаза. 
Јас инсистирам тие да завршат барем основно училиште (8-мо одделение) и професионална обука. 
Ние ставаме голем акцент на образованието, бидејќи тие мора да знаат дека можат да направат нешто во овој живот, а тие завршиле на овој начин, бидејќи дома им кажале дека не се добри за ништо.
SETimes: Колку од нив се реинтегрираат на крајот?
Матеи: Околу 86 отсто. 
Овие девојки завршуваат училишен циклус, се вработуваат и остануваат во контакт со нас потоа.
SETimes: Која е главната пречка која ја спречува реинтеграцијата?
Матеи: Системот полн со недостатоци, недостатокот на соработка меѓу државните агенции. 
Потоа, дури и училиштето. 
Ние треба да ги сокриеме вистинските приказни на овие девојки кога повторно ги запишуваме на училиште, бидејќи се изложени на ризик да бидат дискриминирани, па дури и малтретирани.
SETimes: Што е со нивните семејства? 
Дали тие ги прифаќаат повторно?
Матеи: Ние секогаш тргнуваме од премисата дека децата се раѓаат добри. 
Имаме семејно советување, преговараме за односот родител-дете и ако сè оди добро, детето се враќа дома и ние внимаваме на него. 
Но, поголемиот дел од времето пречката лежи во самите родители и тоа е главната пречка за нивна реинтеграција.
SETimes: Генерално, која е главната причина за трговијата со луѓе?
Матеи: Дезорганизираните семејства, недостатокот на образование и информации за трговијата со луѓе, неправилното функционирање на образовниот и здравствениот систем, нефункционирањето на заштитата на децата. 
И сите овие компоненти си ја префрлаат одговорноста едни на други.
SETimes: Што е конкретно направено од страна на државните власти да му пријдат на овој проблем? 
И што уште треба да се направи?
Матеи: Законот за трговија со луѓе, национална стратегија и акционен план, но сето ова беше направено набрзина, започнувајќи и застанувајќи, затоа што овие мерки беа побарани од страна на ЕУ и американскиот Стејт Департмент. 
Сето тоа беше ставено на хартија за да изгледа добро за Западот, но тогаш сфативме дека она што е напишано таму не функционира.
Ние, исто така, имаме конфликтни закони. 
На пример, што се однесува до малолетните жртви, еден закон вели дека ние мора да ги реинтегрираме во нивните семејства. 
Но, како можеме да го направиме тоа ако мајката ја продала својата ќерка за шише вотка и кутија цигари?
Друга пречка е членот 44 од Уставот на Романија, кој вели дека сите средства се легално добиени. 
Ние сакаме конфискување на богатство на еден трговец со луѓе, бидејќи на овој начин ќе му нанесеме сериозен удар. 
Парите се причината што тој работи со трговија со луѓе.
Но, во Романија, обвинителот е оној кој треба да докаже дека овие пари се незаконски добиени, за разлика од законите во многу западни земји, каде што обвинетиот треба да докаже дека средствата ги стекнал на законски начин.
Во Романија, трговијата со луѓе е ниско ризична, но високо профитабилна.
