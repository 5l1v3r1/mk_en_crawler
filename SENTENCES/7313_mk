02/04/2012
Сафет Кабашај за Southeast European Times во Приштина -- 02.04.12
Младите демократии на Југоисточна Европа имаат барем една заедничка работа со своите постари пандани на Западот -- критиките за финансирањето на предизборните кампањи, и перцепцијата дека скриените донации за политичките партии може да донесат моќ и влијание.
„Има нулта транспарентност за финансирањата на политичките партии“, рече за SETimes Мерита Мустафа од Трансперенси интернешнал Косово.
Мустафа рече дека политичките партии избегнуваат да ги откриваат нивните вистински финансии и, исто така, да ги пријавуваат односите со донаторските бизниси.
„Партиите им ги доделуваат тендерите откако ќе дојдат на власт“, рече таа.
Транспаренси интернешнал, меѓународна организација која ја следи корупцијата, ги идентификуваше проблемите во обелоденувањето на партиските финансирања на последните избори во Косово, Албанија, Хрватска, Македонија и Србија.
На изборите во Косово во 2010 година, политичките партии потрошија значително повеќе пари на предизборната кампања од пријавеното.
„Политичката партија [Демократска партија на Косово] потроши околу еден милион евра, додека пријави потрошени помалку од 200.000 евра“, рече Мустафа.
Истата препорача Косово и Албанија да го зајакнат јавното обелоденување на финансирањата со јасни временски рокови и механизми за објавување, како и да ги санкционираат прекршителите.
Во извештајот се истакнува дека е постигнат одреден напредок во објавувањето извештаи во Хрватска, Македонија и Србија.
Гани Коци, косовски заменик-министер за економски развој, рече дека партиите не ги кријат намерно финансиските практики.
Тој ја обвини Централната изборна комисија и Канцеларијата на генералниот ревизор за невоспоставување финансиски надзор.
„Ниту една политичка партија во Косово не е транспарентна колку што треба да биде“, рече тој за SETimes.
„Мора да се зголеми институционалната контрола на финансиите на политичките партии и главниот актер за ова е Централната изборна комисија (ЦИК)“, рече за SETimes Бурим Рамадани, секретар на опозициската Алијанса за иднината на Косово.
Иако ЦИК има законска надлежност да го следи партиското финансирање, истата е задоволна со поднесувањето годишни извештаи од страна на политичките партии за финансиските трансакции, без да ги процени.
„Во согласност со законот, објавуваме извештаи што ги добиваме од ревизорското претпријатие со кое имаме договор“, рече за SETimes Фехми Ајвази, портпарол на ЦЕЦ.
Но, повеќе од една година по изборите, ревизорскиот извештај на ЦИК сé уште не е објавен.
Исмет Беќири, секретар на Демократската лига на Косово (ЛДК), рече дека партиите треба да се финансираат само од државниот буџет.
„Така сите знаат од каде доаѓаат приходите и како се трошат“, рече Беќири за SETimes.
Минатата година ЛДК предложи и го зголеми буџетското доделување пари за партиите од 0,17 отсто на 0,34 отсто, што владата го усвои во декември.
Косово сега има највисоко буџетско одвојување пари за политичките партии во регионот.
За разлика од тоа, Македонија одвојува 0,06 отсто од својот буџет за политичките партии, а Црна Гора 0,05 отсто.
Владејачките партии не се наклонети на идејата за ограничување на финансирањата само на доделувањата од државниот буџет.
„Со оглед на тоа што се согласуваме дека нема транспарентност во финансирањата на политичките субјекти, дури и со мерки што би ги ограничиле нивните средства на државните буџети, политичките партии ќе најдат начин да дојдат до донации од бизнисите“, рече Коци.
Коци рече дека е за легализирање на бизнис донациите со даночна компензација за донаторите, но истовремено е и за поставување граници за висините на донациите.
