31/05/2010
Слики и сторија на Елизабет Марагула за Southeast European Times во Атина -- 31/05/10
38-годишниот Григориј Трафалис, вработен во јавниот сектор, започна да ја заменува својата цветна градина со домати.
"Ова е почетокот на крајот на средната класа", Кристина Капиану, неговата сопруга, се пошегува, фрлајќи загрижен поглед кон нивната 7-годишна ќерка.
Тричленото семејство живее во Пендели, богато предградие во северниот дел на Атина.
И двајцата имаат редовна работа:
Кристина е секретарка во приватна фирма, Грегориј е сметководител во една блиска општина.
Нивните заеднички месечни примања од 2200 евра ќе опаднат за повеќе од 25 отсто.
Земја предводена од социјалистите каде платите и социјалните бенефиции сочинуваат 75 отсто од вкупните расходи на владата, според ММФ, а корупцијата е огромна, Грција навлезе во банкрот на почетокот од оваа година, со долг од 300 милијарди евра и дефицит од 13,7 отсто од својот БДП.
ЕУ и ММФ реагираа со пакет финансиска помош од 110 милијарди евра.
За да го покрие својот дел од зделката, Грција спроведува сурови мерки за штедење како што се масивни намалувања на платите во јавниот сектор, пензиските намалувања и зголемување на даноците.
"Средната класа е незаштитена и најмногу погодена [од мерките].
Повисоките класи најверојатно ги имаат своите пари во странство, а пониските класи се заштитени [со социјални програми]", Меган Грин, економист во Економист Интелиџенс Јунит, изјави за SETimes.
Иако конкурентноста на земјата е ниска, Грците ја имаат втората најдолга работна недела, по Австрија, од вкупно 27 земји членки на ЕУ.
Грците работат речиси 44 часа, но сепак минималната плата е само 680 евра месечно - тешко во една земја каде што кафето чини 4 евра, а литар бензин е 1,6 евра и се зголемува.
Високите плати не се проблем, објасни Грин.
"Вистинскиот проблем е во тоа што јавниот сектор е надуен, има непотребно лошо управување на јавните фондови и даночно затајување е галопирачко".
Вработен со договор за полно работно време со високо образование, нето месечната плата на Грегориј изнесува 1200 евра (800 евра основна плата и 400 евра бенефиции), плус бонуси од 800 евра на Божик, 400 евра на Велигден и 400 евра во август.
Бонусите се интегрирани во грчкиот систем за работа, дозволувајќи им на многу работници да ги покријат извршените трансакции или да земат одмор.
Намалувањата во јавниот сектор варираат во зависност од плата, што кореспондира со годините на работење на вработениот, образованието и лицата за кои се грижат.
Во април, Григориј дозна дека неговите бонуси се намалени за 30 отсто а бенефициите за 12 отсто од јануари 2010 година, што значи дека тој сега мора да и плати на владата 200 евра.
Следните намалувања беа инспирирани од ММФ:
20 отсто од неговите бенефиции и стандардизација на неговите бонуси на 500 евра за Божик, 250 евра за Велигден и 250 евра во август, почнувајќи од јуни, објасни тој.
ММФ е позната по спроведување на строги мерки, но во Грција, каде што чуварот Транспаренси Интернешанл предупредува на зголемување на нивоата на корупција, една надворешна мониторинг сила како оваа би можела да биде од витално значење за фискалното здравје на земјата.
"ММФ носи со себе кредибилитет во известување, што на Грција и е многу потребно токму сега, за да ја поврати довербата на инвеститорите", вели Грин.
Сепак, чувството на јавноста за неправда тука е огромно
Масовен протест се одржа на 5 мај во центарот на Атина, во кој три лица загинаа.
Повеќе протести се планирани за крајот на овој месец.
"[Владата] краде од нас.
Јас не крадев, па зошто да морам да плаќам", рече Грегориј.
Најголем ризик во сите мои прогнози е дека социјалните немири ќе ги попречат [мерките]", рече Грин.
Ова лето, канцеларијата на Кристина ќе ги затвори своите врати.
"Како што се сега работите во Грција, јас се плашам дека поради мојата возраст, јас не ќе можам да најдам работа", рече таа.
Денес во Грција невработени се претежно млади луѓе кои се обидуваат да влезат на пазарот на трудот и жените, Платон Тиниос, професор по економија на Универзитетот во Пиреја, изјави за SETimes.
Невработеноста во моментов е 10,3 отсто и се предвидува да достигне до 15 отсто до 2012-та година.
Соочувајќи се со месечен чек за невработени од 500 евра, Кристина се потсетува на времето кога излегуваше на кафе и јадеше надвор со нејзиното семејство.
Но, сега, таа седи дома и готви, и многу е внимателна кога пазари, заманеувајќи го свежото месо со замрзната храна.
Во Грција, наместо владините социјални програми, семејството секогаш ја играше улогата на социјална безбедносна мрежа, објасни Тиниос.
Но, оваа финансиска „безбедносна мрежа“ сега е во опасност.
„Со продлабочувањето на кризата, ваквите видови на помош немаат толку пари“.
Таткото на Грегориј веќе му кажал дека со намалувањето на пензиите, тој повеќе нема да може да му помага ако е потребно.
Приватните фирми го намалуваат бројот на вработените за 2 отсто секој месец и зборуваат за зголемување на тоа.
Несигурноста се зголемува кај вработените на возраст од 30-тина години, кои би можеле да почнат да одат во странство за подобри можности.
„Во следните неколку години ќе има многу луѓе кои ќе ја напуштат Грција заради зголемената невработеност, повисоките даноци и пониските плати“, предупреди Грини.
Но засега, фамилијата Трафалис останува тука, работејќи во нивната градина и подготвувајќи се за најлошото.
