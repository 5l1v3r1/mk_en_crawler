18/01/2005
БАЊА ЛУКА, Босна и Херцеговина (БиХ) -- Мандаторот на Република Српска (РС) Перо Букејловиќ започна консултации за формирање на новиот кабинет на ентитетот. 
Тој во понеделникот (17-ти јануари) се состана со водачите на Српската демократска партија (СДС), која го номинираше. 
По состанокот СДС издаде соопштение во кое се вели дека партијата целосно го поддржува владиниот концепт што го понуди Букејловиќ, вклучувајќи ја и намерата на Владата за зајакнување на соработката со Трибуналот на ОН за воени злосторства. 
Букејловиќ беше назначен за премиер претходно овој месец, откако целиот кабинет поднесе оставка како резултат на меѓународните санкции.
Исто така во понеделникот, министерот за одбрана на БиХ, Никола Радовановиќ, изјави дека 49 експерти за артилерија на Босанската армија се обучуваат за ангажманот во Ирак. 
Во април 36 од нив ќе бидат избрани за да помогнат во уништувањето на складиштата со муниција таму, под американска команда. 
(Независне новине, Дневни аваз - 18/01/05; РТРС, АФП, ПБС БиХ - 17/01/05)
