23/11/2006
Од Марина Стојановска за Southeast European Times во Скопје -- 23/11/06
Според извештајот на УНДП објавен на крајот од минатиот месец, Македонија треба да ги зголеми домашните капацитети за извоз и да ги отстрани бариерите за надворешната трговија. 
Земјата треба, исто така, да спроведе реформа на својот даночен систем, да обезбеди балансиран буџет на среден рок, и да го намали присуството на владата во економијата.
Познат како Син извештај, документот на УНДП обезбедува препораки за забрзан економски раст. 
Според истиот, Македонија го заврши првиот круг реформи -- вклучувајќи ја и либерализацијата на цените и на трговијата -- но сé уште се соочува со недоволна интеграција во светската економија, корупција и прекумерно влијание на бизнис секторот врз политичарите.
„Мерките наведени во извештајот се меѓусебно поврзани и сите препораки треба да бидат исполнети по одреден редослед за да се постигне саканата цел“, рече Џозеф Брада, водач на тимот за извештајот за Македонија. 
„Ние се обидовме да претставиме реална визија за она што Македонија може да го постигне во следните десет години и обезбедивме карта со насоки за патот што ја чека земјата.“
Помеѓу конкретните чекори се и: проширувањето на доделувањето заеми за извоз, промовирањето на извозното осигурување и намалување на бариерите за надворешната трговија. 
Извештајот, исто така, препорачува брза либерализација на капиталот, намалување на владините регулативи, реформа на даночниот систем и приватизација на несуштинските владини активности.
„Она што треба да се направи во следниот период е да се охрабри динамиката на приватниот сектор и да се подобри ефикасноста на државниот сектор“, рече претставничката на УНДП во Македонија, Марија Луиза Силва Мехиас.
Според вицепремиерот Зоран Ставревски, економската политика во земјата сега се движи во вистинската насока и владата треба да продолжи со нејзиното спроведување. 
„Извештајот нуди конкретни мерки и решенија за нивната примена, и нивната конечна цел е забрзан економски развој, кој треба да го надополни она што беше пропуштено досега“, рече Ставревски.
Но, претседателот на македонската Стопанска комора, Бранко Азевски, смета дека е потребна голема промена од изминатата политика. 
„Некои капитални средства мора да бидат префрлени од социјалниот пакет во развојниот сектор“, рече Азевски. 
„Тоа ќе создаде амбиент за привлекување странски инвестиции и подинамичен раст.“
За Ванчо Узунов од Скопскиот универзитет, клучна за забрзување на економскиот развој е макроекономската стабилност. 
Нестабилноста во оваа област ќе ја ограничи Македонија на економски раст од краток рок, вели тој.
