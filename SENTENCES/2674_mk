11/01/2006
(Ројтерс, ФТ, УПИ, Блумберг, ВОА, ИТВ, Њујорк тајмс, Индипендант, СНН, Гардијан - 11/01/06;
AП, АФП, ББС, РФЕ/РЛ - 10/01/06)
Турските власти ги засилија мерките за спречување на понатамошното ширење на птичјиот грип, од кој починаа најмалку двајца тинејџери во источниот дел од земјата.
Од вкупно 70 хоспитализирани лица со симптоми на птичји грип низ целата земја во текот на една недела, до вторникот (10-ти јануари) имаше 13 пациенти со позитивни тестови за присуството на смртоносниот вид на вирусот Х5Н1.
Четиринаесетгодишниот Мухамет али Коџјигит и неговата сестра, петнаесетгодишната Фатма, од руралниот источен град Догубејазит, во близина на турско-иранската граница, беа првите жртви во земјата кои починаа од вирусот Х5Н1 минатата недела.
Нивната сестра, 11-годишната Хулја, почина набргу потоа, но првичните тестови покажаа дека кај неа причината за смртта не бил вирусот Х5Н1.
Четвртиот брат беше, исто така, лекуван од птичји грип и тој, наводно, оздравел.
Сите четири деца биле во контакт со заразени пилиња.
Според последите извештаи, вирусот брзо се шири на запад од земјата и стигнал до Анкара, Истанбул и популарниот туристички центар во земјата на Егејското Море, Кушадаси, на околу 1.650 километри оддалеченост од Догубејазит.
Се вели дека болеста ја зафатила живината во 30 од вкупно 81 провинција во Турција.
Владата во вторникот објави дека се убиени вкупно 306.000 птици во земјата од 26-ти декември.
Соочени со критики во врска со нивниот наводно бавен одговор, властите оваа недела ги интензивираа напорите за подигање на јавната свест во врска со мерките за превенција од оваа болест.
Кампањата се состои од дистибуција на летоци и телевизиски спотови во кои од луѓето се бара да не допираат птици и да ги мијат рацете по евентуалниот контакт со живината.
Турскиот премиер Реџеп Тајип Ердоган рече дека нема причина за паника.
„Ситуацијата е целосно под контрола“, изјави тој за новинарите на заедничката прес-конференција во вторникот, по повод посетата на јапонскиот премиер Јуничиро Коизуми.
„Ние ќе продолжиме да се справуваме со ситуацијата со најголема грижа.“
Научниците се загрижени дека и покрај тоа што и понатаму е тешко за луѓето да се заразат од смртоносниот вирус на птичјиот грип Х5Н1, тој може да мутира во вид што ќе биде лесно пренослив помеѓу луѓето и ќе предизвика пандемија.
Во извештајот на The Times се цитираат британските научници, кои го проучуваат вирусот на птичјиот грип кај пациентите во Турција, дека првичните тестови не покажале оти вирусот мутирал.
Светската здравствена организација, која испрати тим медицински експерти во земјата по смртта на тинејџерите од семејството Коџјугит минатата недела, во вторникот исто така, објави дека нема докази за пренесување на болеста од човек на човек.
Гуенаел Родиер, водачот на тимот на Светската здравствена организација во Турција, рече дека појавата на птичјиот грип е ограничена на случаите во кои инфицираните со вирусот Х5Н1 истиот го добиле преку директен контакт со заразените птици.
„Изгледа дека е јасно оти се работи за ситуација слична на онаа во Азија, што во пракса значи одреден број мали места и семејства со многу деца заразени со вирусот и секогаш со документиран или пријавен контакт со заразени птици, односно вообичаено со дворска живина“, рече Родиер.
Она што е збунувачки во Турција е брзото ширење на болеста, од која во Кина и Југоисточна Азија од 2003 година досега починаа 76 лица, или половина од потврдените случаи на Х5Н1 во тој регион во текот на изминатите две години.
