13/09/2005
БРИСЕЛ, Белгија -- Генералниот секретар на НАТО, Јап де Хоп Шефер, и шефот за безбедност на ЕУ, Хавиер Солана, во понеделникот (12-ти септември) заеднички повикаа на апсење на главните осомничени за воени злосторства Радован Караџиќ и Ратко Младиќ до одбележувањето на десетгодишнината од Дејтонскиот мировен договор оваа есен.
На прес-конференцијата по состанокот во седиштето на НАТО во Брисел тие истакнаа дека целосната соработка со Хашкиот трибунал претставува клучен услов за придвижување кон интеграциите во ЕУ и во НАТО.
ЕУ нема да се двоуми да го блокира процесот на пристапување ако обврските не бидат исполнети, рече Солана, споменувајќи го примерот со Хрватска.
Преговорите на Загреб со ЕУ беа одложени поради непредавањето на генералот Анте Готовина на Трибуналот.
Во другите вести, министрите за одбрана на НАТО оваа недела во Берлин имаат неформален состанок.
На агендата ќе доминираат прашањата поврзани со мисиите на Алијансата во Косово, Авганистан и Ирак, како и борбата против тероризмот.
(Независне новине, Дневни аваз - 13/09/05;
веб-страница на НАТО, Бета - 12/09/05)
