29/02/2012
Мухамет Брајшори за Southeast European Times во Приштина -- 29.02.12
Косовските невладини организиции поднесуваат предлози до комитетот за изборни реформи, но нивните различни сугестии ги расцепкаа мислењата во врска со тоа каков вид изборен систем треба да се усвои.
Парламентот минатиот мај го назначи комитетот да спроведе нов систем, заедно со мерки против изборниот фалсификат, да ги реши континуираните нерегуларности. 
Истиот резервираше две места за претставниците на граѓанското општество.
„Различните позиции без јасни аргументи, лошо формулирани, ја заслабнуваат позицијата на граѓанското општество. 
На крајот комитетот ќе ги разгледа само директивите на политичките партии“, рече за SETimes извршната директорка на Центарот за европска политика, Дрита Малоку.
Малоку рече дека заеднички став на граѓанското општество би бил да се поддржат најдобрите изборни модели во интерес на граѓаните, а не партиите што тие ги претставуваат.
„Системот стана цел на критики поради пропустот за време на изборите, за она што ние сметаме дека беше погрешно. 
Но, треба да се обвинат луѓето, бидејќи тие ги спроведуваат изборите, а не системот, рече за SETimes директорката на Приштинскиот институт за политички студии (ПИПС), Леонора Криезиу.
Најпрво треба да има дебата околу тоа дали воопшто треба да се менува изборниот систем, рече Криезиу.
Наместо тоа, различни невладини организации побрзаа да понудат предлози, иако немаат познавање за изборните системи, додаде таа.
Граѓанското општество сега се обидува да постигне обединета позиција со создавање Реформски форум, мрежа на мултиетнички невладини организации и експерти за изборите.
„Последните избори й наштетија на и онака кревката демократија во Косово. 
За да не дојде повторно до тоа, голем број актери се мобилизирани, вклучително и голем број невладини организации“, рече за SETimes претставникот на Институтот Демократија за развој, Валмир Исмаили.
Реформскиот форум има за цел да постигне широк консензус меѓу актерите на граѓанското општество, вклучително и невладините организации кои не се дел од истото, според Исмаили.
Невладините организации веќе постигнаа компромис и ќе започнат кампања за поддршка низ цело Косово, рече тој.
Но, граѓанското општество е ослабнато поради малиот број претставници во парламентарниот комитет. 
Структурата ја намалува реформската транспарентност и вклученоста, и ги минимизира напорите на комитетот.
„Пристапот на политичките партии не е сериозен бидејќи луѓето предложени од нив во комитетот, со многу малку исклучоци, немаат голема тежина во партиите што ги претставуваат“, рече Исмаили.
Сепак, несогласувањата продолжуваат. 
Реформскиот форум предложи Косово да има седум изборни единици со отворени листи.
За разлика од тоа, ПИПС тврди дека поделбата на многу изборни единици ќе спречи конкуренција низ цело Косово, што ќе резултира со регионализација заснована на упориштата на политичките партии.
„ПИПС е за една изборна единица и затворени листи. 
Изборната поделба на многу изборни единици се смета за еден од најголемите ризици за изборниот систем во 2012 година, еден вид политичко самоубиство“, рече Криезиу.
Гласачите велат дека знаат малку за работата на комитетот, дека се збунети во врска со предлозите на граѓанското општество и дека се загрижени за реформскиот исход.
„Срамно беше какви избори имавме последниот пат. 
Сега, гледаме дека прават нешто, но јас навистина не знам што точно ќе се случи. 
Политичките партии повторно ќе направат [манипулација]“, рече за SETimes жителот на Приштина Тахир Бердинај (60).
