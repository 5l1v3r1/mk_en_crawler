17/07/2012
Бојана Миловановиќ и Линда Карадаку за Southeast European Times во Белград и Приштина -- 17.07.12
Балканските економии се под значително влијание на економските флуктуации во еврозоната, но експертите велат дека особено стручњаците во регионот, како и оние кои емигрирале во земји на еврозоната, не можат да најдат работни места.
Конкретните бројки понекогаш се спорни -- само луѓето што официјално бараат вработување во тесна временска рамка се пребројуваат -- сепак, ретко кој се сомнева дека стручњаците сочинуваат значителен процент од невработените.
Пазарите на труд во еврозоната забележуваат надолен тренд и не покажуваат знаци за заздравување.
„Ако сегашниот политички курс не се промени брзо, можно е да се изгубат дополнителни 4,5 милиони работни места во текот на следните четири години“, рече за SETimes Винчензо Сплезиа, постар економист во Меѓународниот институт за трудови студии.
Невработеноста во ЕУ изнесува близу 23 отсто -- скоро половина од вработените работат со договор на ограничено време -- но, во Балканот процентот е поголем од 50 отсто, според ЕУ.
Од регистрираниот број невработени од 540.000 во Босна и Херцеговина (БиХ), експертите проценуваат дека една петтина се високообразовани.
Повеќето -- инженери, информатичари и други -- размислуваат да ја напуштат ЕУ со оглед на тоа што нивните професии се барани таму, но тие се соочуваат со административни и други пречки за да бидат вработени и таму.
„Секоја земја на ЕУ им дава најпрво предност на своите граѓани, потоа на граѓаните на другите земји-членки на ЕУ, и најпосле на другите“, рече Борис Пупиќ, претставник на тузланската агенција за вработување, која е посредник со работодавачите од ЕУ.
Притисната од катастрофалниот проблем со невработеноста, владата на БиХ наскоро ќе потпише договор за размена на работна сила со Словенија, за да ја намали невработеноста на државјаните на БиХ таму.
Близу една десетина од работната сила на Србија е високо образована, но младите стручњаци велат дека имаат малку шанси да се стекнат со искуство што може да ги води до вработување поврзано со нивната професија.
Белграѓанката Милена Станковиќ (30), која дипломирала арапски јазик, не успеала да најде работа поврзана со нејзината област и сега работи како продавачка.
„Мислев дека нема да имам проблем да најдам работа, но тоа што знам арапски и англиски јазик не ми помогна.
Не губам надеж и сé уште аплицирам за работа, се распрашувам наоколу и се надевам дека ќе работам во мојата професија“, рече Станковиќ за SETimes.
Скоро две третини од младите во Косово до средината на своите 20-ти години се невработени;
од 350.000 луѓе што бараат работа, 40 отсто се квалификувани стручњаци.
„Мојата намера беше да заработам пари за да ги финансирам моите студии, но можев да работам само два месеци, бидејќи продажбата на козметички производи оди слабо“, рече за SETimes Блеарт Рафуна (24), студент на Универзитетот во Приштина, кој прифатил работа во козметичка фирма, но бил отпуштен две месеци подоцна.
Вработените постари стручњаци немаат ништо подобри изгледи, со оглед на тоа што се на голем ризик да ја изгубат својата работа, додека оние во таа возрасна група без работа велат дека ситуацијата е безнадежна.
Српскиот економист Драган Маринковиќ (62) работел во приватниот сектор од 1999 година, но бил отпуштен пред пет години.
„Никој нема ни да ти даде шанса неколку години пред [возрасната граница] за пензионирање.
...
Фактот дека имам универзитетска диплома и неколку децении искуство, не значи ништо“, рече Маринковиќ за SETimes.
Повеќето економски, политички и социјални трансакции во Косово -- и на Балканот -- се прават во паралелниот подземен систем, надвор од официјалниот, формален систем, според косовскиот аналитичар Рамадан Иљази, коосновач на невладиното движење Фол.
„Како последица на тоа, капацитетот на стручњаците не се наградува бидејќи тие се сметаат за закана за овој начин на функционирање“, рече Иљази за SETimes.
