19/10/2004
Од Арди Пулај за Southeast European Times во Тирана - 19/10/04
Албанските власти минатиот месец ја одржаа првата досега национална конференцијата во државата за користење и шверц со дрога, опишувајќи го ова прашање како приоритет на Владата. 
Според албанскиот врховен обвинител, Теодори Шолаку, земјата претставува транзитна точка за шверцот со хероин, како и место за производство на канабис.
„Сé досега канабисот беше единствена дрога која се одгледува во Албанија. 
Но, постојат знаци на присуство на хероин и на некои синтетичките дроги, како таблетите „екстази“, рече Шулаку.
Вршителот на должноста амбасадор на САД во Тирана, Стивен Зејт, од Владата побара таа да стори повеќе за спречување на овие нелегални дејства. 
„Албанската Влада, со поддршка од меѓународните партнери, мора да преземе дејства во врска со оваа појава, покрај националната стратегија“, рече Зејт.
Албанскиот премиер Фатос Нано побара формирање на заеднички фронт. 
Проблемот со дрогата претставува „негативен знак за имиџот на Албанија во светот“, рече Нано и побара од политичарите да избегнуваат меѓусебно обвинување и, наместо тоа, да работат заеднички на усвојување на неопходната легислатива.
Албанија честопати е критикувана од стана на меѓународната заедница поради тоа што не презема доволно чекори против организираниот криминал, вклучувајќи го и шверцот со наркотици. 
Но, Владата инсистира на тоа дека таа прави сé што е во нејзина моќ.
Полицијата ги идентификуваше сите наркодилери во Албанија, рече министерот за јавен ред, Игли Тоска, повикувајќи ги сите земји во регионот да преземат поенергични мерки. 
„Балканот не е регион каде што се произведуваат тешки дроги, но, за жал, тој е транзитна точка“, рече министерот.
Според амбасадорот на Европската комисија во Тирана, Луц Салзман, властите треба да ги казнат наркодилерите, како и наркоманите. 
„Морате да ги рехабилитирате наркоманите преку социјалните и економските проекти. 
Државата мора да ги фати вистинските наркодилери за да ја запре оваа појава“, рече Салзаман.
