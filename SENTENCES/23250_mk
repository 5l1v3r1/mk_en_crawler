30/12/2008
AТИНА, Грција -- Судири избија во понеделникот (29-ти декември), за време на демонстрациите во Атина против израелската воена операција во Газа, објавија медиумите. 
Полицијата употреби солзавец за да ги растера демонстрантите од пред Израелската амбасада. 
Повеќе од 3.000 демонстранти, кои вееја палестински знамиња и извикуваа антиизраелски и антиамерикански слогани, учествуваа на митингот, организиран од Комунистичката партија на Грција и арапски групи.
Во другите вести од понеделникот, Турција објави дека нема повеќе да посредува помеѓу Израел и Сирија, велејќи дека израелските напади на Газа го направија мирот „невозможен“. 
„Израел не може да говори за мир со Сирија додека води војна со Газа“, рече министерот за надворешни работи, Али Бабаџан, за новинарите по состанокот со својот египетски колега во посета на земјата, Ахмет Абул Геит. 
Двајцата министри го повикаа Израел да ја прекине офанзивата на Појасот Газа.
Офанзивата го поттикна Мурат Мерџан, шефот на комитетот за надворешни односи во турскиот парламент и член на владејачката Партија на правдата и развојот (АКП), да поднесе оставка во понеделникот од позицијата член на турско-израелската интерпарламентарна група на пријателство. 
Двајца други пратениците на АКП поднесоа оставка од групата подоцна истиот ден.
Во меѓувреме, Кипар ги засили безбедносните мерки во амбасадите на земјите од Блискиот Исток поради ескалацијата на насилството во Газа. 
„Ние сме подготвени да се справиме со секоја ситуација“, рече министерот за правда и јавен ред Лукас Лука. 
(AНА-МПА, Експрес, Катимерини, ЕРТ, АФП, АП, ВОА, Прес ТВ, новинска агенција Анадолу, Хуријет, Макфакс, КНА, Фамагуста газете, Фајненшал мирор - 29/12/08)
