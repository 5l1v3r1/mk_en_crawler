12/05/2010
Од Мањола Хала за Southeast European Times во Тирана -- 12/05/10
Владата е под силен притисок да номинира нови судии за десет слободни места во албанскиот Врховен суд и Уставен суд.
Три мандати од 17 судии на Врховниот суд веќе истекоа, додека четвртиот истекува на 21-ви мај.
На Уставниот суд моментно му недостасуваат шест од неговите девет судии.
„Ова е најважен момент за судството“, изјави Максим Хаџија, претседател на Националниот дом/еснаф на судии за SETimes.
Испразнетите места водат до одложување на решавањето на правните прашања, рече тој, при што најпогоден е Врховниот суд.
Според уставот, претседателот мора да претстави листа на кандидати пред парламентот, кој потоа гласа за нив.
Албанскиот закон предвидува дека кандидатите треба да се изберат со 50%+1 глас.
Сепак, поради тековните протести на социјалистичката опозиција, само 72 од 140 членови присуствуваат на парламентарните седници -- поради што 37 гласови се доволни за избор на судии.
„Мислам дека има значителни шанси да се направат грешки во процесот на номинирање“, рече Хаџија, „особено со ситуацијата во парламентот“.
Претседателот Бамир Топи почна да работи на листата кандидати во февруари.
Минатата недела тој рече дека нема да номинира судии поврзани со ниту една политичка група.
Целта е да „се оживее принципот на одделна политичка и судска власт, и принципот на суверено судство“, рече Топи.
За да се осигури влез на нови луѓе, поранешните судии од еден суд не можат да одат во друг, додаде тој.
Кандидатите ќе се избираат во транспарентен процес, рече претседателот, додавајќи дека заедно со професионалниот критериум, моралниот и професионалниот интегритет на кандидатите ќе биде земен предвид.
Кандидатите, исто така, ќе треба да поднесат изјава за имотната состојба.
„Ако во изборниот процес [Toпи] остане доследен на критериумите што ги декларира, мислам дека ќе видиме позитивни подобрувања за судовите и нашето судство“, рече Хаџија.
Владата, исто така, се консултира за принципите на избор со независни правни експерти.
Претставници на ЕУРАЛИУС, ОБСЕ и американската програма ОПДАТ, исто така, учествуваат.
Секретарот за правни прашања на Социјалистичката партија, Фатмир Џафа, вели дека ваквите состаноци се „корисни, но не се доволни ако процесот не е транспарентен“.
Социјалистите ја истакнуваат важноста на номинациите како можност за претседателот позитивно да влијае на функционирањето на судовите.
Тие најавија дека ќе го поддржат секој конструктивен чекор во процесот.
Во 2008 година парламентот во кој мнозинство имаа демократите, отфрли пет номинации на претседателот.
