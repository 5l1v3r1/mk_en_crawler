12/11/2009
(Ројтерс - 12/11/09; AФП, Ројтерс, Balkans.com - 11/11/09)
Албанија можеби наскоро ќе направи голем чекор на својот пат кон европската интеграција, придружувајќи им се на Хрватска, Македонија и Турција на листата на официјални земји-кандидатки за ЕУ, според извештаите од средата (11-ти ноември). 
Амбасадорите на 27-те членки на Унијата се согласија да ја поддржат кандидатурата на Албанија за членство во блокот, објави АФП, цитирајќи неидентификувани дипломатски извори. 
За време на разговорите во Брисел во средата, дипломатите одлучија да побараат од Европската комисија (ЕК) да подготви оценка за подготвеноста на Албанија за отпочнување разговори за пристапување.
Министрите за надворешни работи на ЕУ се очекува да ја одобрат одлуката на амбасадорите за време на дводневниот состанок, кој ќе биде отворен во Брисел в понеделник. 
Привремената агенда на разговорите, која беше поставена на веб-страницата на шведското претседателство на ЕУ на 30-ти октомври, го наведува „Западен Балкан“ како една од можните точки на дискусиите.
Aлбанскиот премиер Сали Бериша ја поднесе официјалната апликација на својата земја за членство во ЕУ на 28-ми април. 
Во случај на позитивна оценка на ЕК за подготвеноста на Тирана за преговори за членство, Албанија ќе стане официјална кандидатка.
Во својата изјава по состанокот во средата со албанскиот министер за надворешни работи, Илир Мета, комесарот за проширување на ЕУ, Оли Рен, рече дека е „веќе време“ да се направи тој чекор.
Вклучувањето на земјата на листата на официјални кандидатки за ЕУ, сепак, не имплицира дека земјата веднаш ќе отпочне разговори за членство.
Хрватска, на пример, официјално стана кандидатка во јуни 2004 година. 
За време на самитот во декември истата година водачите на тогашниот блок од 25 члена, го одреди 17-ти март 2005 година како датум за почеток на преговорите за влез на Загреб, условувајќи ги истите од целосната соработка на земјата со Меѓународниот кривичен трибунал за поранешна Југославија. 
Но, разговорите не беа отворени до 3-ти октомври истата година, кога Карла дел Понте, главен обвинител на ОН за воени злосторства во тоа време, потврди дека Хрватска го исполни условот.
Турција, официјална кандидатка на ЕУ од декември 1999 година, мораше да чека шест години за да ги отпочне своите преговори, заедно со оние на Хрватска. 
Македонија чека датум за почеток на преговорите од декември 2005 година.
Тирана, најверојатно, ќе треба да спроведе серија сеопфатни политички и економски реформи пред отпочнувањето на своите преговори со Брисел. 
Исполнувањето на ваквите услови може да потрае со години.
Ројтерс го цитираше Рен од заедничката прес-коференција со Мета во средата, дека Албанија мора да го зајакне владеењето на правото и независноста на судството, како и да обезбеди слобода на медиумите. 
Мета за новинарите изјави дека неговата земја ќе ги интензивира напорите за спроведување на реформите потребни за ЕУ.
Истакнувајќи дека кандидатките за ЕУ мора да покажат политичка зрелост, Рен јасно стави до знаење дека Албанија тешко може да очекува позитивна оценка од ЕК ако најголемата опозициска партија во земјата не го прекине бојкотот на работата на парламентот.
„Ако парламентарниот бојкот продолжи долго, истиот ќе има негативно влијание врз анализата на политичките критериуми и со тоа ќе има негативни последици врз шансите да се добие кандидатски статус“, предупреди Рен.
Социјалистичката партија (СП) на Еди Рама го бојкотира законодавниот дом со недели, инсистирајќи на тоа дека резултатите од општите избори на 28-ми јуни се фалсификувани. 
СП освои само 1,5 отсто помалку од гласовите на Демократската партија на Бериша, која победи на изборите и доби втор мандат.
