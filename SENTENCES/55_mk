24/10/2005
Од Зоран Николовски за Southeast European Times во Скопје – 24/10/05
Најголем дел од Македонците не би рекле дека има подобрување во квалитетот на нивниот секојдневен живот. 
Бројот на нови работни места е мал, цените на бензинот, централното греење, електричната енергија и телефонот се зголемуваат, а платите не. 
Анкетите доследно покажуваат дека граѓаните на Македонија се пред се загрижени за економската состојба и невработеноста - со еден збор, за сиромаштијата.
Сепак, економските показатели покажуваат дека економијата навистина закрепнува со излегувањето на земјата од долгиот период на транзиција. 
Според министерството за финансии, поставена е економската основа за забрзан раст и подобар животен стандард.
Кон крајот на август, Стандард&Поор ги зголеми оценките за националните долгорочни инвестиции во Македонија од ББ на ББ+ во странска валута и од ББ на БББ- во домашна валута. 
Истовремено, оценката за краткорочните инвестиции во домашна валута се зголеми од Б на А-3. 
Според оваа агенција за рејтинг, „перспективта е стабилна“.
Брзиот и стабилен напредок кон политичка стабилност, претставен со спроведувањето на Охридскиот рамковен договор, е најголемата причина за подобрувањето. 
Покрај тоа, агенцијата ги наведува структурните реформи, макроекономската стабилност, стабилниот курс на денарот, намалениот долг и намалените пречки за раст како фактори. 
Во тек се напори за рационализација на менаџерските практики, пазарот на работна сила и спроведување реформи во правосудството, констатира агенцијата.
Македонскиот премиер Владо Бучковски енергично ги промовираше перспективите на Македонија. 
„Оваа година, БДП ќе достигне приближно 4 отсто, добра основа за економски развој во периодот што доаѓа“, рече тој за време на презентацијата во канцелариите на Ситигруп во Лондон. 
Оптимистички оценки доаѓаат и од ММФ. 
Во неговиот последен полугодишен извештај за светската економска перспектива се предвидува дека Македонија ќе забележи економски пораст од 3,8 отсто годинава, а во 2006-та година 3,7 отсто. 
Споредбено, ММФ ја става стапката на пораст на светската економија на 4,3 отсто во 2005-та и 2006-та година.
Според извештајот, годинава дефицитот на платниот биланс во земјата ќе биде 6,5 отсто од БДП, а во 2006-та ќе се намали на 5,2 отсто. 
ММФ очекува Македонија да ја заврши годинава со инфлација од 1,2 отсто, додека пак во 2006-та година инфлацијата ќе скокне на 1,8 отсто. 
БДП по глава на жител, според ММФ, ќе изнесува 2,380 американски долари годинава, а во 2006-та година тој ќе биде 2,508 американски долари.
Уште еден позитивен економски показател е повисокото рангирање во Извештајот за човековиот развој на ОН, според кој Македонија се најде на 59-то место од вкупно 117 земји во однос на БДП, образовните нивоа и здравствената сигурност. 
Индексот забележува нагорен тренд во овие сфери во изминатите пет години.
Без оглед на тоа колку охрабрувачки изгледаат овие показатели на хартија, тие треба да се претворат во едно општо подобрување на животниот стандард. 
Една причина, според УСАИД, е тоа што Македонија заостанува во техничкиот развој. 
Во земјата има само 60 корисници на Интернет на 1000 жители, додека пак овој број во многу други земји е помеѓу 250 и 600 корисници на 1000 шители.
Друг фактор, велат експертите, е бирократијата со која бизнисмените треба да се справат со цел да започнат нов бизнис. 
Потребни се не помалку од 13 процедури, 48 дена и околу 12350 американски долари за трошоци. 
Почетните трошоци и расправиите претставуваат сериозна пречка за инвеститорите. 
Македонија има најниско ниво на странски инвестиции во регионот - околу 160 милиони американски долари.
Владата презма мерки за решавање на овој проблем. 
Од 1-ви јануари 2006-та година, ќе биде поставен едношалтерски систем за регистрација на бизнисот. 
Досега се усвоени три од 18-те амандмани потребни за рационализација на овој процес. 
Земјата е на добар пат полесно да ги привлече странските и домашните инвеститори, велат претставници.
Светската Банка ја наведува нефлексибилноста на пазарот на работна сила во Македонија како уште една пречка, рангирајќи ја земјата 123-та во поглед на процедурите потребни за вработување и отпуштање. 
Македонските работници - барем оние кои имаат работа - уживаат сигурност, но по една превисока цена.
Позитивно е тоа што Македонија, според Светската Банка, е 53-та во однос на кредитните процедури, 58-ма во однос на даноците за фирмите и 30-та во однос на заштитата на инвеститорите. 
Вкупно е 81-ва, зад Бугарија (62-ра) и Романија (78-ма), но пред Србија-Црна Гора (92-ра), Албанија (117-ма) и Хрватска (118-та).
Неизбежно, Македонците се прашуваат кога ќе профитираат од напредокот во економската перформанса. 
Од Министерството за финансии велат дека е поставена цврста почетна основа за иден просперитет. 
Во неговото обраќање до парламентот, Бучковски тврдеше дека неговата влада ги помина првите три години од доаѓањето на власт поправајќи ја штетата направена од претходните влади, а да не зборуваме за меѓуетничкиот конфликт кој речиси ја уништи земјата.
Владата се држи до една прецизна фискална политика и дисциплинирана буџетска политика во согласност со препораките на ММФ и Светската Банка, очекувајќи дека ќе може да се справи со невработеноста преку подобрување на инвестициската клима. 
Владата на Бучковски се надева дека ќе привлече барем една голема странска банка, овозможувајќи пониски кредитни каматни стапки, кои пак ќе ги стимулираат домашните инвестиции.
Во меѓувреме, домашните извозници се жалат поради високиот курс на денарот (кој е фиксен во однос на еврото), потенцијалните инвеститори покажуваат на високите каматни стапки, а граѓаните се жалат поради недоволната купувачка моќ. 
Владата на Бучковски сфаќа дека една помобилна економија е билет за подобра иднина и веќе спроведува тешки реформи. 
Прашање е на време, настојуваат претставници, граѓаните да ги видат резултатите.
