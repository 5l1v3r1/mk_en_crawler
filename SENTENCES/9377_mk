03/10/2012
Менексе Токјај за Southeast European Times во Истанбул - 03.10.2012
Во понеделникот (1.
октомври), на конференција на високо ниво, се промовираше иницијативата чија цел е да се култивираат економските врски помеѓу земјите-членки, Турција и другите земји.
Експертите изјавија за SETimes дека иницијативата „Глобални бизнис мостови“ на ЕУ и на Труција би можела да придонесе за економски развој во вклучените земји и да ги насочи заладените односи меѓу ЕУ и Турција во попозитивна насока.
Финансирана од ЕУ и координирана од делегацијата на Унијата во Турција, Турското министерство за економија и Унијата на комори и размена на стока на Турција, иницијативата поттикнува заеднички деловни зделки меѓу ЕУ и Турција за соработка на соседните пазари со градење на трилатерални економски врски.
Моментално, проектот е ограничен на претпријатија од земјите-членки на ЕУ, Турција и три пилот-земји:
Египет, Тунис и палестинските територии.
Ако успее во пилот-земјите, иницијативата може да се прошири во други земји.
Јан-Морис Риперт, амбасадор на ЕУ во Турција, рече дека новиот проект ќе ги оживее бизнис врските меѓу вклучените земји..
Риперт изјави за SETimesдека „Подготовките во врска со иницијативата биле инспирирани од можноста да се зголеми поврзаноста на бизнис-ентитетите во ЕУ и во Турција за да здружат сили во области каде што би било поризично да се работи сам, и идентификувањето на вредносните синџири каде што би можеле тие комплементарни елементи да се спојат со трети лица - партнери“.
Основната цел на иницијативата е да се поттикне економската улога на малите и на средните претпријатија (МСП) во релевантните земји.
Есен Чаглар, економист во Фондацијата за истражување на економска политика на Турција со седиште во Анкара, рече дека иницијативата ќе им овозможи на малите и на средните претпријатија да остварат меѓународни врски преку триделниот однос.
Чаглар изјави за SETimesдека „Новата средина за соработка ќе им помогне и на бизнис ентитетите во целните земји да навлезат во појасот кој е од економски интерес за Турција среднорочно до долгорочно“.
Риперт рече дека целта на иницијативата е корист да имаат сите вклучени земји.
„Сакаме да замислиме ситуација во која сите се победници, во која нашиот бизнис може да има еднаков третман во големите зделки со Египетските, Туниските или Палестинските оператори во секторите во кои има потенцијал, како што треба да се зајакнат деловната и инвестициската средина на партнерските земји и да се даде поддршка на релевантните индустриски политики“, изјави тој заSETimes
Еден дел од проектот се фокусира на секторите во кои сите трговски партнери можат да бидат силни.
Овие области беа идентификувани преку детална процена направена пред конференцијата во Истанбул.
Некои претходни трговски договори беа критикувани дека им давале предност на помоќните земји.
Чаглар го спомна земјоделството, кое со процената беше идентификувано како област во која Египет би можел да постигне економски успех, како пример на сектор во кој и зделките помеѓу ЕУ и Турција, како и пилот-земјите, би имале корист од соработката.
„Турските и ЕУ претпријатијата може да ја донесат својата технологија во морската аквакултура и да ја комбинираат со пазарното искуство и со технологијата на египетските мали и средни претпријатија од вредносниот синџир“, рече тој.
Слично, економската цел во Тунис и во палестинските територии би можела да ја зголеми додадената вредност на трговската стока на која најчесто ѝ недостасува создавање на трговска марка и постојан квалитет и да има корист од растот на тие нови пазари..
Земјите-членки на ЕУ се рангираат меѓу најголемите трговски партнери на Тунис и на Египет во однос на увозот и на извозот, а Турција е историски еден од петте најголеми трговски партнери на Египет и на Тунис.
Речиси 80 отсто од трговијата на палестинските територии е со Израел, а останатиот дел, со некои земји на ЕУ и со Турција.
Економските иницијативи на ЕУ, Турција и палестинските територии ќе се фокусираат на области како што се градежни материјали во Рамалах и секторите за храна и пијалаци.
Но официјалните претставници рекоа дека успехот ќе зависи од подобрувањето на инвестициската клима на Западниот брег.
По конференцијата ќе следат таканаречени „настани за спојување“ во почетокот на 2013 година, кога турски и европски претпријатија ќе се соберат во Анталија за да се здружат со претпријатија од Тунис и од Египет.
Танил Кучук, заменик претседател на унијата, рече дека трговската иницијатива би можела да има позитивно влијание и врз другите односи помеѓу ЕУ и Турција, не само врз економските.
„[Преку иницијативата], двете страни можат да покажат дека можат да соработуваат на некои платформи независно од сите други проблеми“, рече Кучук во својот воведен говор на истанбулската конференција.
„Ова може да биде поттик за зголемување на взаемната доверба и охрабрување за продлабочување на соработката во други полиња“.
