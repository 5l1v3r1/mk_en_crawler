14/09/2008
ПРИШТИНА, Косово -- Косово е близу до почеток на процесот на стабилизација и асоцијација со ЕУ, рече директорот за Западен Балкан на Европската комисија (ЕК) Пјер Мирел во петокот (12-ти септември), по состанокот со косовскиот претседател Фатмир Сејдиу. 
„Иако Косово сé уште не потпиша Договор за стабилизација и асоцијација (ДСА), земјата е дел од тој процес“, рече тој, додавајќи дека разговорите за Косово ќе започнат во ЕК во рок од два до три месеци. 
Сепак, тој предупреди дека Косово ќе мора да исполни голем број обврски и да загарантира „добрососедски односи“.
Сејдиу, пак, вети дека Косово ќе работи за потпишување на ДСА. 
Тој ја повика ЕК да се обиде да му помогне на Косово да обезбеди признавање од членките на ЕУ кои сé уште не го дале истото.
Исто така во петокот, српскиот министер за Косово, Горан Богдановиќ, и шефот на УНМИК, Ламберто Заниер, се состанаа во Белград на продолжени технички преговори за судството, полицијата, експроприраниот српски имот во Косово и прашањето на киднапираните и исчезнатите лица. 
Двајцата, исто така, разговараа околу проблемот со транспортот на хуманитарната помош, вклучително и дистрибуцијата на лекови во Косово. 
Тие се согласија да продолжат со разговорите на техничко ниво. 
(Бета, Б92, Кохавижн, Телеграфи, Танјуг - 13/09/08, Фонет, Бета, Танјуг, Косовапрес, Кохавижн, Телеграфи - 12/09/08)
