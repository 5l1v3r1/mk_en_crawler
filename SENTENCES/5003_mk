18/01/2010
Од Линда Карадаку за Southeast European Times во Приштина -- 18/01/10
Новоизготвениот план на косовската влада и Меѓународното цивилно присуство (ИЦО), во кој е наведен нов пристап и стратегија за кревкиот, северен дел на Косово, предизвика лутина кај српските претставници, според извештаите на локалните медиуми.
Стратегијата предвидува создавање општина Северна Митровица до средината на годинава. 
Истиот предвидува и дека косовската влада ќе организира локални избори оваа година во три северни општини -- Звечан, Лепосавиќ и Зубин Поток.
Според Приштина, новиот пристап ќе помогне да се маргинализираат српските структури, кои оперираат во тој дел на Косово и предвидува зголемено присуство на ЕУЛЕКС.
„Силните, правични и мултиетнички институции на владеење на законот за сите заедници се единствената опција. 
Ова ќе биде гаранција за правдата и ќе ги направи т.н. 
паралелни структури ирелевантни“, рече шефот на ЕУЛЕКС, Ив де Кермабон.
Тој рече дека главен приоритет на ЕУЛЕКС е да ги врати судиите и обвинителите на косовските Срби и косовските Албанци назад во општинскиот суд на Митровица, за да може правдата да ја спроведува локално, мултиетничко и единствено судство.
„Никаде на друго место во Европа не постојат два судски системи кои функционираат во исто време и на исто место. 
Две судства ќе резултираат во неспроведување на правдата и ќе поттикнуваат конфликтни одлуки кои ќе одат против правата на луѓето. 
Може да има само еден судски систем во Косово“, рече тој.
Премиерот Хашим Тачи изрази поддршка за новата стратегија. 
„Воспоставувањето на владеењето на законот на целата територија на Косово значи и растурање на структурите или избегнување на пречките што доаѓаат од поединци кои не ги признаваат институциите и законите на Косово“, рече Тачи.
Тој додаде дека новиот план, исто така, има за цел да ја подобри економската ситуација во областа.
„Стратегијата има четири главни области: зајакнување на владеењето на законот на целата територија на Косово, децентрализација и формирање нови општини во северна Митровица, прашањето на општинските власти во трите северни општини и подобрување на социоекономската ситуација во овој дел од Косово.“
Сепак, според претседателот на Српскиот национален совет за северно Косово, Милан Ивановиќ, Србите сакаат да останат под уставниот и правен систем на Белград. 
Затоа, новиот план би водел до дестабилизација на север.
„Оваа стратегија која е направена со цел протерување на УНМИК, кој треба да работи во духот на Резолуцијата 1244, од Косово, и преземање на неговото место од страна на ЕУЛЕКС -- организација која доаѓа од земјите што го создадоа независно Косово -- сигурно не е од корист за конечно решение, исто како што нема да успеат ни изборите во [Mитровица]“, рече тој.
Српскиот претседател Борис Тадиќ за радио Глас Србије изјави дека косовското прашање не е завршено за Србија. 
Белград сака да преговара со косовските Албанци за изнаоѓање компромис, „кој ја вклучува Србија“ во Косово. 
Тој инсистираше на тоа дека иако Србија „никогаш нема да ја признае независноста на Косово“, таа „нема намера да управува со животите на косовските Албанци“.
На 12-ти јануари косовскиот претседател Фатмир Сејдиу пред Советот за светските прашања во Сан Франциско рече дека Косово се соочува со предизвици на север, „каде што имаме поголема концентрираност на паралелните структури, кои се финансирани од официјален Белград“.
„Има многу луѓе во овие структури кои ѝ должат многу на правдата. 
Нивните водачи се луѓе со криминално минато, кои извршиле криминални дела во Хрватска, Босна и Херцеговина и Косово. 
Ако овие луѓе не бидат ставени пред лицето на правдата, ќе биде тешко да се помисли на стабилност во тој дел на Косово, кој, за жал, е претворен во област каде што цвета и шверцот“, рече Сејдиу.
