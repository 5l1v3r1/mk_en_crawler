04/01/2012
Линда Карадаку за Southeast European Times во Приштина -- 04.01.12
Додека косовските граѓани се соочуваат со хронични прекини на електричната енергија, кои честопати траат и по неколку часа, Косовското енергетско претпријатие (КЕК) признава дека постои дисбаланс меѓу снабдувањето и побарувачката.
Сепак, ситуацијата е „доволно стабилна“.
Директорот на КЕК, Арбен Ѓукај, изјави за SETimes дека Косово произведува околу 750 мегавати на час, а увезува и до 270 мегавати на час, но тоа не го прави од ниту една конкретна земја.
„КЕК го прави тоа преку комерцијални претпријатија кои се натпреваруваат на отворен тендер“, рече Ѓукај.
Економскиот аналитичар Ибрахим Реџепи објаснува дека дефицитот е резултат на неколку фактори:
недоволно производство, зголемена побарувачка во зимските месеци и неплатени сметки.
„Техничките и комерцијалните загуби изнесуваат околу 40 отсто од произведената количина.
[Недостатоците] се исто така [резултат] на слабата мрежа за дистрибуција, која нема моќ да ја пренесе целата количина што им е потребна на потрошувачите“, рече Реџепи за SETimes.
На северот, ситуацијата не е ништо подобра.
Крстимир Пантиќ, српскиот градоначалник на Митровица, изјави за SETimes дека тие иако немаат прекини во снабдувањето со електрична енергија, „волтажата е многу, многу слаба“.
Српското национално радио Глас Србијe на крајот од ноември објави дека поради прекин на електричниот далновод што го снабдува северно Косово од далноводот на Нови Пазар, ситуацијата со снабдувањето на електрична енергија се влошува.
Радоје Кречковиќ, директор на претпријатието за електродистрибуција во северна Митровица, рече дека северно Косово се снабдува само од далноводот на Нови Пазар од 110 киловат часови, кој е под надлежност на српското електрично претпријатие.
Кречковиќ истакна дека системот за снабдување со енергија на северот е особено ранлив:
„Зависиме само од [тој] еден далновод и една електроцентрала.
Ако имавме некакви други алтернативни решенија, овие проблеми ќе беше многу полесно да се решат“.
Ѓукај од КЕК се жали на компликуваниот фактор што произлегува од српското Електрично претпријатие и српската Мрежа за електродистрибуција во северно Косово „кои работат нелегално во тој дел поради безбедносната ситуација што владее таму“.
„Северниот дел од земјата се снабдува со електрична енергија од КЕК, како и остатокот од земјата“, вели тој, истакнувајќи дека скоро 4 отсто од капацитетот на КЕК е дистрибуиран на северот, но не се плаќа.
Реџепи вели дека енергетските системи се меѓусебно поврзани, разменувајќи енергија и информации за ситуацијата и кој било проблем што може да се појави.
„Но, односот со Србија е поинаков.
До пред неколку месеци, таа имаше сопственост над преносната мрежа и применуваше специјален данок за увозот, извозот или транзитот на струја преку преносната мрежа.
Дури и за да се користи оваа мрежа, претпријатијата мораа да добијат дозвола во Белград“, рече Реџепи за SETimes.
„Проблемите со кои се соочуваме [а кои се однесуваат] на рамнотежата на енергијата, увозот и размената на енергијата, се ограничувањата на доделените капацитети кои, според тоа што ни е кажано, се предизвикани [од] Србија“, рече Ѓукај.
