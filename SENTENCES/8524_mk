11/08/2011
(Катимерини, Capital.gr, Ројтерс, АФП, ВСЈ, АП, Блумберг, Би-Би-Си, РТТЊус, Форбс -- 10.08.11)
Роковите за замена на обврзниците вклучени во најновиот план за финансиска помош на Грција може да бидат продолжени за да се покрие владиниот долг кој достасува по 2020 година, изјави во средата (10-ти август) министерот за финансии Евангелос Венизелос.
Според грчкиот весник Катимерини, Aтина ја разгледува можноста за продолжување на целниот датум договорен со водачите на другите земји од Еврозоната минатиот месец за највеќе четири години, до 2024 година.
Истакнувајќи дека деталите од понудата ќе бидат финализирани до крајот на септември, Венизелос објасни дека идејата зад тој потег е да се охрабри поголемо учество на приватниот сектор во договорот.
„Нашата цел е да имаме 90 отсто учество за ова, или 135 милијарди евра“, Ројтерс ја цитираше неговата изјава во интервју за грчката радио-станица Рил ФМ во средата. 
„Мораме да ги идентификуваме обврзниците во вредност од 150 милијарди евра што достасуваат до 2020 година, или малку подоцна од 2020 година, за оваа сума ... 
да се собере.“
Неговата изјава доаѓа помалку од три недели откако водачите на Еврозоната се согласија за нова финансиска помош од 109 милијарди евра за Грција, со цел да й помогнат да го избегне своето неиспонување на огромните обврски од државниот долг, кои моментно изнесуваат 350 милијарди евра.
Договорот беше постигнат за време на вонредниот состанок во Брисел на 21-ви јули, околу 14 месеци откако грчкиот премиер Јоргос Папандреу потпиша договор за тригодишен пакет за спас во вредност од 110 милијарди евра со ЕУ и ММФ.
Целта на планираната замена е приватните инвеститори, како што се банките, пензиските фондови и осигурителните компании, доброволно да ги заменат своите грчки владини обврзници со новите, со поголеми периоди на достасување, пониска каматна стапка или пониска номинална вредност.
Банките проценуваат дека загубите што ќе ги претрпат од замената изнесуваат околу 21 отсто.
Франција, Грција и Велика Британија се трите земји со најголема изложеност на грчкиот државен долг.
Втората по големина банка во Германија, Комерцбанк АГ, е исто така меѓу оние погодени од договорот за замената. 
Истата во средата објави дека нејзиниот нето даночен профит за второто тримесечје од оваа година падна 93 отсто во однос на оној за истиот период во 2010 година, бидејќи отпиша околу 25 отсто од вредноста на грчките владини обврзници во своето портфолио, што изнесуваше до 760 милиони евра.
Француската банка Сосиете женерал, која се согласи да учествува во вториот план за финансиска помош на задолжената балканска земја, се вели дека има 2,9 милијарди евра во грчките владини обврзници. 
Но, нејзината вкупна изложеност е проценеата на 6,59 милијарди евра. 
Според извештаите од средата, банката извршила намалување пред оданочување од 395 милиони евра за своето учество во вториот пакет за помош на Грција, што е далеку помалку од 534 милиони евра одвоени од париската БНП Париба СА за трошоците поврзани со финансиската помош.
Во меѓувреме, Вол Стрит џрнал цитираше неидентификуван висок претставник на Еврозоната во средата, дека вкупните гаранции на банките според договорот за замената паднале далеку под очекувањата, бидејќи изнесуваат „околу 65 милијарди евра.“
„Учеството на приватниот сектор е досега слабо, така што може да се прошири со обврзници што достасуваат во 2022 или дури и 2024 година“, рече претставникот.
Некои учесници на пазарот предупредија дека предложеното продолжување може да ги погоди француските банки што се силно изложени на грчкиот долг.
