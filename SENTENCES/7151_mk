14/06/2012
Линда Карадаку за Southeast European Times во Приштина -- 14.06.12
Европскиот министерски совет ја продолжи мисијата за владеење на правото во Косово, ЕУЛЕКС, за уште две години, и покрај дебатата за ефикасноста на мисијата.
Продолжувањето на мандатот до 14-ти јуни 2014 година значи дополнителни ресурси, така што Унијата одвои буџет од 111 милиони евра за првата година.
„ЕУЛЕКС прави важна и добра работа со поддршката на владеењето на правото во Косово. 
Ги охрабрувам косовските власти да ја искористат експертизата на ЕУЛЕКС. 
Во иднина локалните власти ќе треба да преземаат сé повеќе надлежности“, рече високата претставничка на ЕУ, Кетрин Ештон, поздравувајќи ја одлуката од 5-ти јуни.
Иако мандатот на мисијата останува во голема мера непроменет, истиот ќе биде внатрешно преобликуван, според стратешкиот преглед спроведен од страна на ЕУ. 
Командантот за цивилни операции, Хансјерг Хабер, рече дека резултатот ќе биде „посилна, пожилава и поефикасна мисија. 
Променетите околности значат променети приоритети“.
Преобликувањето вклучува намалување на целокупниот персонал за околу 25 отсто, што ќе влијае како на меѓународниот, така и на локалниот персонал. 
Кратењето стапува на сила оваа недела. 
Мисијата „ќе продолжи да се состои главно од полицајци, судии, обвинители и цариници“.
Вицепремиерот Хајредин Куци на властите во Брисел претходно овој месец им ја претстави стратегијата за повлекување во фази. 
„ЕУЛЕКС не мора да биде тука [по] 2014, но ... 
може да продолжи да работи на прашањата на воените злосторства и северот до крајот на 2015 година“, рече тој.
Што се однесува до конечната одлука на ЕУ, министерот за внатрешни работи, Бајрам Реџепи, изјави за SETimes: „Задоволен сум. 
Ова беше предлогот на владата на Косово: до 2014 година“.
Критичарите инсистираат на тоа дека ЕУЛЕКС беше неефикасен во решавањето на случаите на корупција од висок профил и неефикасен на северот, каде што доминираат Срби, и кој не ги признава приштинските власти. 
Мисијата сé уште нема слобода на движењето таму, нешто што локалните српски водачи го потврдија во Митровица „додека не биде одлучено поинаку“.
„Секој обид да се влезе во областа со сила или да се расчистат барикадите ќе се смета за отворена агресија“, објави самопрогласениот кризен центар во северна Митровица по последните судири.
Сепак, Оливер Ивановиќ, државен секретар на српското Министерство за Косово, изјави за Танјуг дека „одлуката за соработка со ЕУЛЕКС не ја носи општината, туку идната влада [на Србија]“.
„Ќе продолжиме со соработката со ЕУЛЕКС додека немаме нешто друго. 
Но, не сме задоволни од некои дејства на ЕУЛЕКС. 
Во некои ситуации, ЕУЛЕКС [ја зазеде] страната на Албанците, на Приштина, и не задржа неутрален статус“, рече Ивановиќ за SETimes.
Тој, сепак, призна дека: „Ни треба ЕУЛЕКС бидејќи ние Србите и Албанците сé уште не сме подготвени да соработуваме меѓу себе“.
Мисијата на ЕУ предизвика разочарување насекаде во Косово. 
Институтот за балканска политика во мај 2011 година објави дека дел од тоа произлегува од ветувањата дека мисијата ќе се справи во корупцијата на „големите риби“. 
Невладината организација објави во мај 2011 година дека процентот на задоволни граѓани од работата на ЕУЛЕКС паднал на 14 отсто.
Како одговор на критиките минатата година од невладината организација „Фол“ (Крени го гласот), ЕУЛЕКС издаде соопштение за медиумите во кое цитира статистички податоци за своите случаи и истакнува дека „е потребно време за соодветно да се испитаат случаите“.
И покрај критиките, самата ЕУ верува во Мисијата. 
„Косово постигна напредок од отпочнувањето на мисијата и ЕУЛЕКС имаше важен придонес за тоа“, рече за SETimes портпаролката на Ештон, Маја Кочијанчиќ.
