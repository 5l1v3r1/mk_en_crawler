28/01/2009
Од Игор Јовановиќ за Southeast European Times во Белград -- 28/01/09
Српскиот министер за надворешни работи, Вук Јеремиќ, го обелодени владиниот план за аплицирање за членство во ЕУ до јуни и добивање статус кандидат до крајот на годината, за време на официјалната посета на Брисел во понеделникот (26-ти јануари).
Сепак, условот да се уапсат преостанатите бегалци обвинети за воени злосторства -- Ратко Младиќ, обвинет за геноцид во босанскиот град Сребреница, и Горан Хаџиќ, обвинет за злосторства во Хрватска -- стои на патот на Србија.
Најтврда е позицијата на Холандија, која, за разлика од желбите на другите 26 членки на ЕУ, рече дека ќе продолжи со блокирањето на брзото членство на Србија во ЕУ додека земјата не го предаде Младиќ на Меѓународниот кривичен трибунал за поранешна Југославија (МКТЈ), со што ќе ја исполни соработката со Трибуналот.
Јеремиќ покани мисија на ЕУ да дојде во Белград и да види дека Србија е целосно посветена на соработката.
„Мислам дека ЕУ треба да ни помогне и самата да види дека ние правиме сé што можеме во поглед на соработката со Хаг“, рече Јеремиќ.
„Немаме што да криеме;
затоа ве каниме да дојдете во Србија и да ги видите нашите напори со сопствени очи.“
За време на посетата, Јеремиќ се состана со комесарот за проширување на ЕУ, Оли Рен, шефот за безбедност на ЕУ, Хавиер Солана, чешкиот министер за надворешни работи, Карел Шварценберг, и шведскиот министер за надворешни работи, Карл Билт.
Шведска треба да го преземе ротирачкото претседателствување со ЕУ во втората половина од годинава.
Рен рече дека ќе го посети Белград на 12-ти февруари, кога тој и гореспоменатата мисија на ЕУ ќе утврдат колку далеку стигнала Србија во исполнувањето на условите за визна либерализација.
„Многу е важно што на секој можен начин јасно ставивме до знаење дека сме посветени на европската иднина на Србија“, рече Рен по состанокот со Јеремиќ.
Јеремиќ рече дека „стратешка цел“ на белградските власти е да постигнат видлив напредок во европската интеграција во 2009 година.
Според него, нема сомневање во српската влада дека соработката со МКТЈ претставува главен приоритет.
Јеремиќ, исто така, рече дека разговарал со министрите на водечките членки на ЕУ во Брисел, кои го увериле дека се подготвени да й помогнат на Србија „да ја постигне својата главна цел [и да стане] кандидат за членство во ЕУ до крајот на 2009 година“.
Како дел од една поширока дипломатска акција преземена од Белград, вицепремиерот Божидар Ѓелиќ во понеделникот ја посети Чешка.
Во Прага Ѓелиќ рече дека Србија ќе ги хармонизира своите закони со правниот систем на ЕУ до 2012 година, но додаде дека е пореално да се очекува дека Србија ќе стане полноправна членка на ЕУ во 2014 година.
