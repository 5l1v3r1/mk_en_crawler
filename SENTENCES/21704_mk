26/11/2008
АНКАРА, Турција -- Владата во вторникот (25-ти ноември) ја обвини мисијата за експлоатација на нафта на кипарските Грци во Средоземното Море за кршење на нејзините територијални права и вети дека ќе поднесе протест до меѓународните агенции во врска со инцидентот.
Анкара реагираше на обвинувањата на Кипар дека Турција неодамна го прекрши меѓународното право со попречување на нејзините активности во врска со експлоатацијата на нафта.
Тој инцидент се случи на 13-ти ноември, кога турски воени бродови спречија норвешки брод овластен од кипарската влада да изврши испитување во кипарската ексклузивна економска зона во Средоземното Море.
Турција тврдеше дека бродот влегол во нејзини територијални води.
„Го сметаме за авантуристички потегот за спроведување активности на турскиот континентален брег во време кога се во тек преговорите за сеопфатно решение во Кипар“, рече портпаролот на турското Министерство за надворешни работи, Бурак Озугергин, додавајќи дека Анкара планира да поднесе официјални протести до меѓународните тела против администрацијата на кипарските Грви во Кипар.
Претходно, кипарскиот претседател Деметрис Христофиас испрати писмо до генералниот секретар на ОН, Бан Ки-Мун, обвинувајќи ја Анкара за продолжување со „својата неприфатлива политика на оспорување на сувереното право на Република Кипар“.
Исто така во вторникот, Христофиас и водачот на кипарските Турци, Мехмет Али Талат, одржаа десетта рунда разговори со цел повторно обединување на поделениот остров.
Тие разговараа околу предложеното федерално судство, обвинителството и полицијата.
(AФП, Хуријет, новинска агенција Анадолу, КНА - 25/11/08)
