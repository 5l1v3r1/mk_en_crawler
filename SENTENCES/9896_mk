10/01/2013
Светла Димитрова за Southeast European Times во Софија -- 10.01.13
Економиите на Турција и седум земји од Југоисточна Европа се класифицирани како „умерено слободни“ во годишниот извештај објавен во четвртокот (10-ти јануари), но просечното ниво на економската слобода во светот само малку се подобри минатата година.
Извештајот Индекс на економската слобода, подготвен од Фондацијата Херитиџ и Вол стрит џрнал, го наведува Хонг Конг како најслободна економија во светот, по што следат Сингапур, Австралија, Нов Зеланд и Швајцарија.
Осум земји од Југоисточна Европа -- Албанија, Бугарија, Хрватска, Кипар, Македонија, Црна Гора, Романија и Турција -- се класифицирани како „умерено слободни“.
Турција се рангираше на 69-тото место, од 73-тото минатата година. 
Повисоката оценка ги одразува „придобивките во управувањето со јавните расходи, бизнис слободата и слободата на работната сила која ги надмина падовите во инвестициската слобода и слободата од корупција“, се вели во извештајот.
Кипар се рангираше на 41-вото место, најдобар рејтинг во Југоисточна Европа, по што следи Македонија на 43-тото место. 
Романија и Бугарија се рангираа на 59-тото и 60-тото место -- скок од 62-рото и 61-вото место минатата година -- и се истакнува дека „постигнале највисоки оценки во нивната економска слобода досега во 2012 година“.
Но, Бугарија треба да вложи понатамошни реформски напори „за да ги зацврсти основите на економската слобода и да осигури динамичен економски развој во иднина“, се вели во извештајот.
19-тото годишно издание на Индексот на економската слобода покрива 185 земји, давајќи оценка за нивните остварувања во четири пошироки области на економската слобода -- владеење на правото, регулаторна ефикасност, ограничено владеење и отворени пазари.
Истиот рангира 177 од испитаните економии врз основа на 10 индикатори, вклучително и имотните права, слободата од корупција, фискалната слобода и владините расходи.
Врз основа на нивните збирни оценки, земјите се класифицирани во пет групи: слободни, претежно слободни, умерено слободни, претежно неслободни или потиснати.
Со постигнати помалку од 60 поени, БиХ, Грција, Молдавија и Србија беа рангирани како „претежно неслободни“ економии.
Оценката на Грција ги одразува „значителните падови во имотните права и финансиската слобода кои во голема мера ги компензираа подобрувањата во шест од 10 економски слободи“, според извештајот. 
Земјата, која се обидува да избегне неподмирување на својот голем суверен долг, сега се рангираше на 117-тото место.
Наташа Срдоч, коосновач на Јадранскиот институт за јавна политика и самитот на меѓународните водачи, партнер на Индексот на економската слобода, ги наведе корупцијата и бавните реформи како некои од проблемите со кои се соочува регионот.
„Најголемата слабост во ... 
Југоисточна Европа е слабото владеење на правото мерено според високите нивоа на политичката корупција и многу слабата заштита на имотните права кои се во категоријата потиснати на Индексот на економската слобода, од почетокот на студијата“, рече таа за SETimes.
„Со цел привлекување капитал и можности за локалните економии, акцентот на зајакнувањето на владеењето на правото и заштитата на имотните права, мора да стане главен приоритет. 
Инвеститорите од земјите со силно владеење на правото се помалку склони да влегуваат на пазари кои се погодени од политичкото влијание врз судските системи“, рече Срдоч.
Одреден број држави од регионот треба, исто така, да покажат политичка волја потребна за спроведување храбри институционални реформи, рече таа.
„Владините расходи останаа многу високи во земјите, вклучително и во Босна и Херцеговина, Хрватска, Грција и Србија“, додаде Срдоч. 
Како што се истакнува во годишната студија, за справување со бирократијата итно се потребни подлабоки институционални реформи, намалување на нескротливата корупција и зајакнување на судскиот систем кој е подложен на политичко мешање.“
Сепак, таа го истакнува и успешното спроведување на реформската иницијатива за рамен данок во голем број земји како позитивен настан во регионот.
„Рамниот данок има антикорупциска компонента и е транспарентен и стабилен даночен систем. 
Рамниот данок ги елиминира одлуките поврзани со произволниот данок од страна на индивидуални политичари и политички групи“, рече Срдоч, повикувајќи ги граѓаните на Балканот да „притиснат за принципиелни реформи“ како оние што се успешно спроведени во Балтикот.
Индексот 2013 може да се најде на http://www.heritage.org/index/
