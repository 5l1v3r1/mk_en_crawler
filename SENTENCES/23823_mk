21/04/2009
БРИСЕЛ, Белгија -- ЕУ во понеделникот (20-ти април) издаде соопштение во кое се вели дека победата на екстремната Партија на национално единство (УБП) на парламентарните избори во неделата, во самопрогласената Турска Република Северен Кипар (ТРСК) не треба да влијаe на тековните разговори за повторно обединување со кипарските Грци. 
„Мислиме дека исходот од изборите ... 
не треба да има директно влијание на преговарачкиот процес“, рече портпаролот на Европската комисија, Кристина Наѓи. 
Таа истакна дека претседателот на ТРСК Мехмет Али Талат останува одговорен за преговорите за кипарските Турци. 
Десничарската УБП освои 26 од 50 места во парламентот, со 44 отсто од гласовите, пред левичарската Републиканска турска партија на Талат, која освои 30 отсто од гласовите.
Талат во понеделникот вети дека резултатите нема да го променат ставот на кипарските Турци во разговорите за повторно обединување. 
Водачот на УБП, Дервиш Ероглу, вети целосна поддршка за Талат. 
Но, портпаролот на кипарската влада, Стефанос Стефану, изрази загриженост дека владата на кипарските Грци ќе се соочи со „дополнителни тешкотии“ во преговорите, со оглед на победата на УБП.
Во меѓувреме, грчкиот премиер Костас Караманлис в среда ја започнува официјалната посета на Кипар. 
(Јени Сафак, Радикал - 21/04/09; ДПА, новинска агенција Анадолу, Елефтеротипија, Филелефтерос, АНА-МПА, Фамагуста газете - 20/04/09)
