17/03/2011
(Заман, Дојче Веле, Бизнис деј - 17/03/11;
РИА Новости, Хуријет, Ворлд булетин, РФЕ/РЛ, Москва тајмс - 16/03/11)
И покрај тековната нуклеарна криза во Јапонија, Турција јасно стави до знаење дека не планира да ја суспендира својата програма на атомска енергија и е подготвена да започне со изградба на својата прва централа во градот Акјују, во јужната провинција Мерсин.
„Сакаме да започнеме што е можно побргу.
Сé e подготвено“, рече премиерот Реџеп Тајип Ердоган на бизнис форумот во Москва во вторникот (15-ти март).
Минатиот мај владата на владејачката Партија на правдата и развојот (АКП) потпиша договор со Русија за изградба на нуклеарната централа Акјују.
Според договорот, руската нуклеарна корпорација Росатом ќе изгради објект од четири реактори, со вкупен капацитет од 4.800 мегавати и проценета вредност од 20 милијарди американски долари, со која потоа ќе работи во период од 60 години.
Нуклеарните несреќи во нуклеарната централа Фукушима Даичи, кои уследија по земјотресот со јачина од 9,0 степени и цунамито во Јапонија минатата недела, доведоа до широка загриженост за отпорноста на објектите за атомска енергија на големи природни катастрофи.
Ердоган и рускиот претседател Дмитри Медведев, пак, во средата инсистираа дека централата Акјују, на место само 25 километри оддалеченост од активен расед, ќе биде безбедно.
Руската новинска агенција РИА Новости го цитираше Медведев за време на разговорите дека Росатом ќе примени „нова шема на управување“, која ќе го направи објектот способен да издржи силни земјотреси.
„Централата ...
ќе биде пример за остатокот од светот“, им рече Ердоган на новинарите на заедничката прес-конференција со рускиот претседател.
Според турскиот министер за енергија, Танер Јилдиз, централата Акјују ќе биде направена да издржи земјотрес со јачина од 8,0 степени, што може да се зголеми ако има потреба.
„Не можеме да игнорираме што се случува во јапонската нуклеарна централа“, се цитира неговата изјава во интервју претходно оваа недела.
Голем дел од турското копно лежи на Анатолската плоча, кое е стегнато меѓу две други огромни тектонски плочи -- евроазиската на север и арапската плоча на запад.
Како резултат на својата географска локација, земјата има долга историја на земјотреси, вклучително и некои многу силни.
Во 1999 година 20.000 луѓе загинаа во земјотрес со јачина од 7,4 степени на северозападниот дел.
Пред патувањето на Ердоган во Москва, Хеди Гундуз од Климатскиот сојуз за Медитеранот ја повика владата на АКП да ја преиспита својата одлука за нуклеарните централи и да го откаже договорот со Русија, објави во вторникот турскиот весник Хуријет.
Други ја критикуваат владата заради неотворањето дебата и транспарентност за прашањето пред да одлучи да продолжи со плановите.
„Чудно е тоа што и покрај одлуката на владата да се сврти кон нуклеарната енергија, имаше многу мала дебата за тоа колку е паметна ваквата одлука во земјата“, напиша колумнистот Ендру Финкел во натпис кој провладиниот весник Заман го објави во четврток.
„Нуклеарната енергија е прашање чувствително од гледна точка на избори во Германија и остатокот од Европа.
Во Турција, не е таков случајот“, рече тој.
