16/06/2006
(ФИФА, Национална географија, ББС)
Околу една третина од светското население се очекува да го гледа овогодинешното Светско првенство, како во живо така и на телевизија, а многумина ќе гледаат каков успех ќе постигне Хрватска. 
Искуствата на тимот на претходните светски првенства -- двапати стигна до финалните натпревари откако земјата стана независна -- беа наизменично фантастични и разочарувачки.
Првиот голем шампионат на Хрватска како независен тим беше во 1996 година, на Европскиот шампионат во Англија. 
Две години подоцна, на Светското првенство во Франција во 1998 година, тие постигнаа историски влез во репрезентативниот фудбалски настан. 
Тимот, чиј тренер беше Мирослав Блажевиќ и беше составен од играчи со искуство кои играа низ цела Европа, го освои третото место.
Четвртфиналниот натпревар со Германија останува, во главите на голем број навивачи, најголем успех што тимот досега го постигнал. 
Со еден играч помалку, откако Кристијан Ворнс доби црвен картон, Германците беа разнишани и опасни, но хрватскиот голман Дражен Ладиќ успеа да ги одбрани ударите на легендарните Бјерхоф и Клинсман, Хрватска триумфираше со 3:0.
Многумина оваа победа ги потсети на Светското првенство во 1994 година, кога Германија доби билет за дома од една друга балканска нација, Бугарија. 
За хрватските навивачи ова беше, исто така, слатка одмазда за поразот на тимот од страна на Германија на Европскиот шампионат во 1996 година.
„Тимот со срце“ конечно изгуби во полуфиналето. 
Нивните соништа да стигнат до крајот завршија по 50 секунди, кога Лилан Туран го постигна првиот гол за Франција, која победи со 2:1. 
Хрватска на крајот заврши на третото место.
Вториот настап на тимот беше на Светското првенство во 2002, каде што тие играа во групата Г со Мексико, Италија и Еквадор. 
Предводен од тренерот Мирко Јозиќ, тимот претрпе два порази во натпреварите од првиот круг, делумно ублажени единствено со победата над Италија. 
Тимот не отиде понатаму во вториот круг, разочарувајќи ги навивачите.
Со тренерот Златко Крањчар на чело, тимот оваа година успеа да влезе на третото Светско првенство по ред. 
Тие завршија на врвот на европските квалификации од групата 8 -- со седум победи во десет натпревари. 
Највпечатлива беше победата над Шведска. 
Хрватска го загуби водството од два гола над Бугарија и заврши нерешено, но потоа постигна четири последователни победи помеѓу март и јуни 2005 година.
Во вторникот (13-ти јуни) тимот го одигра својот прв натпревар во групата Ф од финалните натпревари на Светското првенство во Германија, претрпувајќи пораз од Бразил со 1:0. 
И покрај тоа што не успеа да извлече нерешен резултат на кој се надеваше, тимот до крајот остана со непоколеблива сила и не ги остави Бразилците да влезат во својот вообичаен ритам.
Во недела Хрватска ќе има шанса да го спасува своето учество во нивниот натпревар од првиот круг против Јапонија. 
Нивниот натпревар од првиот круг против Австралија ќе биде на 22-ри јуни.
Дописникот на SETimes Кристина Чук даде свој придонес за овој натпис.
