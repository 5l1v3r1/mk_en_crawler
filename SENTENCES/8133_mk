25/01/2012
Енди Дабилис за Southeast European Times во Атина -- 25.01.12
Додека Грција се бори да ја преживее својата најтешка економска криза од Втората светска војна, улогата на крајните шпекуланти -- фондовите за намалување на ризикот -- ги усложнува владините напори да обезбедат втор пакет финансиска помош од меѓународните кредитори.
Но, несолвентноста може да ги направи некои луѓе многу богати.
По извештаите дека фондовите за намалување на ризикот, кои ги купија грчките обврзници, се обидуваат да ги попречат разговорите, грчките власти се вклучија во трескавични разговори со претставниците на банките и инвеститорите за тоа колкав дел од отписот на долг тие ќе добијат -- или ќе бидат принудени да земат.
„Луѓето кои й позајмија пари на Грција сакаат да им се врати што е можно повеќе, но други шпекулираат со овие заеми и сакаат таа целосно да пропадне“, рече за SETimes поранешниот претставник на ММФ, Елиот Морс.
Тој рече дека фондовите за намалување на ризикот немаат мотив да соработуваат за постигнување договор кој би ги чинел пари.
„Причината што уште има пазар за грчкиот долг е поради тоа што некои луѓе сметаат дека таа ќе пропадне.“
Иако Грција е технички во банкрот, некои инвеститори сé уште купуваат и држат краткорочен долг -- прифаќајќи го ризикот дека Грција ќе добие втора финансиска помош и ќе може да ја исплати својата втора рата од 14,5 милијарди евра во март.
Тројката, која беше во Атина за да побара од Пападимос и министерот за финансии, Евангелос Венизелос, да преземат поригорозни реформи -- како што се кратење на платите за приватниот сектор, ловење на даночните затајувачи и приватизација на државниот имот -- рекоа дека парите може да секнат ако грчките власти не постигнат, исто така, договор со инвеститорите, т.н. договор за Вклучување на приватниот сектор.
Со оглед на тоа што разговорите со инвеститорите се одолговлекоа, многу банки ги продадоа своите грчки обврзници на фондовите за намалување на ризикот во Лондон и Њујорк, кои се поотпорни на прифаќање загуби отколку банките кои може да бидат притиснати од владите на ЕУ.
Во неодамнешниот извештај ЏПМорган Чејс процени дека 80 милијарди евра во грчки обврзници се во сопственост на независните инвеститори, како што се фондовите за намалување на ризикот, државни фондови и други капитални менаџери.
„Тие купуваат бидејќи банките не сакаат да го чуваат долгот“, рече за SETimes Димитри Вајанос, директор на Центарот „Пол Вули“ за проучување на дисфункционалноста на пазарот на капитал во Лондонската економска школа.
„Тие се обидуваат да профитираат, не од грчката мака, туку од надежите дека Грција ќе добие финансиска помош.“
Тој рече дека разговорите се отежнаа бидејќи „владата не е добро организирана за преговарање како големите играчи.
Тоа е игра на кукавичлук“.
Сепак, Венизелос рече дека договорот е клучен за Грција да го намали својот долг од 160 на 120 отсто од БДП до 2020 година бидејќи може да й заштеди 100 милијарди евра на земјата од парите за враќање.
Иако има критики дека фондовите за намалување на ризикот се обидуваат да профитираат од она што се чини како неизбежна пропаст на грчката економија, многумина не се согласуваат.
„Не изгледа фер на прв поглед, но тоа оди така.
Не се сеќавам на ниту еден грчки политичар или некој од јавноста што кажа нешто за ова во минатото.
Сега кога ги губиме парите, тоа не ни се допаѓа“, рече за SETimes Алекси Јанопулиас, постар истражувач во Истражувачкиот институт за европски и американски студии во Атина.
Но, таинствениот свет на високите финансии значи дека облозите некогаш може да се вратат како бумеранг.
Ризиците што инвеститорите ги преземаат за попречување на еден договор, кој ќе ги принуди сега да прифатат големи загуби -- во надеж дека тоа ќе води до поголеми исплати во март -- значи дека тие може да ја обесхрабрат Тројката да обезбеди повеќе пари за Грција.
„Основниот проблем не е тоа што фондовите за намалување на ризикот се обидуваат да ги максимизираат вратените средства, туку тоа што националните влади во ЕУ не соработуваат ...
во одлуката која е најдобрата политика за надминување на кризата“, рече за SETimes Пантелис Камас, предавач по економија на Универзитетот во Јанина, во северна Грција.
Тој истакна дека ако Грција пропадне, тоа може да ги загрози 17-те членки на Еврозоната.
„Не е рационално да се обвинуваат пазарите за лошо однесување.“
„Пореално е да се побара од нашите национални влади да престанат со политичката игра на моќ, која се игра во ЕУ, и да соработуваат за осигурување на нашите економии.“
Но, тоа е влог кој останува на масата.
