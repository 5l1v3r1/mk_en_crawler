15/09/2006
(Дневник, Europe.bg, Nine o'Clock - 15/09/06; АП, АФП, ЕУполитикс, БНН, Софиска новинска агенција, Медиапул, Europe.bg, Дневник, Ромпрес - 14/09/06)
Бугарија и Романија, кои се очекува да влезат во ЕУ на 1-ви јануари, најверојатно, ќе се соочат со одредени ограничувања кои ќе ги исклучат од одредени области на политиката некое време, укажа во четвртокот (14-ти септември) висок член на Европскиот парламент (МЕП).
„Ние сметаме дека ќе ни треба одреден број заштитни клаузули“, АП го цитираше Греам Вотсон, претседавач на либералдемократите во собранието на ЕУ. 
„Обемот и природата на овие клаузули ќе биде сега предмет на расправа.“
Областите на политиката каде што овие ограничувања би можеле да се применат се: правдата и внатрешните работи, земјоделството и јавното здравство, рече тој.
Вотсон го изјави ова десет дена пред Европската комисија (ЕК) да го објави конечниот извештај за напредокот во врска со подготвеноста на Бугарија и Романија за членство во ЕУ. 
Документите ќе препорачаат дали двете земји треба да влезат во Унијата на 1-ви јануари 2007 година, како што е предвидено во нивната спогодба за пристап со блокот од 25 нации.
Спогодбата вклучува заштитни клаузули кои й овозможуваат на ЕУ да го одложи пристапот на двете балкански нации за една година, ако се процени дека не се подготвени.
Според неодамнешните извештаи во медиумите, ЕК најверојатно ќе препорача Бугарија и Романија да бидат примени во ЕУ според закажаното, но со одредени ограничувања.
Ограничувањата може да вклучуваат тригодишно одложување на влезот на двете земји на внатрешниот пазар на ЕУ, како и детално испитување на напорите во борбата против корупцијата, објави EUpolitix.com.
Индиректно потврдувајќи ги овие извештаи во четвртокот, бугарскиот министер за надворешни работи, Ивајло Калфин, рече дека очекува неговата земја да пристапи во ЕУ на 1-ви јануари, но со воведени остри мерки во чувствителните области.
Тој го изјави ова по состанокот со комесарот за проширување на ЕУ, Оли Рен, во Брисел, на кој присуствуваше и бугарскиот министер за европски прашања, Меглена Кунева.
И покрај тоа што сега се чини дека ЕК нема да препорача одложување на членството на Бугарија и Романија во ЕУ за една година, нивната спогодба за пристап во Унијата мора да биде ратификувана од страна на сите 25 земји-членки на ЕУ. 
Четирите земји -- Белгија, Данска, Франција и Германија -- сé уште не го завршиле процесот.
Францускиот сенат се очекува да расправа за договорот на 3-ти октомври, изјави за новинарите во четвртокот романскиот министер за европска интеграција, Анка Бојаџиу. 
Германскиот Бундестаг ја закажа првата расправа за спогодбата за 28-ми септември, додека втората треба да следи подоцна во октомври, пред конечното гласање од страна на Бундесратот на 24-ти ноември, романската новинска агенција Ромпрес ја цитираше изјавата на министерот.
