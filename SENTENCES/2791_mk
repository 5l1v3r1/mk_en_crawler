03/02/2006
Од Берта Фониќи за Southeast European Times во Приштина – 03/02/06
Американскиот специјален претставник на разговорите за статусот на Косово, Френк Виснер, ја заврши посетата на Приштина и в петок (3-ти февруари) треба да допатува во Белград, во прва посета таму по преземањето на оваа должност.
Тој треба да се состане со српскиот премиер Воислав Коштуница и со српскиот претседател Борис Тадиќ.
За време на посетата на Косово Виснер се состана со официјалните претставници и политичките водачи, како и со претставниците на српското малцинство во покраината.
Тој рече дека Вашингтон го поддржува завршувањето на процесот на преговорите во текот на 2006 година.
„САД ги поддржуваат преговорите на [претставникот на ОН] Марти Ахтисари, напорите за наоѓање на мирот во регионот, како и за исход кој би значел дека нема враќање во условите што постоеја пред 1999 година“, рече Виснер.
Вршителот на должноста претседател на Косово, Неџат Даци, го увери дека Косово нема да дозволи одложување на процесот.
„Косовската делегација е подготвена за разговорите во Виена и ние ќе бидеме таму околу 20-ти февруари“, рече Даци.
„Многу брзо ние ќе ја назначиме косовската делегација, која ќе ја сочинуваат неколку луѓе од институциите, како и политичари.
Се разбира, новиот претседател на Косово ќе биде шеф на делегацијата.“
Водачот на косовските Срби, Оливер Ивановиќ, рече дека претставниците на неговата заедница наскоро ќе се вратат во косовските институции.
Србите ги бојкотираа институциите, во знак на протест поради наводната дискриминација.
„Ќе се вратиме во косовските институции што е можно побргу.
Но, Албанците треба да признаат дека Србите не можат да бидат само декор таму.
Нивна должност е да ги прифатат Србите како рамноправен дел во разговорите и да покажат дека нашето учество во институциите е важно“, рече Ивановиќ по состанокот со Виснер.
Пред разговорите во Виена, косовскиот преговарачки тим се очекува да ја одобри платформата за децентрализацијата подготвена од страна на министерот за локална власт, Љутфи Хазири.
Во неа се повикува на укинување на сите паралелни институции, се истакнува „територијалниот интегритет на Косово и неговиот унитарен карактер„ и се отфрла можноста создавање етнички коридори, енклави или каков било друг предлог чија цел е територијална поделба на Косово по етнички линии.
Белград бара создавање на српски енклави кои ќе бидат тесно поврзани со Белград, велејќи дека истите се неопходни за заштитата на правата на заедницата.
