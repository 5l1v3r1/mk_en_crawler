26/09/2008
(AФП, АП, Ројтерс, ДПА, Блумберг, ББС, ДВ, Еуопсервер, Јуропиан војс, француско претседателство на ЕУ - 25/09/08; Еурактив, Еуопсервер - 24/09/08; Еурактив - 18/09/08)
Министрите за внатрешни работи на ЕУ во четвртокот (25-ти септември) дадоа согласност за Европскиот пакт за имиграцијата и азилот, со кој се одредуваат заедничките насоки во управувањето со приливот на работници од земјите што не се членки. 
Тие, исто така, дадоа принципиелна поддршка за воведувањето контрола со сини карти за квалификуваните професионалци кои не доаѓаат од блокот од 27 земји.
Главните цели на пактот, кој водачите на ЕУ се очекува официјално да го одобрат на дводневниот самит кој започнува на 15-ти октомври, се зајакнување на контролите на нелегалната имиграција, промовирање на легалната миграција и развој на заедничка политика на азил.
„Слободата на движењето низ цела ЕУ претставува еден од основните столбови на заедницата и не може да се доведе во прашање“, рече комесарот на ЕУ за правда и внатрешни работи, Жак Баро.
Предвидените мерки имаат за цел „избегнување на два очигледни потенцијални замки: создавањето европска тврдина и целосното отворање за нелегалната имиграција“, рече францускиот министер за имиграција, Брис Хортефо, кој претседаваше со состанокот во четвртокот.
Документот се фокусира на пет области, вклучително и легалната и илегалната имиграција, граничните контроли, политиката на азил и соработката со земјите на потекло и на транзит на имигранти. 
Пактот истакнува дека блокот „нема ресурси за добро да ги прими сите мигранти што се надеваат на подобар живот“ во неговите граници.
Необврзувачкиот документ ги повикува земјите-членки да избегнуваат масовни амнестии за илегалните имигранти, истовремено повикувајќи ги да обезбедат подобри услови за висококвалификуваните мигранти.
Државите на ЕУ, наводно, ќе можат да управуваат со приливот на легална имиграција врз основа на своите потреби и способност за примање луѓе. 
Предвидените мерки, исто така, се однесуваат на ограничување на илегалната имиграција и протерување на странците без документи.
Министрите дополнително го поддржаа во принцип воведувањето контрола со сини карти, според моделот на американските зелени карти, со цел да се привлечат специфични видови странски професионалци и да се реши проблемот со недостатокот на квалификувани работници.
По 18 месеци работа во една држава на ЕУ, имигрантите со ваква дозвола ќе може да работат во друга земја-членка, но ќе мора да аплицираат за нова сина карта таму во рок од еден месец по пристигнувањето.
Министрите се согласија дека земјите-членки треба да им понудат на апликантите од земјите што не се членки на ЕУ 1,5 пати повисоки плати од просечните во земјата-домаќин „со исклучок на одреден број работни категории за кои истите може да се помали 1,2 пати“, рече Хортефо.
Сепак, некои од новите членки на блокот се спротивставија на тоа контролата да влезе на сила пред работничките рестрикции наметнати од некои од старите земји-членки да завршат во 2011 година.
„Нашите државјани не можат да бидат во полоша ситуација отколку земјите што не се во ЕУ“, изјави Иван Лангер, чешки министер за внатрешни работи, за новинарите. 
„Ние сме членки на ЕУ и сакаме исти работнички права за сите граѓани на ЕУ.“
Австрија, Белгија, Германија и Данска и понатаму ги заштитуваат своите пазари од работниците кои доаѓаат од поранешните комунистички земји кои пристапија во ЕУ од 2004 година.
Пактот, исто така, ги повикува земјите-членки да подготват заедничка политика на азил, која набљудувачите не очекуваат да влезе во сила пред 2012 година.
