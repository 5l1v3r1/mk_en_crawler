29/03/2011
Од Златко Ковач за Southeast European Times во Балтимор – 29/03/11
На првиот досега Американско-балкански бизнис самит, кој се одржа во Балтимор од средата (23-ти март) до 24-ти март, учествуваа влади и бизнис водачи од Албанија, БиХ, Бугарија, Црна Гора, Македонија, Косово и Словенија, во обид за зајакнување на врските со американските бизнисмени.
Регионалната соработка беше голема тема, при што учесниците останаа решени да работат заедно на промовирање на можностите на Балканот.
„Самитот ја обнови бизнис возбудата во регионот и им понуди на американските претпријатија продуктивна архитектура со сигурни точки на контакт и дополнување“, рече организаторот на самитот, Чарлс Дилон, за SETimes.
Додека европските фирми се сé повклучени во регионот, нивните американски колеги честопати се воздржани поради негативните перцепции и недостатокот на сигурни информации -- проблеми кои состанокот во Балтимор се обиде да ги надмине.
„Свесноста за многу бизнис можности и расположливоста на средства и помошни механизми избива на површина“, рече поранешниот американски амбасадор во БиХ, Виктор Јаковиќ, за SETimes.
„Она што е потребно следно е Американците да се запознаат целосно со нив -- и бизнисмените да се организираат, координираат и да ја апсорбираат таа помош.“
Зоран Дамјановиќ од Црногорската одбранбена индустрија рече дека неговото претпријатие се состанало со потенцијалните инвеститори заинтересирани за заедничко производство на системи за набљудување и софтвер.
Сепак, тој додаде дека интересот на американските инвеститори е повеќеслоен, бидејќи тие се заинтересирани за планински туризам.
„Очекуваме понатамошно унапредување на врските и исто така очекуваме тие да ја посетат Црна Гора во мај за да го утврдат бизнисот во сите три сегменти“, рече Дамјановиќ за SETimes.
Косовската вицепремиерка Мимоза Кусари-Лила рече дека нејзината делегација ја поздравува можноста да им покаже на потенцијалните инвеститори што најновата европска држава има да понуди.
„Со оглед на тоа што сме во директен контакт, ние можеме да ги идентификуваме нивните потреби и подобро да ги искажеме компаративните предности што ги имаме“, рече таа за SETimes.
Македонскиот вицепремиер Владимир Пешевски, пак, ја истакна одлуката на Прекуокеанската корпорација на приватни инвестиции да ја смести Македонија меѓу земјите со финансиски инструмент од 250 милиони американски долари за проект.
„Овој инструмент ќе им загарантира на американските инвеститори безбедност во нивните инвестиции“, рече тој.
Според Пешевски, суштински за Македонија -- и за регионот -- е да ја комплетира инфраструктурата на транспортниот Коридор 10 (Север-југ), кој директно влијае на трговските правци од далечниот Исток за Западна Европа и пошироко.
Во моментов, трговијата се води преку пристаништата во Хамбург и Ротердам, но ако биде водена преку регионалните пристаништа како Солун и преку Коридорот 10, трговските рути ќе се скратат за две недели.
„Дури и делче од трговијата да биде префрлена преку Коридорот 10, се отвораат можностите за инвестиции во поглед на производството и услугите, што може да биде многу важно за земјите од регионот“, рече Пешевски за SETimes.
„Малото е убаво, но големината е важна“, рече тој, искажувајќи го севкупниот акцент на самитот за балканската перспектива.
Повеќе од 400 луѓе од 60 регионални и 240 американски претпријатија учествуваа на настанот.
Беа присутни и српски бизнисмени, иако Белград официјално го бојкотираше самитот поради учеството на Косово.
Запрашан дали ќе организира уште еден самит следната година, Дилон рече дека сака да каже „да“.
„Нема друг настан како овој во САД.
Многу е важно да се продолжи со дијалогот“, рече тој.
