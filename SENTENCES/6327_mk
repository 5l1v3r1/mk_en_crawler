22/11/2011
Бедрана Калетовиќ за Southeast European Times во Сараево -- 22.11.11
Политичката сцена на Босна и Херцеговина (БиХ) престана да фунционира пред повеќе од една година;
земјата е сé уште без влада, додека политичките партии го минуваат времето во расправии.
Резултатите се економска стагнација и сериозен удар на процесот на интеграција во ЕУ, додека соседните земји се движат кон членството.
„Времето не е на наша страна, бидејќи ние бараме подобра политичка атмосфера за создавање поволна економска средина.
Странските директни инвестиции (СДИ) оваа година се намалија за 50 отсто, и јасно е дека една таква држава не може да привлече нови странски инвеститори“, рече Кемал Козариќ, гувернер на Централната банка на БиХ, во интервју за медиумите во Бања Лука.
„Сите наши активности досега, вклучително и усвојувањето закони, се сега замрзнати и ја чекаат новата влада.
Иако имавме стрпливост мирно да чекаме на промени, ние ги губиме [потенцијалните] странските партнери, кои едноставно не гледаат сигурни инвестиции во една ваква нестабилна политичка средина“, рече за SETimes Џемила Агиќ, директорка на Центарот за екологија и енергија.
Јавноста плаќа највеќе за оваа политичка слабост и нивната доверба во демократските институции слабее.
Сепак, политичката криза е најфокусирана врз политичарите, а далеку помалку на нејзините економски последици.
„Во загубите не се вклучени одземените фондови.
Се проценува дека БиХ изгуби најмалку 168 милиони евра во периодот без влада“, рече за SETimes Лејла Драгниќ, од Центарот за политика и влада.
Губењето инвестиции и време не е единствениот проблем.
Фондовите на ЕУ, особено 303,2 милиони евра од Инструментот за предпристапна помош (ИПА) се замрзнати поради тоа што Министерскиот совет на БиХ, кој ги одобрува проектите, сé уште не е формиран.
„Сите изгубени инвестиции се одразуваат во бројот на невработените во земјата.
[Веќе имаме] висока невработеност и се проценува дека повеќе од 530.000 луѓе бараат работа, што ја прави ситуацијата уште полоша“, рече за SETimes Касим Селимовиќ, од трговскиот сектор на Стопанската комора.
Министерот за индустрија, енергија и рударство на кантонот Тузла, Жељко Кнежичек, кој го започна својот мандат набргу по изборите, се согласува.
„Преземањето на владата значи преземање на одговорноста за сите проблеми, а губењето време за непотребни работи не е во ничиј интерес.
Кантоните со формирани влади се обидуваат да се борат со проблемите кои ги засегаат граѓаните, но јасно е дека не можеме да сториме многу сé додека државата не ги воспостави своите структури“, рече Кнежичек за SETimes.
