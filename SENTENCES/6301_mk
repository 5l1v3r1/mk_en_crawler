23/11/2011
Линда Карадаку за Southeast European Times во Тирана -- 23.11.11
За време на тридневната посета на Ерусалим и Тел Авив, премиерот Сали Бериша ги критикуваше едностраните напори на Палестинската власт за остварување на статусот на суверена држава.
Таквите потези „не помагаат за наоѓање политичко решение, туку го саботираат мировниот процес“, израелската Национална новинска агенција ја цитираше неговата изјава.
„Палестинците мора да сфатат дека ова не е начинот“, рече Бериша.
„Мирот меѓу Израел и Палестинците мора да се постигне преку директни преговори и ветувања за безбедност на двете држави.“
Бериша се состана со претседателот Шимон Перес, премиерот Бенjамин Нетанјаху и други клучни официјални претставници за време на посетата, која заврши во средата (23-ти ноември).
Тој се заложи за понатамошно зајакнување на бизнис врските со Израел, охрабрувајќи ги инвеститорите да учествуваат во проекти како што е изградбата на околу 443 нови хидроцентрали.
За време на неговиот состанок со Перес, тој истакна дека земјоделството, образованието, туризмот, енергетиката и информатичките технологии се клучните области за унапредување на економската соработка.
Според аналитичарот Хенри Цили, професор на Европскиот универзитет во Тирана, посетата ја покажува важноста на израелското влијание во меѓународните односи и растот на израелските бизнис врски со Албанија.
„Најмалку 20 израелски претпријатија имаат бизниси во Албанија во различни области, како што се рибарството, енергетиката, услугите и друго“, рече Цили за SETimes.
Тој рече дека посетата ја нагласува улогата на Албанија на меѓународната сцена.
„Тоа, исто така, ќе има влијание врз Косово, кое Израел сé уште не го има признато како држава.“
Албанија има внимателен пристап кон палестинското прашање, рече тој, опишувајќи го ставот на Бериша како реалистичен и прагматичен.
„Не мислам дека тоа ќе има какво било влијание на односите со Турција или другите земји.
Односите со Турција се многу добри, традиционални односи.
Односите со Израел се многу важни“, рече Цили.
Во меѓувреме, Албан Бала од фирмата Компорт, со седиште во Тирана, вели дека зајакнувањето на економските врски може да й помогне на Албанија во справувањето со тековната светска економска криза.
Инвестициите во земјоделството претставуваат реална корист за Албанија, додека истовремено обезбедуваат дополнителни прехранбени резерви за Израел во време кога прехранбените продукти се очекува да претрпат значителни зголемувања на цените, рече тој.
Покрај тоа, рече Бала, пазарот на недвижности во Албанија -- во кој најверојатно ќе има зголемувања на цените додека земјата напредува кон пристапувањето во ЕУ -- може да се зајакне со нова инфузија на израелска ликвидност.
„Во исто време, Албанија мора да го развие својот сопствен пазар на капитал, што е од интерес за земјите богати со готовина, како Израел“, рече Бала.
Врските меѓу двете држави одразуваат една долга традиција на пријателство.
Оваа балканска држава добива широки пофалби за фактот дека никој од Евреите засолнати во Албанија за време на Втората светска војна не бил предаден на Нацистите.
Тогашна комунистичка Албанија официјално го призна Израел набргу откако Израел прогласи независност во 1948 година.
Но, дипломатски односи не беа воспоставени до август 1991 година, кога падна комунистичкиот систем.
