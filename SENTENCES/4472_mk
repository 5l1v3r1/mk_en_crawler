29/01/2009
Од Ајхан Шимшек за Southeast European Times во Анкара -- 29/01/09
Турција, Ирак и Соединетите Држави ќе формираат заеднички координативен центар во северниот ирачки град Арбил, како дел од новиот план за поразување на терористичката организација Курдистанска работничка партија (ПКК), рече минатата недела во Анкара ирачкиот министер за надворешни работи Хошјар Зебари, и самиот Курд.
„Имаме нова клима ...
на соработка и разбирање меѓу Турција, Ирак и северен Ирак“, рече Зебари по разговорите со турскиот министер за надворешни работи, Али Бабаџан, во петокот (23-ти јануари) во Анкара.
„Би сакале да го заживееме трилатералниот механизам...
со цел да го отстраниме овој отворен проблем“, рече Зебари.
Координативниот центар се очекува да се фокусира на размената на разузнавачки податоци со цел да осигури погранична безбедност и да ги спречи прекуграничните напади на Турција.
Со години милитантите на ПКК го користат планинскиот дел од северен Ирак како нивна база против Турција.
Тероризмот на ПКК одзеде скоро 40.000 човечки животи од 1984 година.
Во текот на изминатите пет години Анкара обвинува групи на ирачките Курди дека ја штитат ПКК и постојано се заканува дека ќе спроведе копнена офанзива во северен Ирак.
По зголемувањето на нападите на ПКК во 2007 година, Вашингтон одобри ограничени воздушни напади од страна на Турција на базите на ПКК во северен Ирак.
Истиот продолжува со размената на разузнавачки податоци со Анкара.
Американските напори за воспоставување трилатерален механизам на консултации беа блокирани поради меѓусебната недоверба меѓу Турција и ирачките Курди.
Но, од мај 2008 година, подобрената клима дозволи поблизок дијалог помеѓу Анкара и ирачките Курди.
Бабаџан ја поздрави оваа нова атмосфера, потврдувајќи ја владината кампања на ирачките Курди за изолирање на ПКК.
Сепак, тој рече дека Анкара очекува повеќе од Багдад и Арбил.
„Елиминирањето на ПКК во северен Ирак претставува апсолутен предуслов за нормализација на нашите односи со Ирак“, рече Бабаџан.
Антитерористичките експерти во Турција сметаат дека најновата соработка помеѓу Турција и Ирак е корисна, но недоволна само по себе.
„Формирањето на [координативниот центар] … е несомнено важен чекор“, рече антитерористичкиот експерт Нихат Али Озчан од Фондацијата за истражување на економската политика на Турција за Southeast European Times.
„Но, во поглед на нејзината оперативна функционалност, јас сé уште имам сомневања.“
Еволуцијата на проблемот со ПКК и турските односи со ирачките Курди ќе зависи од два настана, рече Озчан.
Првиот се турските локални избори во март, кои ќе го проценат ставот на курдското население во Турција кон кандидатите приврзани на ПКК.
Вториот ќе биде политиката на новиот американски претседател Барак Обама во врска со Ирак.
„Секоја одлука за повлекување на војниците ќе ја измени рамнотежата во Ирак“, рече Озчан.
„Во тие услови, би било природно за ирачките Курди да побараат добри врско со Турција, да соработуваат против ПКК.“
