25/08/2012
Игор Јовановиќ за Southeast European Times во Белград -- 25.08.12
Србија се соочува со тешка економска криза и стапката на невработеност достигна скоро 25 отсто.
Околу 1,7 милиони вработени добиваат месечна плата од 360 евра и трошат скоро 80 отсто од таа сума за храна и комунални сметки -- греење, струја и телефон.
Долгот сега изнесува десетици милиони евра.
На крајот од мај претпријатијата почнаа да ангажираат наплаќачи на долговите, за да ги надоместат своите загуби.
Оваа активност се засили во август, и околу 2 милиони граѓани може да имаат причина да стравуваат ако инкасаторот им затропа на врата.
Иако одредбите на Законот за извршување и безбедност предвидуваат дека користењето приватни извршители е легално, некои експерти и граѓани сметаат дека законот не е во согласност со уставот.
Поголем број смета дека законот им дава премногу овластувања на приватните извршители.
Oд друга страна, многу пратеници велат дека извршувањето на пресудите според новиот закон ќе биде поефикасно и ќе охрабри поголема финансиска дисциплина.
Според законот, може да има вкупно 334 вонсудски извршители, еден на 25.000 граѓани.
Тие имаат статус на службени лица и може да прават попис, запленуваат имот и исфрлаат должници од нивните домови, со полициска помош ако е потребно.
Извршителите може да ја вршат својата работа седум дена во неделата од 7 часот наутро до 10 часот навечер, и, во вонредни случаи, дури и сред ноќ, ако има избегнување на обврските или опасност од одложување за кои повеќе не се бара експлицитно судско одобрение.
И, ним им се плаќа провизија од долговите што ги наплаќаат.
Според Весна Ракиќ-Водинелиќ, професорка на Правниот факултет на Универзитетот "Унион", новиот закон го покажа недостатокот на грижа на државата за граѓаните.
„Истиот не ја зеде предвид тешката социјална ситуација во Србија“, рече таа за SETimes.
Ракиќ-Водинелиќ рече дека е „контроверзно тоа што наплатата на долгот може да се врши навечер и во неработни денови“, додавајќи дека е нужно да се загарантира „почитување на достоинството на должниците, кои треба да имаат ефикасни правни лекови на располагање“.
Јован Ристиќ претставува група граѓани кои се подготвуваат да поднесат жалба на законот до Уставниот суд на Србија.
Тој изјави за SETimes дека долговите на граѓаните се насобраа бидејќи тие ги изгубија своите работни места, бидејќи имаат ниски плати кои честопати доцнат со месеци, и поради падот на вредноста на динарот и зголемените рати за кредитите.
„Многу малку луѓе не ги плаќаат своите сметки бидејќи не сакаат, туку претежно луѓето се во многу тешка позиција“, рече Ристиќ.
„Од друга страна, државата е голем должник и многу претпријатија не можат да ги исплатат платите бидејќи државата им должи пари за работата што ја завршиле.“
Тој додаде дека смета оти законот за приватните извршители е неуставен, бидејќи им дава на поединци судски овластувања.
Ристиќ не е единствениот кој се жали за новиот закон.
„Ја изгубив работата и не можам да најдам нова“, рече за SETimes Никола Марковиќ, невработен продавач од Белград.
„Како да ги платам долговите и зошто тие би ми го одзеле имотот и би се втурнале во мојата куќа на сред ноќ?“
Јелена Миковиќ, приватна извршителка од Сремска Митровица, изјави за српските медиуми дека граѓаните немаат причина да стравуваат од извршителите.
„Ние не носиме чорапи на главите, не носиме оружје, и ние имаме семејства“, рече таа, додавајќи дека нивната работа внимателно се надгледува.
Притисокот на јавноста во врска со ова прашање го убеди новиот министер за правда, Никола Селаковиќ, да вети дека законот за приватните извршители ќе биде „темелно ревидиран“.
Иако тој рече дека смета оти концептот за извршителите е добар, тој рече:
„Државата не смее да биде непријател на граѓаните“.
Соседните држави веќе имаат некои слични искуства со приватните извршители.
Во Хрватска, програмата беше прекината пред и да започне.
Владата, предводена од премиерот Зоран Милановиќ, го укина законот за приватните извршители веднаш штом дојде на власт во 2011 година.
Законот, кој беше усвоен од претходната влада, им даваше на извршителите широки надлежности, и затоа хрватските медиуми ги нарекоа „шерифи“.
Во Црна Гора, во март, противниците поднесоа тужба до Уставниот суд против Законот за извршување во земјата, тврдејќи дека овој закон не дефинира дали извршителите треба да ја земат работата од надлежноста на судовите или од државната администрација.
Во секој од овие два случаи, процесот се сметаше дека е неуставен, бидејќи работата на судот не може да се изврши од поединец.
