25/02/2010
Од Ерол Измирли за Southeast European Times во Истанбул -- 25/02/10
По обвиненијата против припадниците на војската за наводните планови за соборување на владата, турскиот претседател и премиер се состанаа со армискиот началник на Генералштабот, Илкер Басбуг, во четвртокот (25-ти февруари) на разговори околу состојбата на државата.
Истрагата „Чекан“, која доведе до апсење на околу 50 воени лица во понеделникот, беше во фокусот на разговорите.
Набљудувачите во Турција, каде што армијата ги собори актуелните влади четирипати од 1960 година, рекоа дека состанокот бил без преседан. 
„Ова е првпат во турската историја“, напиша колумнистот-ветеран Фикрет Била.
Во соопштението објавено потоа, претседателот Абдула Ѓул рече дека кризата во врска со наводниот заговор за државен удар мора да биде решена во рамките на уставот.
Во средата истанбулскиот суд подигна официјални обвиненија против седуммина воени офицери, наводно, вклучени во заговорот. 
Други 13, меѓу кои и петмина адмирали и тројца генерали, беа обвинети во четвртокот, со што вкупниот број сега изнесува 20.
Обвинетите се дел од поголемата група фатена во понеделникот и сослушана од обвинителите следниот ден. 
Меѓу осомничените се и поранешниот шеф на воздухопловните сили Ибрахим Фиртина, поранешниот шеф на морнарицата Озден Орнек, поранешните армиски команданти Ергин Сајгун и Цетин Доган и десетици високи офицери.
Операцијата на војската наречена „Чекан“ против Партијата на правдата и развојот (АКП), била наводно испланирана во 2003 година. 
Според весникот „Тараф“, кој прв го обелодени заговорот, војската планирала да предизвика драматични немири во државата со цел да ја отстрани АКП од власта.
Меѓу мерките, наводно, биле планирани бомбашки напади на две големи џамии во Истанбул, напад врз воениот музеј и зголемени тензии со Грција, преку иницирање борби со грчките воени авиони над Егејското Море. 
Наводите, исто така, вклучуваат идеја за соборување на турски авион и обвинување на Грција за истото.
Во отсуство на понатамошни информации од војската, Анкара беше полна со шпекулации дека сите генерали со четири ѕвездички размислуваат за оставка, како реакција на владиниот потег.
Во одделна истрага наречена Ергенекон, а која започна во 2007 година, голем број високи офицери беа уапсени под слични обвиненија. 
Случајот сé уште го испитува специјален суд во Истанбул.
Популарната влада на АКП, на премиерот Реџеп Тајип Ердоган, е двапати избрана досега.
