11/02/2009
Од Јусуф Рамадановиќ за Southeast European Times во Сараево – 11/02/09
Оваа пролет, купувачите од земјите на ЕУ можеби ќе можат да најдат риба од Босна и Херцеговина (БиХ) на своите полици.
По долга борба за исполнување на регулативите на ЕУ, четири фирми од БиХ -- од Мостар, Благај, Бања Лука и Столац -- имаат дозволи за извоз на риба во членките на Унијата.
Рибата -- пред сé пастрмка -- е една од неколкуте извозни артикли на БиХ што ветеринарните власти на земјата утврдија дека би можеле да бидат конкурентни на побарувачкиот пазар на ЕУ.
„Оваа дозвола за извоз ни дава можност да ја ставиме во продажба нашата риба низ продавниците на Европа“.
Веќе имаме договори со земјите за извоз на риба, така што доставата може да почне уште од следниот месец“, вели Санел Сариќ, директор на Норфиш од Благај.
Сепак, со оглед на тоа што овие дозволи беа добиени дури минатата година, четирите фирми сé уште се колебаат дали да започнат со вистински извоз.
Нивните менаџери велат дека цените што се возможни според даночните стапки на ЕУ се премногу ниски за да бидат профитабилни.
Претпријатијата се противат на извозните квоти ослободени од данок за ЕУ за пастрмката, кои го сметаат за премногу ниски.
Во моментов максималната количина што една фирма може да ја извезе со даночно изземање е 60 тони пастрмка годишно.
Тие преговараат со Унијата за повисока квота пред плаќањето на даноците.
Со оглед на тоа што ЕУ има високи хигиенски стандарди за увоз на храна, БиХ има годишно трговски дефицит од една милијарда евра со блокот и извезува производи во вредност од само неколку милиони евра годишно во Унијата, главно суровини или полуготови производи кои не бараат безбедносни сертификати или сертификати на квалитет.
Сепак, ветеринарната канцеларија на БиХ се обидува да обезбеди извозни дозволи за млечните производи, медот и кокошките, како и за некои нерасипливи производи од црвено месо.
Извозниците во земјата може да имаат корист ако добијат дозвола за ставање печат Conformite Europeene (CE) на нивните производи.
Стоката одбележана со печатот СЕ може да се продава низ цена ЕУ без да бара измена во секоја земја-членка.
Локалните бизнисмени, несвесни за високите стандарди на потрошувачите во ЕУ, сé уште веруваат дека сертификатот на Меѓународната организација за стандардизација „ISO" ќе биде доволен за смирување на купувачите во ЕУ и не се трудат да ги исполнат условите за сертификат СЕ.
Радомир Маринковиќ, координатор на програмата ФАРЕ во БиХ, предупредува дека овие тврдоглави трговци наскоро нема да можат да продаваат ниту во земјите на ЦЕФТА, со оглед на тоа што тие се побрзи во усвојувањето на европските правила отколку БиХ.
Тој ја обвинува владата дека не ги информира извозниците за важноста на знакот CE.
