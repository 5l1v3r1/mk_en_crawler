05/08/2005
Од Антонио Прленда за Southeast European Times во Сараево – 05/08/05
Надежите дека еден од главните обвинети од страна на Трибуналот на ОН за воени злосторства, Радован Караџиќ, може наскоро да биде уапсен или да се предаде беа подгреани минатата недела со неочекуваната изјава на неговата сопруга. 
Во интервјуто емитувано на телевизиските канали во целиот регион Лилјана Зелен-Караџиќ го замоли да се предаде, велејќи дека притисокот врз семејството е преголем.
Нејзината порака беше поздравена од страна на официјалните претставници во Босна и Херцеговина, како и од страна на претставниците на меѓународната заедница.
„Нема алтернатива за апсењето на најбараните бегалци“, рече претседателот на Република Српска, Драган Чавиќ. 
„Ако Караџиќ не се предаде доброволно, тој ќе биде уапсен. 
Болно е, но без тоа ние сé уште ќе имаме политички проблем кој ќе ескалира.“
Иднината на ентитетот на босанските Срби, истакна Чавиќ, во голема мера зависи од соработката со Трибуналот на ОН. 
Премиерот на БиХ, Аднан Терзиќ, во меѓувреме, го повика Караџиќ „да ја почитува желбата на својата сопруга и на сите да ни го олесни животот“.
БиХ сака да пристапи во програмата на НАТО Партнерство за мир, но тоа не е можно додека не го исполни најголемиот политички предуслов -- предавањето на Караџиќ и другите обвинети.
Високиот претставник на мeѓународната заедница, Педи Ешдаун, вели дека сите обвинети за воени злосторства мора да се соочат со правдата.
„Молбата на Лилјана Караџиќ претставува јасен факт кој е во најдобар интерес на нејзиниот сопруг, на српскиот народ и на стабилноста во целиот регион“, додаде тој.
Мировниците на ЕУФОР и штабот на НАТО во Сараево (ШНС), исто така, го поздравија овој чекор на сопругата на Караџиќ, истовремено истакнувајќи дека ќе продолжат со гонењето на сите бегалци што ги бара Трибуналот на ОН.
„Ние ќе продолжиме со агресивната потрага по него и ќе сториме сé што е во наша моќ за да им го отежниме животот на сите бегалци и лицата кои ги поддржуваат“, рече портпаролот на ЕУФОР, Том Рајл.
„Се надеваме дека г-динот Караџиќ ја слушна молбата и очекуваме да одговори на истата“, рече портпаролот на ШНС, Дерек Чапел. 
„Мислам дека ова јасно покажува колку, всушност, е изолиран Караџиќ сега. 
Очигледно дека нема толку многу луѓе кои сé уште го поддржуваат. 
Навистина е време тој да се предаде.“
Трибуналот на ОН во Хаг го осуди Караџиќ пред десет години, обвинувајќи го по повеќе точки за воени злосторства за неговата улога во конфликтот во БиХ од 1992 до 1995 година. 
Тој, исто така, се соочува со две точки од обвинението за геноцид во врска со 43-месечната опсада на Сараево и масакрот во Сребреница во 1995 година.
