30/10/2009
Српскиот министер за економија, Млаѓан Динкиќ, и турскиот министер за социјално осигурување, Омер Динчер, потпишаа неколку договори за економска и инфраструктурна соработка во понеделникот (26-ти октомври) во Белград.
Еден се однесува на реновирањето на спа комплексот Бујановачка Бања.
Турското претпријатие Туркер планира да изгради модерен здравствен центар во Бујановац и да го поттикне спа туризмот.
ММФ ќе се врати во Aлбанијa да помогне во изготвувањето на буџетот за 2010 година и да го следи процесот, објавија локалните медиуми во вторникот (27-ми октомври).
ММФ ја заврши својата мисија во Албанија минатата година, кога владата објави дека повеќе не ѝ е потребна помош.
„Фиат“ ќе ја преземе фабиката за автомобили со седиште во Крагуевац „Застава“, објави во средата (28-ми октомври) белградскиот весник Данас, цитирајќи владини извори.
Владата и „Фиат“ ќе потпишат нов договор за заедничко претпријатие за Застава на 10-ти ноември, што ќе го подигне нивото на инвестициите.
Според овој договор, ќе биде формирано ново претпријатие и во истото ќе бидат инјектирани 100 милиони евра од „Фиат“.
Централната банка на Aлбанијa ги намали каматните стапки за 0.5 поени, на 5,25 отсто во средата (28-ми октомври).
Потегот претставува обид за поттикнување на кредитите во локална валута.
Косовскотo претпријатие за телекомуникации ИПКО, во партнерство со Рафајзен банк Косовo во средата (28-ми октомври) ги воведе првите припејд картички во земјата, во соработка со „Бетер срвд Косова“ и „Рев Еуропа“.
Виза припејд картичката ИПКО им овозможува на клиентите да купуваат онлајн, да праќаат пари дома, да го достигнат максимумот на своите ИПКО сметки за мобилни телефони и да ги проверуваат банкарските сметки преку куси пораки.
Европската комисија во вторникот (27-ми октомври) ја одобри дополнителната компензација за четирите затворени единици на единствената нуклеарна централа во Бугарија.
Новата компензација ќе изнесува вкупно 300 милиони евра, покрај 550 милиони евра што веќе ѝ се ветени на Бугарија.
Парите ќе бидат искористени како помош за работниците кои ги изгубиле своите работни места во нуклеарната централа, подобрување на енергетската ефикасност и развивање обновливи извори на енергија.
Нивото на директни странски инвестиции во Косовo се намали за 30 отсто во првите шест месеци од оваа година, според податоците на Централната банка.
Експертите ја обвинуваат светската економска криза и нерешените прашања со кои се соочува земјата.
Имиџот на Косово меѓу членовите на меѓународната заедница и неговото слабо промовирање како инвестициска дестинација, исто така, се наведуваат како причина.
(Разни извори – 23/10/09 - 30/10/09)
