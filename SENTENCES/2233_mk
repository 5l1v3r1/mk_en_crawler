10/05/2005
Од Давор Коњикушиќ за Southeast European Times во Белград -- 10/05/05
По доаѓањето на власт во 2000 година српските демократски реформатори ветија дека ќе ја усвојат сета потребна легислатива за да ги доближат медиумите до европските стандарди.
Дури и покрај тоа што голем број закони се одложени за неколку години, поголемиот дел на крајот беа усвоени.
Сепак, еден значаен закон сé уште чека да биде усвоен.
Овој месец законот за јавното рекламирање конечно ќе влезе во парламентарна процедура.
Според министерот за трговија Бојан Димитријевиќ новата легислатива ќе ја заштити јавноста од преголеми реклами, истовремено носејќи корист за производителите и рекламните агенции.
Помеѓу другото, законот воведува рестрикции за рекламирање на алкохол и цигари.
Тој, исто така, забранува реклами со кои се повикува на бојкот, се користат забранети симболи или реклами со порнографска или насилна содржина.
Покрај тоа законот ќе го регулира и рекламирањето на телевизиите - времето за рекламирање на комерцијалните канали ќе биде ограничено на 20 отсто од вкупната дневна програма.
Филмовите, сериите и спортските преноси нема да бидат прекинувани со долги паузи за реклами, како што е сега.
Јавното медиумско рекламирање, пак, ќе биде ограничено на 10 отсто.
„Сите ние заедно треба да имаме корист од организираните медиуми, како што е во ЕУ - сите оние кои заработуваат од рекламирањето ќе бидат во можност да продолжат со тоа, додека граѓаните ќе бидат заштитени од тероризирање“, изјави Димитријевиќ за локалните новинари.
Легислативата, исто така, вклучува одредби што имаат за цел обесхрабрување на лажното рекламирање.
Според Радио Б92, законот предвидува дека ако во рекламите се нудат попусти тогаш тие мора навистина да бидат на располагање.
„Често како корисници сме биле во ситуација да видиме дека има попуст од 80 отсто, но кога ќе одиме во продавниците ќе видиме дека попустот е 10 или 15 отсто, а само еден производ има попуст од 80 отсто.
Овој вештачки притисок врз потрошувачите да купуваат под услови што не постојат, ќе биде апсолутно забранет и ригорозно контролиран“, изјави заменик-министерот за трговија Влајко Сениќ.
И покрај тоа што предложените мерки уживаат голема поддршка во јавноста, тие не се добредојдени од оние што рекламираат цигари и алкохол, кои велат дека немало доволно дијалог и дека мерките се наметнати премногу ненадејно.
Рестрикциите треба да се воведуваат постепено, тврдат тие.
Критики доаѓаат и од други страни.
Саша Гајин, коавтор на претходниот нацрт-закон, вели дека на сегашната верзија й недостига ефикасен механизам за заштита на крајните корисници во случај рекламната агенција да ги прекрши нивните права.
„Одредбите на нацрт-законот, кои предвидуваат дека е возможно да се бара отстранување на [рекламен] постер, или да се забрабни понатамошно прикажување на постер се избришани“.
Поддржувачите на легислативата велат дека истата е во согласност со надежите на Србија за интеграција во ЕУ, истакнувајќи дека 90 отсто од нејзините одредби се подготвени во согласност со стандардите и директивите на ЕУ.
Покрај тоа што им служи на јавните интереси, велат тие, легислативата, исто така, има за цел воведување на еднаквост помеѓу претпријатијата и другите учесници во рекламирањето, гарантирајќи конкурентност и спречување на нелегалната или нефер пракса.
