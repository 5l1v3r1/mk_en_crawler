14/08/2012
Александар Павлевски за Southeast European Times во Скопје -- 14.08.12
Политичарите и партиите во целиот регион најчесто ги напуштаат своите идеали и се менуваат со политичкиот ветер и ја зграпчуваат или одржуваат нивната контрола врз власта, велат аналитичарите.
Резултатот е збунувачка каша за гласачите кои повеќе не може да сметаат на партиите да ги претставуваат нивните сопствени убедувања.
„Политичките партии веќе одамна ги напуштија своите традиционални идеолошки и политички упоришта и стануваат т.н. „сеопфатни“ партии, кои му нудат на секој граѓанин сешто само за да дојдат на власт“, изјави за SETimes Билјана Ванковска, професор на Правниот факултет Јустинијан Први во Скопје.
Крајниот резултат се заканува да ги разочара гласачите во младите демократии во регионот.
„Сите партии не изневерија и никој не работи за луѓето, туку само за себе", изјави 72-годишната Станка Билиќ од Белград за SETimes.
Во Македонија, двата најлути политички противници се обединија за да ја соборат владата со коалиција која нема политичка идеологија или дефинирана политичко-економска програма.
Коалицијата помеѓу Социјал-демократски сојуз на Македонија (СДСМ) и Демократската партија на Албанците (ДПА) го формира она што тие го нарекуваат „прва мултиетничка коалиција“ пред локалните избори кои треба да се одржат во март 2013-та година.
„Граѓаните и самите членови на партиите се збунети за тоа каков вид идеологија ќе промовираат и што тие ќе понудат кога нема изборна програма -- покрај желбата да се дојде на власт после шест порази по ред“, Виктор Трифуновски, сопственик на компанијата Интер Карго, изјави за SETimes.
Ванковска вели дека немајќи идеолошки принципи, партиите се здружуваат на неметодичен начин со ништо заедничко или заедничка визија за раководство.
„Граѓаните ...
ја сметаат опозицијата за пасивна и без идеи за тоа како да се реши економската криза.
Проблемите се системски, а повеќето од политичарите кои се обидоа да ги решат се покажаа како неспособни и корумпирани“, вели Ванковска.
„Мнозинството [гласачи] во Македонија й ја дадоа својата доверба на владата, поточно на владејачката партија ВМРО-ДПМНЕ и нејзиниот коалициски партнер, шест пати по ред, бидејќи понуди јасна програма.
За прв пат во повеќепартиската демократија на Македонија, владата се смета себе си одговорна пред јавноста врз основа на тоа каков вид на резултати постигнува“, Стевко Дојчиноски, жител на Прилеп, изјави за SETimes.
Според аналитичарите од регионот, наместо да се работи кон подобра политичка визија за подобрување на практичната јавна политика, има взаемни исклучувања и нечесност помеѓу левицата и десницата, што ги отуѓува граѓаните од политичарите.
„Многу луѓе мислат дека решението е демократизација на политичките партии, или замена на корумпираните елити, или појава на нови партии.
Ваквите чекори можат да ја подобрат ситуацијата, но само краткорочно“, вели Ванковска.
„Довербата што гласачите ја имаат во владата не е само поради тоа што владејачките партии нудат програма и работат транспарентно за да ја реализираат истата, туку и затоа што опозицијата не понуди алтернативни идеи или кадри“, изјави за SETimes Бранислав Тодоровски, жител на Скопје.
Во Србија, опозициската Социјалдемократска партија, која настапи заедно со Демократската партија, го напушти својот коалициски партнер и се приклучи на владејачката коалиција во средината на јули.
„Ова беше една од најтешките одлуки што ја донесов заедно со моите колеги во партијата.
Свесен сум дека тоа е морално дискутабилно, и поради тоа се чувствувам лошо, но ние избираме помеѓу опстанок и згаснување на СДПС“, изјави на 19.
јули лидерот на партијата Расим Љајиќ.
Ѓорѓе Вуковиќ, од невладиниот Центар за слободни избори и демократија, вели дека законот за избор на пратеници не е главниот проблем, туку изборот на кадри во рамките на партиите.
"Партиите сега ги критикуваат пратениците кои ги напуштаат да се префрлат во друга група.
Ова го поставува прашањето за тоа како тие им ги препорачале овие пратеницина гласачите кога ги вклучиле во нивните изборни листи“, изјави Вуковиќ за SETimes.
Коалициските партии во Босна и Херцеговина (БиХ) го следат начелото "секој со секого", укажувајќи на тоа колку е тешко да се биде политичко раководство, а камоли да се биде квалитетна алтернатива за владејачката политичка опција.
Во моментов, тешко е да се каже кој е на власт, а кој е во опозиција во БиХ.
За време на општите избори во октомври 2010-та година, државата доби влада во која победничките партии -- Социјалдемократската партија (СДП) и Партијата за демократска акција (СДА) -- формираа коалиција.
Но, коалицијата се растури во јуни минатата година поради несогласувања околу политичкиот правец на БиХ и сега СДА е во опозиција.
СДА претходно ја обвини СДП дека им дава поголеми овластувања на кантоните, со тоа поткопувајќи ја политичката стабилност на БиХ.
„Партиите го загубија своето идеолошко значење, бидејќи личните интереси станаа нивен приоритет.
Така, гласачите престанаа да бидат медиумот за подобрување на нивната иднина.
Тоа е вистинската причина зошто СДА ја напушта водечката политичка позиција во БиХ и најверојатно ќе оди во нашите сеќавања.
Гласачите едноставно не се препознаваат себе си во истата идеологија од војната до денес“, изјави Мирза Бечировиќ, професор на Универзитетот во Тузла, за SETimes.
Експертите велат дека недостатокот од политички елити е главна причина за проблемот.
„Нивното создавање обично трае долго време, но во помалку развиените земји е потребно подолго време и тоа е причината поради која имаме ваква ситуација на неконсолидирана опозиција, иако истото може да се каже и за владејачките партии“, Ќани Мехмеди, уредник на Инфопрес и политички коментатор во Приштина, изјави за SETimes.
Тој објасни дека она по што е позната опозицијата во Албанија е оспорување на изборните резултати до точка на попречување на политичкиот систем.
„Ако Албанците ја прослават 100-годишнината од албанската држава, ние во исто време, исто така, ќе одбележиме 100 години од злоупотребата на албанските гласови.
Без да се реши проблемот на целосно почитување на гласањето, не не сме ја сме утврдиле власта, опозицијата или државата“, вели Мехмеди.
Дописниците на SETimes Игор Јовановиќ и Бојана Миловановиќ во Белград го дадоа својот придонес во овој напис.
