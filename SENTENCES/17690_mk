24/07/2007
AНКАРА, Турција -- Новоизбраниот парламент се очекува да одржи конститутивна седница на 3-ти август, откако ќе бидат објавени официјалните резултати од општите избори во неделата (22-ри јули), на кои победи владејачката Партија на правдата и развојот (АКП).
Првата задача на новото собрание, по изборот на неговиот претседател со тајно гласање, ќе биде номинирањето кандидати за претседател на земјата.
Во понеделникот премиерот Реџеп Тајип Ердоган поднесе официјална оставка на владата до претседателот Ахмет Неџдет Сезер, кој сега ќе побара од Ердоган да ја формира новата влада.
По состанокот Ердоган за новинарите изјави дека главната грижа на владата ќе биде одржувањето на економската и политичката стабилност.
Во понеделникот во Брисел, ЕУ ја повика Турција да ги забрза политичките и економските реформи што ќе ја доближат до членството.
Комесарот за проширување, Оли Рен, исто така, ја пофали Анкара за одржувањето слободни и фер избори.
(Заман, Хуријет, Сабах, Јени Сафак, Фајненшал тајмс - 24/07/07;
НТВ, новинска агенција Анадолу, ДПА, АФП - 23/07/07)
