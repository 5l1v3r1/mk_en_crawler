15/04/2011
Од Алакбар Рауфоглу за Southeast European Times -- 15/04/11
Меѓународните сомнежи во врска со слободата на медиумите во Турција повторно избија на преден план, при што ОБСЕ и амбасадорот во Турција го дадоа своето мислење околу ова прашање.
Според медиумската канцеларија на ОБСЕ, 57 новинари се уапсени во Турција под обвинение дека поттикнуваат екстремизам -- тренд за кој истата искажа загриженост.
Во меѓувреме, на состанокот во средата (13-ти април) изутрина, со анкарското Здружение на дипломатски новинари, американскиот амбасадор во Турција, Френк Рикардоне, исто така го покрена прашањето за апсењата.
„Ги поставуваме истите прашања што и вие ги поставувате -- за што се работи?“, рече тој пред групата новинари, според веб-страницата на амбасадата.
Провладините политичари не чекаа долго да одговорат.
„Слични настани се одржуваат во секоја нормална земја, вклучително и во САД“, рече Харун Туфекчи, пратеник од владејачката Партија на правдата и развојот (АКП) за SETimes.
„Независноста на медиумите во земјата не е полоша од онаа во САД и Европа.“
„Некогаш дури и ние официјално сме критикувани во медиумите во голема мерка“, додаде тој.
Двајца добро познати истражни новинари, Ахмет Сик и Недим Сенер, беа уапсени неодамна во врска со наводниот ултранационалистички заговор за соборување на владата.
Копии од новата книга на Сик беа конфискувани од неговиот издавач, и двајцата мажи беа затворени во очекување на судење.
Потоа и трет истакнат новинар, Сонер Јалцин, беше обвинет во истиот случај.
Критичарите тврдат дека апсењата се дел од напорите за замолчување или заплашување на медиумите што ја критикуваат владата на АКП, која има големо мнозинство во парламентот и ги контролира сите средства на државната власт.
Претходно минатиот месец, опозициската Републиканска народна партија (ЦХП) побара од парламентот да ги провери апсењата на новинарите, но барањето беше одбиено.
Огуз Ојан, пратеник на ЦХП кој ја изготви иницијативата, вели дека владата ја наметнува својата волја врз медиумите од две насоки -- од една страна со апсење на новинарите, а од друга со вршење економски притисок врз медиумските организации.
„Владата создава медиуми лојални на себеси, истовремено спротивставувајќи се на слободните медиуми, како што е групата Доган и други“, рече тој.
„Заканувајќи им се на новинарите на таков начин, АКП ги загрозува надворешните односи на земјата и меѓународниот имиџ“, рече тој за SETimes.
Зејнеп Гурчанли, шеф на анкарското биро на Хуријет Интернет и шеф на Здружението на дипломатски новинари, вели дека состанокот со Рикардоне ќе помогне да се отвори дебата околу слободата на медиумите.
„Пораките на амбасадорот се многу важни и силни“, рече таа за SETimes, додавајќи дека Вашингтон и Анкара се во судир во врска со ова прашање.
Но, Туфекчи рече дека не гледа никакви „ненормални проблеми“ кога станува збор за билатералните врски.
„Имаме долготрајно партнерство“, рече тој.
„И можеме да ги надминеме сите недоразбирања.“
