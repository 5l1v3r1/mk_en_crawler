26/11/2004
Од Серемб Ѓерѓи за Southeast European Times во Приштина -- 26/11/04
Коалицијата помеѓу Демократската лига за Косово (ЛДК), Алијансата за иднината на Косово (ААК), Албанската демократско-христијанска партија на Косово (ПШДК) и малцинските партии, е скоро финализирана.
Претседателот на ААК, Рамуш Харадинај, ја потврди својата кандидатура за премиер во вторникот (23-ти ноември).
Негов заменик ќе биде членот на ЛДК, Аден Салихај.
Парламентот ќе гласа за новата влада на почетокот од следниот месец, откако косовскиот претседател Ибрахим Ругова официјалното ќе го назначи премиерот.
„Ние немаме илузии во врска со работата што не чека.
Имаме самодоверба и ќе постигнеме успех.
[Јас] сум задоволен од одлуката на ЛДК дека ова ќе биде во интерес на сите граѓани“, рече Харадинај претходно оваа недела.
ЛДК, чиј претседател е Ругова, мораше да постигне договор за коалиција, бидејќи не освои доволно гласови на парламентарните избори на 23-ти октомври за самостојно формирање на влада.
Од вкупно 100 избрани и 20 резервирани места, партијата освои 47.
Според договорот ЛДК ќе добие седум министерства - економија, финансии, јавни служби, локална власт, транспорт и телекомуникации, образование и млади, спорт и надворешни прашања.
ААК ќе ги води министерствата за животна средина, вработување и социјални работи и трговија.
Демократската партија на косовските Турци ќе го води министерството за здравство, додека министерствата за малцинствата и враќањето, како министерството за земјоделство ќе ги водат претставниците на косовските Срби.
Според Косовските уставни рамки, претседателот на парламентот мора да биде претставник на партијата која освоила најмногу гласови на изборите - во овој случај ЛДК.
Се очекува сегашниот претседател, Неџат Даци, повторно да ја добие оваа функција.
Мандатот за привремените косовски институции е три години.
Портпаролот на УНМИК, Џеф Били, рече дека ова не е променето и покрај тоа што локалните политичари го покренаа ова прашање пред почетокот на кампањата.
Минатото на Харадинај како поранешен командант на ОВК и фактот што тој беше сослушуван од страна на Трибуналот на ОН предизвикаа загриженост во врска со неговото евентуално назначување.
Во понеделникот шефот за безбедност на ЕУ, Хавиер Солана, рече дека поранешниот бунтовнички водач можеби нема да биде најсоодветниот кандидат.
„Кој е да биде премиер, тој ќе мора да работи на прашањето на стандардите ...
Ако на крајот премиер стане некој кој мора да оди во Хашкиот трибунал, тој можеби не е најсоодветната личност која може да работи на овие стандарди“, рече Солана.
Шефот на УНМИК Сорен Јесен-Петерсен, сепак, ја истакна важноста на демократскиот процес во Косово, велејќи дека новата коалиција ја одразува волјата на гласачите, како и дека новиот премиер мора да носи одговорност кон нив.
Во својот коментар минатата недела Јесен-Петерсен рече дека очекува оти „новите заштитници на привремените институции ќе ја почитуваат својата обврска за тесна соработка со претставниците на малцинските заедници, како и нашата заедничка цел за градење на стабилно мултиетничко општество“.
