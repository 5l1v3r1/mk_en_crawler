28/12/2012
Ерл Мурати за Southeast European Times во Тирана – 28.12.12
Политичките партии почнаа да се напаѓаат меѓусебно откако Албанија, уште еднаш, не доби кандидатски статус во ЕУ.
Опозицијата вели дека вината за неуспехот овој месец е на владејачката партија, поради недостатокот на напори за борба против криминалот и корупцијата, додека владата обвинува дека до тоа дошло поради недостатокот на консензус од страна на социјалистите во парламентот.
„Ова е случај без преседан, каде што една земја не добива кандидатски статус во ЕУ три години по ред. 
Причината е корупцијата, криминалот, сиромаштијата и лошото владеење. 
Одговорноста е на владата“, рече Паскал Миљо, поранешен министер за надворешни работи и водач на Социјалдемократската партија на Албанија заSETimes.
Советот на ЕУ за општи работи го поздрави напредокот на Албанија во реформите на својот состанок на 10-ти декември, но рече дека мора да има понатамошен напредок во судските реформи и јавната администрација за да добие кандидатски статус.
„Зајакнувањето на независноста на судството, неговата ефикасност и одговорност, борбата против корупцијата и организираниот криминал, како и заштитата на малцинствата се клучни области кои се во самата основа на патот на земјата кон ЕУ“, рече Ерато Козаку-Маркулис, министер за надворешни работи на Кипар, чија земја претседава со ЕУ.
Албанија аплицираше во април 2009 година за добивање кандидатски статус и оттогаш се бори да добие позитивен одговор од Брисел.
„Европската унија бара реформи. 
Опозицијата ги држи во заложништво трите главни реформи во парламентот, судските реформи, оние за јавната администрација и парламентарните реформи“, изјави демократскиот пратеник Тритан Шеху за SETimes.
„Опозицијата не гласа за овие закони и ги жртвува аспирациите на Албанците бидејќи тие мислат дека владата може да ја присвои заслугата за кандидатскиот статус во ЕУ. 
Тие политички ја искористуваат интеграцијата, но ќе бидат казнети од електоратот. 
Тие ќе останат во опозиција и по парламентарните избори во 2013 година“, рече Шеху.
Леонард Деми, претседател на Парламентарниот комитет за безбедност и демократски пратеник, вели дека опозицијата не ги одразува барањата на ЕУ.
„Брисел постојано предлага пакт меѓу двете главни политички сили во Албанија заради олеснување на евроатланската интеграција. 
Американската државна секретарка Хилари Клинтон ги повика сите политички партии да соработуваат во судството, но опозицијата не ги одразува барањата во таа насока“, рече Деми за SETimes.
Но, Валентина Лескај, пратеничка на Социјалистичката партија, вели дека не е еднаква одговорноста за недобивањето кандидатски статус во ЕУ.
„Албанија исполни ... 
само четири приоритети, оние што се однесуваат на опозицијата. 
Во меѓувреме, другите осум, кои се исклучиво одговорност на владата, немаа позитивна оценка. 
Никој не верува во приказните за одговорноста на опозицијата. 
Дали е вина на опозицијата тоа што корупцијата во земјата цвета?“, рече Лескај за SETimes.
Политичките расправии уследија по двегодишниот бојкот на парламентот од страна на Социјалистичката партија, кои завршија во октомври минатата година.
Двете главни политички партии [владејачката Демократска партија и главната опозициска Социјалистичката партија] се заглавени во своите позиции и покрај нивните изјави дека сакаат да ги надминат поделбите меѓу нив“, рече поранешениот албански дипломат Генц Млоја заSETimes.
