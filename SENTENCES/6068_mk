04/06/2011
Од Александар Кристи-Милер за Southeast European Times во Истанбул и Диловаси -- 04/06/11
На 31-ви мај, Метин Локумцу, 54-годишен пензиониран професор, се онесвести и почина откако му беше фрлен солзавец и, наводно, беше удрен од полицијата, за време на протестите во североисточна Турција.
Тој демонстрираше против изградбата на брани и хидроцентрали, поддржана од владата, во недопрените планински долини на црноморскиот брег.
Толпата се собра во градот Хопа, за да се спротивстави на посетата на премиерот Реџеп Тајип Ердоган, пред општите избори во Турција на 12-ти јуни.
Иако тие претставија најразлични причини, прашањето на браните беше главната поплака.
„Водата е право -- тоа не може да се продаде“, пишуваше на еден транспарент.
Екологистите тврдат дека смртта на Локумцу и протестите во Хопа покажуваат дека зеленото движење во Турција -- честопати игнорирано, исмевано и оцрнувано од владата -- станува сé погласно и полуто.
„Она што се случи во Хопа сигурно ќе го промени интензитетот на активизмот против хидроелектричните централи и брани во Турција“, рече Гувен Екен, претседател на турската невладина организација Здружение природа.
Турските екологисти имаа многу причини за загриженост во последниве месеци.
На врвот на листата е владиниот план за усвојување нов закон за природата кој може да загрози и до 80% од заштитеното земјиште за да го отвори патот за 2.000 нови хидроцентрали.
Иако експертите велат дека постои технологија за градење еколошки централи, владата стави нови ограничувања за приватните претпријатија што ги спроведуваат проектите.
Некои се загрижени дека планираниот трет мост на Ердоган над Босфорот, како и неодамна обелоденетиот проект за канал кој ги поврзува Црното Море и Мраморното Море, може да ја десеткува шумата надвор од Истанбул, загрозувајќи го главниот извор на свежа вода во градот.
Министерот за енергија, Танер Јилдиз, се чини дека го сумираше ставот на владата во врска со стравувањата за животната средина кога рече дека самотијата претставува поголем ризик по здравјето отколку нуклеарната енергија.
Проблемот, велат активистите, е тоа што иако голем број Турци се заведени од визијата на владата за храбар, непоколеблив развој, малкумина се загрижени за последиците по животната средина.
„Многу е рано за тоа“, рече Ченгиз Актар, политиколог во истанбулскиот Универзитет Бахчешехир, за SETimes.
„Турците сé уште го откриваат потрошувачкото општество, и се желни да купат повеќе од сé.
Многу е тешко да се подигне свеста за еколошката штета.“
На малку места уништувањето на животната средина во Турција е појасно отколку во градот Диловаси, на еден час оддалеченост од Истанбул.
Повеќе од 150 фабрики се несредено расфрлени меѓу населението од 45.000 жители, вклучително и валкани, тешки индустрии, како што е топилницата за старо железо и производството на бои и петрохемикалии.
Поради загадувањето на воздухот, стапката на смртност од рак во градот е скоро трипати поголема отколку националниот просек.
Во 2006 година, парламентарната комисија препорача Диловаси да биде прогласен за „зона на санитарна катастрофа“.
Но, властите сторија малку оттогаш за чистење на индустриите што го загадуваат градот.
Но, дури и тука, каде што жителите ја обвинуваат владата дека не го прекина смртоносното загадување, многумина се сé уште освоени од регистрираниот вртоглав економски развој кој се припишува на АКП.
„И покрај тоа што се случува овде, не можам да ги навредам“, рече 66-годишниот пензиониран металски работник Тахсин Карадаг.
„Тие ја донесоа Турција таму каде што е денес.“
Екен се плаши дека кога Турците ќе се свестат за еколошката цена на економскиот напредок, тоа ќе биде премногу доцна.
„Во моментов само луѓето директно погодени од загубата по животната средина се тие што се грижат, а повеќето луѓе сé уште не се директно погодени“, рече тој.
„На крајот луѓето ќе сфатат.
Владината политика е природните вредности да се претворат во кеш -- тоа не е одржлив начин на развој на нашата економија.“
