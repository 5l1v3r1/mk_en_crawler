15/11/2012
Младен Драгојловиќ за Southeast European Times во Бања Лука -- 15.11.12
Предложениот закон во Република Српска (РС), со кој се предвидува дека Министерството за внатрешни работи може да формира ДНК база на податоци за криминалците, ги зголемува надежите дека властите поефикасно ќе се борат против криминалот.
Полицијата изрази оптимизам дека законот ќе биде набргу усвоен, бидејќи тие не можат секогаш да се потпрат на користењето на отпечатоците од прстите за идентификување на криминалците и спроведување на истрагите.
„ДНК анализата го решава овој проблем со тоа што ни овозможува да знаеме дали го имаме лицето во базата на податоци и дали тоа извршило кривично дело претходно.
Што е најважно, можноста за грешка е многу мала“, рече заSETimesГојко Васиќ, полициски директор во РС.
ДНК технологијата се користи во Босна и Херцеговина (БиХ) при идентификувањето на жртвите од конфликтот во периодот 1992-1995 година;
големата база на податоци во земјата е дополнета со светски познатата лабораторија за ДНК анализа.
Оваа технологија, исто така, се користи за решавање на кривичните дела во Хрватска и во Србија.
Хрватската полиција воспостави ДНК база на податоци пред 11 години.
„Оваа работа носи резултати во идентификувањето на вршителите на кривични дела ...
во последниве 11 години откако беше формирана базата на податоци.
Истата претставува голема помош за идентификување на човечки остатоци или исчезнати лица“, се вели во изјавата на хрватскиот полициски оддел заSETimes.
Законот во РС ќе му обезбеди на спроведувањето на законот рамка и технолошка предност, според Жељко Каран, директор на Институтот за судска медицина во Бања Лука.
„Тоа е најдоброто решение.
Овој закон ќе ги утврди сите неопходни насоки за неговото фер и законско користење.
Примероци нема да се земаат од луѓе осудени за помали кривични дела“, рече Каран заSETimes.
На оние кои се ослободуваат од обвиненијата со ДНК анализа и малолетниците, ќе им бидат уништени примероците по одреден период, кој треба допрва да се утврди, рече Каран.
„Законот мора да даде одговори на сите овие прашања:
кој, кога и на кој начин ќе ги уништи овие примероци.“
ДНК базата на податоци ќе се наоѓа во Министерството за внатрешни работи на Република Српска.
Откако ќе се усвои законот, што се очекува на крајот од овој месец, министерството ќе биде задолжено за создавање базата на податоци и нејзино ставање во употреба.
Другиот ентитет во БиХ, Федерацијата на Босна и Херцеговина (ФБиХ), сé уште нема план за создавање база на податоци.
„Најважната задача ќе биде да се воспостави ДНК база на податоци на државно ниво“, рече за SETimesЕлмира Карахасановиќ, началник на полицискиот оддел во ФБиХ.
