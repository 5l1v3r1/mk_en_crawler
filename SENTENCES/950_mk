03/11/2006
УНМИК беше домаќин на донаторска конференција за Косовската агенција за имот, која имаше за цел решавање на барањата од конфликтот во периодот 1998-1999 година. 
Донациите во вкупна вредност од 5 милиони евра ги обезбеди Европската агенција за реконструкција, Велика Британија, Норвешка, Швајцарија и САД. 
Српската и косовската влада, исто така, објавија дека ќе ја финансираат работата на агенцијата. 
Досега се поднесени околу 4.000 барања од очекуваните 11.000. 
Агенцијата вели дека й се потребни околу 14,7 милиони евра за финансирање на решението на сите имотни спорови за тригодишен период.
***
Бугарската влада го усвои предлог-буџетот за 2007 година и го достави предлогот до парламентот за одобрување. 
Документот предвидува вишок од 0,8 отсто од БДП во 2007 година, во висина од 196 милиони евра. 
Приходите се очекува да достигнат 10,872 милијарди евра или 41,7 отсто од БДП, додека трошоците ќе сочинуваат 10,676 милијарди евра или 40,9 отсто од БДП. 
Последнава сума го вклучува придонесот на Бугарија во буџетот на ЕУ -- 323,8 милиони евра или 1,2 отсто од БДП.
***
Србијa објави дека нејзиниот нов меѓународен валутен код е РСД (наместо ЦСД). 
Нумеричкиот код на валутата е 941. 
Измената е направена по распадот на поранешната државна заедница помеѓу Србија и Црна Гора претходно оваа година.
***
Црногорската влада го продаде објектот за поморски поправки со седиште во Тиват, Арсенал, на претпријатие регистрирано во Барбадос, ПМ Секјуритис, за 3,3 милиони евра. 
Според договорот, купувачот ќе обезбеди 15,1 милион евра за социјалната програма, 6,2 милиони евра за еколошки инвестиции и 4,5 милиони евра за директна реконструкција и модернизација. 
Купувачот, исто така, се обрза да финансира одделни проекти за животна средина, кои ќе бидат избрани во договор со владата.
***
Maкедонската влада објави дека донела одлука да го поништи тендерот за приватизација на термоцентралната Неготино и да објави нова процедура. 
Тендерот беше завршен од страна на претходната администрација, која ја избра австриската фирма ЕВН за преференцијален купувач. 
Сегашната влада вели дека цената што ја понудила ЕВН -- 4 милиони евра -- е премногу мала.
***
Европскиот превозник од пониска категорија „Рајнер“ објави дека започнува директни летови помеѓу Лондон и хрватскиот крајбрежен град Пула. 
Летовите ќе бидат закажани за во вторниците, четвртоците и неделите. 
Рајнер, исто така, планира да воспостави директна врска помеѓу Пула и Даблин, почнувајќи од февруари.
***
Грчката влада потпиша договор во висина од 427 милиони евра со локалниот конзорциум, предводен од Елиники Технодомики, за изградба на подводен тунел во Солун. 
Изградбата на тунелот долг 6,5 километри ќе започне следната година. 
Договорот сега треба да биде ратификуван од страна на парламентот. 
(Разни извори – 28/10/06-03/11/06)
