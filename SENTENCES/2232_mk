10/01/2005
(Интернешнал хералд трибјун, Блиц - 10/01/05; АП, ББС, СНН, Радио Б92 - 09/01/05; AП, Ројтерс, ББС - 08/01/05)
Апелирајќи за смиреност во српската Прешевска долина, ОБСЕ во неделата (9-ти јануари) изрази загриженост поради ситуацијата во нестабилниот регион по убиството на еден тинејџер - етнички Албанец од страна на српските граничари. 
Инцидентот предизвика протести, зголемувајќи ја загриженоста за можно повторување на тензиите во немирниот јужен дел од Србија.
„Стабилноста во јужна Србија треба да остане клучен приоритет“, изјави во неделата Маурицио Масари, шефот на мисијата на ОБСЕ во Србија и Црна Гора, истакнувајќи ја потребата од понатамошни напори за демократија и мултиетничкото општество во оваа област. 
Повикувајќи на „целосна и темелна истрага“ за смртта на момчето, тој, исто така, рече дека сите засегнати страни треба да покажат воздржаност.
16-годишниот Дашним Хајрулаху беше убиен во петокот на околу 300 километри југоисточно од Белград, додека се обидувал нелегално да ја премине границата во Србија од Македонија, рекоа српските власти. 
Цитирајќи извори од полицијата, BBC објави дека тинејџерот бил застрелан откако ги игнорирал повторените наредби да застане.
Еден роднина изјави дека момчето се враќало од посетата на неговата мајка и дека тоа не било првпат нелегално да ја премине границата.
Околу 200 луѓе протестираа во селото на Хајрулаху, Митровац, на оддалеченост од околу 500 метри од границата помеѓу Србија и Црна Гора и Македонија, во петокот вечер, тврдејќи дека момчето е застрелано на значителна оддалеченост од граничната линија.
Стотици етнички Албанци се приклучија на демонстрациите во Прешево во саботата попладне, барајќи казна за оние кои го застрелаа Хајрулаху. 
Според Ројтерс, околу 1.500 демонстранти насилно влегле во градското Собрание и побарале од локалните пратеници, кои одржуваа вонредна седница во врска со инцидентот, да преземат дејство.
Повеќе од 10.000 лица, меѓу кои и локални политички водачи, присуствуваа на погребот на Хајрулаху во неделата, застанувајќи накратко пред градското Собрание во Прешево во знак на протест поради неговата смрт. 
Нов протестен собир е закажан за в понеделник, кога локалните пратеници треба да продолжат со расправата.
Со цел да ги смири тензиите, министерот за одбрана на Србија и Црна Гора, Првослав Давиниќ, во саботата го посети регионот. 
Изразувајќи му сочувство на семејството, тој рече дека првичните сознанија укажуваат на тоа дека граничарите дејствувале во рамките на своите надлежности. 
Во тек е темелна истрага, рече Давиниќ, ветувајќи дека ако истата покаже оти имало некакво злодело, одговорните ќе бидат казнети.
Членовите на Собранието на општината Прешево, сепак, изразија недоверба во врска со искреноста на изјавите и намерите на Армијата. 
Некои повикуваат на распоредување на меѓународни војници во областа, со цел да се спречи какво било повторно избувнување на насилство.
Одбивајќи да коментира за таквите предлози, претседателот на прешевското Собрание, Рагми Мустафа, за белградското радио Б92 во неделата изјави дека ситуацијата во голема мера е смирена.
Давиниќ во понеделникот даде слична изјава за дневниот весник <I>Блиц</I>, велејќи: „Ситуацијата во јужна Србија е стабилна и под контрола“. 
Пред состанокот следната недела со српскиот премиер Воислав Коштуница во врска со напредокот во предавањето на пограничката област од Армијата на Србија и Црна Гора на српската полиција, тој рече дека имало предлог таа област да биде намалена на 300 метри. 
„Тоа, сепак, не значи дека Армијата ќе се повлече од југот на централна Србија“, рече Давиниќ.
Министерот за човекови права на Србија и Црна Гора, Расим Љајиќ, планира да го посети Прешево в понеделник, во обид да го спречи, како што го опиша, политичкото искористување на смртта на Хајрулаху.
Регионот кој се граничи со Косово беше место на неколкумесечни тензии во периодот 2000-2001 година, кои завршија со постигнувањето на мировниот план за кој посредуваше Запад. 
Албанското население доби повеќе права во замена за разоружување на бунтовниците.
