16/04/2013
Катица Ѓуровиќ за Southeast European Times во Белград -- 16.04.13
Според Семафорот на иновации на Европската комисија, Србија постигна најголем напредок во инвестициите во науката и технологијата во однос на земјите-членки на ЕУ и регионот. 
Земјата го зголеми делот од буџетот што се одвојува за наука за 22 отсто, што е повеќе од која било друга земја во Европа.
„Ако земеме предвид дека Србија почна да инвестира во иновација во 2011 година, тогаш ова е успех“, изјави за SETimes Драгица Гавриловиќ, портпарол на Министерството за наука, образование и технолошки развој. 
„Со помош на државниот буџет, од кој минатата година беа одвоени 1,37 отсто од БДП за иновациите, и разните проекти на ЕУ, Србија се обидува да го најде своето место на регионалниот и светскиот пазар на иновациите.“
И покрај финансиската помош од ЕУ, повеќето други балкански држави покажаа слаби резултати во финансирањето на проектите за иновација, според семафорот, кој ги следи иновативните трендови во сите земји-членки на ЕУ, како и во Хрватска, Исланд, Македонија, Норвешка, Србија, Швајцарија и Турција.
Семафорот на иновации ги рангираше поголемиот број држави во регионот како „умерени“ и „скромни“, со подпросечни остварувања.
Според извештајот, релативно силна страна на Србија се финансирањето и поддршката на иноваторите, додека релативни слабости се идентификувани во интелектуалната сопственост.
„Голем раст [во Србија] е постигнат во јавниот сектор, соработката на малите и средните претпријатија и странските приходи од лиценците и патентите“, рече за SETimes Љиљана Кундаковиќ, директорка на Фондот за иновации. 
„Сепак, забележан е голем пад на трошоците за истражувањето и развојот во бизнисот, како и во извозот на услуги кои бараат специфични способности. 
Бизнис условите се на многу ниско ниво.“
Според министерството, Србија мора да работи на создавање поволна бизнис клима за иновации.
„За да го зголемиме нашиот опсег на иновации, [мораме] да инвестираме во иновациите, но и да обезбедиме услови за работа и добро образование на нашите експерти“, рече за SETimes Душан Вујовиќ, професор на Факултетот за економија, финансии и администрација на приватен универзитет во Белград. 
„Без тоа, Србија и другите држави во регионот не можат да направат многу на меѓународниот пазар.“
Според извештајот на Европската комисија, највисоко рангирана земја во регионот по Србија е Кипар, иако неговите главни слабости се финансирањето и поддршката. 
Хрватска и Грција се со Србија во групата на умерени иноватори, додека Турција и Македонија се скромни иноватори.
Бугарија и Романија се меѓу последните држави на листата во однос на финансирањето на иновациите и остварувањето. 
Минатата година само 0,48 отсто од буџетот на Романија беше одвоен за иновативниот сектор. 
Но, и покрај недостигот на финансии, романските иноватори покажаа високи остварувања во иновациите.
Според АРКА, непрофитна организација која ја предводи Романската вселенска програма за 2012 до 2025 година, условите за иновации се лоши, но тоа не ги спречува иноваторите да бидат успешни.
„И покрај актуелната ситуација во врска со намалените буџети за истражување, ние можеме, на персонално ниво, да постигнеме резултати“, рече за SETmes претседателот на АРКА, Думитру Попеску. 
„Веќе успеавме да лансираме две ракети и се подготвуваме за лансирање на трета на есен.“
Во Турција, според податоците на Турскиот институт за статистика, делот што се одвојува за истражувањето и развојот и иновациите е зголемен за периодот од 2002 до 2012 година, и е еднаков на скоро 8 милијарди долари годишно. 
Сепак, оваа слика не е ветувачка за една држава која се надева дека ќе се рангира меѓу 10-те најиновативни држави во светот до 2023 година.
Мете Чакмакчи, генерален секретар на Фондацијата за технолошки развој на Турција, јавно-приватно партнерство кое раководи со разни технолошки и иновативни програми, вели дека иако бројот и опсегот на јавните програми за поддршка се зголемени од 2004 година, остварувањето на земјата не е воопшто доволно.
„Ако Турција сака да достигне одржлива светска конкурентност во врска со [истражувањето и развојот], треба да го зголеми опсегот и обемот на релевантите иновативни активности и да обезбеди голем број лиценци и приходи од патентите, што се уште претставува една од слабостите во случајот на Турција“, рече Чакмакчи за SETimes.
ЕУ продолжува да ги поддржува иновациите на Балканот. 
Во соработка со Европската банка за реконструкција и развој и Европската инвестициска банка, Унијата обезбеди 41 милиони евра за земјите од регионот.
„Иницијатива за финансирање со ризичен капитал на Балканот е проект кој опфаќа 20 партнери од 12 држави“, рече Куданковиќ. 
„Ова е прва ваква иницијатива која го покрива целиот регион. 
Сакаме да ги поддржиме националните инвеститори, малите и средните претпријатија во нивниот развој на европските пазари.“
Дописникот Менексе Токјај во Истанбул даде придонес за овој извештај.
Колкав е потенцијалот на вашата држава во иновациите и кои може да бидат најуспешните полиња за инвестирање? 
Кажете ни што мислите во коментарите долу.
