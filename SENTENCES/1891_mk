11/10/2004
(Софија Ечо, Стандадрњус - 08/10/04;
Веб-страница на бугарската Влада, Дневник, News.bg - 07/10/04;
Новините -- 05/10/04 - 07/10/04;
Ројтерс, СП, АФП, Медиапул - 05/10/04)
Бугарската Влада во четвртокот (7-ми октомври) објави дека одвоила 25.000 евра за завршувањето на ископувањата на местото каде што археолозите неодамна откопаа уникатно златно богатство, закопано во еден антички тракиски мавзолеј.
Покрај тоа, Министерството за култура се очекува да обезбеди понатамошни субвенции -- во вкупна висина од 50.000 евра -- до крајот на оваа година.
„Ова е досега најголемата тракиска гробница откриена на бугарска територија и ние пронајдовме 73 артефакти, од кои 20 се направени од злато“, рече професорот Георги Китов на 5-ти октомври, објавувајќи го најновото откритие на неговиот тим.
Огромната гробница со три простории во близина на градот Шипка, во срцето на планинскиот венец Стара планина, датира од 5-тиот век п.н.е.
Тринаесетметарскиот коридор води до просториите, од кои едната е зад мермерна врата декорирана со женска глава и ликот на античкиот грчки бог Аполон.
Во една од просториите археолозите пронајдоа златно, сребрено и бронзено богатство, предмети од керамика и три големи амфори.
Според Китов најимресивните откритија се златниот венец, златните украси за коњ и декорациите на еден меч.
„На дел од златниот накит се изгравирани слики непознати во тракиската уметност -- еленска глава со силни рогови, разбеснат лав и црни луѓе со палми“, им рече Китов на новинарите.
Тракијците живееле во делови од сегашна Романија, Македонија, Турција, Грција и Бугарија помеѓу 4.000 п.н.е.
и 8-миот век, пред да бидат асимилирани од страна на Словените кои ја зазеле оваа територија.
И покрај тоа што археолошките докази покажуваат дека Тракијците имале високоразвиена култура и префинет вкус, тие не развиле писмена форма на својот јазик.
Затоа, поголем дел од она што е познато денес се заснова на археолошките откритија и од описите од други извори, како што е грчкиот историчар Херодот.
Неколкуте откритија, како и артефактите ископани од страна на тимот на Китов пред неколку недели се очекува да дадат нови детали за културата, обичаите и животот на античките Тракијци.
За време на ископувањата во август на едно друго место во централна Бугарија, тимот откри уникатна маска, стара 2400 години, направена од цврсто злато, најверојатно со ликот на кралот Сеутус III, еден од најмоќните тракиски владетели.
Во меѓувреме, директорот на Музејот на бугарската уметност рече дека тимот за ископување на уште една од околу 19.000-те тракиски гробници во Бугарија, исто така, откри непроценливо богатство.
Одбивајќи да даде детали или да го открие местото, професорот Божидар Димитров рече само дека златните предмети се, најверојатно, направени околу 2.000 години пред оние откриени во Шипка.
