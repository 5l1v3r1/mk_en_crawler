03/01/2007
Од Џон Демопулос за Southeast European Times во Атина -- 03/01/07
Плановите за изградба на џамија во Атина -- одобрени во 2004-та година кога актуелната влада предводена од Нова Демократија дојде на власт -- наидоа на неколку пречки.
„Долго време слушаме зборови, многу зборови, но сеуште не сме виделе дела“, вели Мазен Расас, лидер на Муслиманската Унија во Грција.
Идејата наиде на пречки кога локалните власти се спротивставија на изградбата и произлегоа несогласувања околу нејзината локација.
Покрај тоа, проектот беше одложен поради „немање на едногласност кај муслиманската заедница, како и поради неуспехот на оваа заедница да поднесе официјално барање до министерството“, според портпаролот на Нова Демократија Јоргос Василеу.
„Не ја спроведовме идејата како што треба“, се согласува Расас.
„Требаше да бидеме единствени, наместо да зборуваме во три, четири, пет гласа“.
Сепак, постои причина за оптимизам.
Парламентот даде привремено одобрување за изградба на џамија, финансирана од државата, во центарот на Атина.
Министерот за образование и верски работи Мариета Јанакоу се обидува да ги заокружи преостанатите законски регулативи за спроведување на проектот.
Политички, овој план наиде на мал отпор, а принципот на верска слобода беше причина за постигнување на консензус во парламентот.
Василеу им рече на пратениците кои гласаа за предлог-законот на Јанакоу дека се соочиле со „историски момент на парламентарна одговорност“, како и дека отфрлањето на предлог-законот би предизвикало „културна регресија и победа на ксенофобијата“.
Левичарските опозициони партии го следеа овој пример и дадоа одобрување за изградба на џамијата и за основните принципи.
Според Расас, кој е во консултација со владата, шансите за изградба на џамијата се се повеќе позитивни.
„Се молиме пет пати дневно, па затоа мора да биде блиску до центарот, но новата локација е подобра.
Овој пат мислам дека ќе биде изградена.
Изградбата може да доцни, но овој пат таа ќе се случи“.
Меѓутоа, ново предложената локација -- поранешна база на воената морнарица -- и понатаму е дискутабилна.
Областа, исто така, е наменета за нов фудбалски стадион, а некои тврдат дека не е разумно да се изгради џамијата толку близу до организираното насилство на грчкиот фудбал.
Политичарите, исто така, го критикуваа составот на предложениот седумчлен административен борд, во кој ќе бидат вклучени само двајца претставници од муслиманските заедници“.
„Тоа е против принципите на верска слобода и еднаквост за еден законски ентитет, задолжен за водење на џамијата, да биде управуван од мнозинство на државни службеници кои се Христијани, или во најмала рака не се Муслимани“, рече Евангелос Венизелос, пратеник на ПАСОК.
Исто така, постои страв дека слабата застапеност во бордот ќе ги задржи настрана помалите исламистички секти, а тоа може да предизвика меѓуконфесионален антагонизам.
Сепак, Јанакоу верува дека времето е од суштинско значење.
„Ако сакаме да чекаме уште 20 години за да направиме нешто за Муслиманите во Грција, тогаш секако можеме да ги анализираме сите овие други фактори“, рече министерот.
„Владата сака да ги реализира работите што е можно поскоро“.
Според ББС-и, бројот на муслиманската популација во Грција изнесува 200 000.
96 отсто од населението во земјата се Православни Христијани.
