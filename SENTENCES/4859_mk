28/09/2009
Од Марина Рогановиќ за Southeast European Times во Подгорица -- 28/09/09
Средношколците од гимназијата во Цетиње не стапнале во институцијата откако истата беше отворена за новата учебна година на 1-ви септември. 
Студентите протестираат поради одлуката на локалниот одбор за образование да ја поништи својата одлука за назначување на Миомир Ѓуришиќ за директор во следните пет години.
Се работи за процесот на назначување кој заглави во бирократска расправија, со политички, па дури и верски призвук.
Според Ѓуришиќ, контроверзноста вклучува серија настани кои започнаа по завршувањето на неговиот последен едногодишен мандат. 
„На 26-ти јуни, еден од членовите кој требаше да гласа за мене се откажа од одборот. 
Тој беше заменет, но на 1-ви јули јас сепак бев избран за директор, со четири гласа наспрема три“, објасни тој.
Сепак, противникот на Ѓуришиќ, во трката за директор, еден професор во училиштето, поднесе жалба до Министерството за образование и наука, кое сé уште не го одобрило назначувањето.
Неколку дена подоцна, членката на одборот која гласаше за Ѓуришиќ беше заменета од страна на Министерството. 
Заменетата членка поднесе жалба до управниот суд, тврдејќи дека нејзиното отстранување било незаконско. 
Такво дејство, вели таа, може да се преземе само со судска наредба.
На следниот состанок на одборот, присуствуваа и заменетата членка и нејзината замена. 
Претседателот на одборот и уште еден член решија да поднесат оставка од позициите, наместо да дозволат замената од министерството да гласа за назначувањето на Ѓуришиќ.
Министерството оттогаш назначи двајца нови членови во одборот. 
Немаше никакво гласање, но е назначен привремен директор.
На 17-ти септември, министерот за образование и наука Сретен Скулетиќ за медиумите изјави: „Не мислам дека [учениците] имаат каква било причина за протести. 
Тие наскоро ќе добијат директор, преку соодветна процедура“. 
Ѓуришиќ ги замоли учениците да прекинат со протестите и да се вратат на настава, но демонстрантите пркосат и ветуваат дека нема да се вратат во училиште додека Ѓуришиќ не биде вратен на директорската позиција.
„Горда сум на она што го правиме“, рече Мина Новалиќ, ученичка во повисоките класови на ова престижно училиште. 
„Нема да ги дозволиме овие манипулации. 
Ќе се бориме за нашите права и ќе победиме.“
Во отвореното писмо, објавено на 19-ти септември, во изданието на најголемиот дневен црногорски весник Вијести градоначалникот на Цетиње Милован Јанковиќ вели дека тука се вмешани и други фактори.
Тој вели дека Марко Јокиќ, заменик-министер за образование и наука, му рекол во телефонскиот разговор дека Ѓуришиќ не е способен да ја врши директорската функција „поради неговите наводни состаноци со Амфилохије Радовиќ [водачот на Српската православна црква во Црна Гора].“
Јанковиќ е член на владејачката Демократска партија на социјалистите во земјата. 
Јокиќ ги негираше наводите.
На 20-ти септември, родителите на учениците објавија отворено писмо до министерот во Вијести. 
„Г-дине министер, ние имаме глас, ние слушаме и гледаме. 
На политиката не ѝ е местото во училишните клупи“, се вели во писмото.
Учениците од Гимназијата во Подгорица излегоа од училиште на 21-ви септември и протестираа по улиците, поддржувајќи ги средношколците од Цетиње. 
„Ние ги поддржуваме, бидејќи тука не се работи само за нивните права, туку и за правата на сите нас, и ова би можело да се случи секаде“, рече ученичката-демонстрант Анѓа Јоветиќ. 
Учениците од Подгорица се вратија во училниците по демонстрациите.
