21/03/2005
Од Разван Амариеи за Southeast European Times во Букурешт – 21/03/05
Георге Думитреску поседува трисобен стан во Букурешт во типичен станбен блок од времето на комунизмот -- осум ката со шест станови на секој кат, темни ходници, страшни лифтови, неефикасен систем на греење и мали соби.
Младиот специјалист за софтвер го купи својот стан во 2000 година за сума еднаква на 9.400 евра.
Сега размислува да го продаде.
На сегашниот пазар, стан од 65 метри квадратни може да се продаде за околу 55.000 евра.
„Сé повеќе сум во искушение да го продадам и да купам парцела во некое од предградијата.
Мислам дека парите ќе бидат доволни за да купам 500 метри квадратни земјиште по цена од 15 до 20 евра за метар квадратен и да изградам куќа со три спални соби“, вели Думитреску.
Чудно, но вистинито:
во Букурешт и во другите романски градови цените на малите станови изградени помеѓу 1950 и 1990 година се астрономски високи, достигнувајќи вредност од 1.000 евра за квадратен метар.
Истовремено, градењето на куќа за директна сопственост чини 300 до 500 евра за квадратен метар.
„Оваа парадоксална ситуација нема оправдување - таа е вештачка и не одговара на економската реалност“, дневниот весник Журналул Национал го цитира претседателот на романската Асоцијација на агенции за недвижности, Ливиу Урече.
Други, сепак, сметаат дека има оправдани причини за зголемувањето на цените.
Почнувајќи од минатата година романската економија достигна раст од повеќе од 8 отсто, а банките останаа отворени за кредити.
Локалното население заинтересирано за купување стан или куќа мора да се натпреварува со странските инвеститори -- особено со Романците кои сега живеат во странство -- кои сакаат да ги вложат своите заштеди во области каде што годишната добивка може да достигне и 100 отсто.
„Сопствениците на становите имаа и друг поттик за зголемување на цените со флуктуацијата на националното платежно средство и со идното воведување на новиот романски леј“, рече претседателот на Националното здружение за недвижности, Габриел Замфир, за неделникот Капитал.
Истите неверојатни трендови се случуваат и на пазарот на земјиште, каде што цените се зголемија од 20 отсто до 100 отсто во изминатата година, особено во предградијата на Букурешт и во другите средни и помали градови.
Овие области доживуваат прилив на заинтересирани купувачи со оглед на тоа што централните локации сé помалку можат да се добијат или се проваат за превисоки суми.
Експертите се поделени кога станува збор за прогнозите.
„Имаме сигнали дека цените на становите ќе продолжат да растат за 5 до 15 отсто, по што ќе паднат за 30 до 50 отсто“, вели Мариус Лочич, претседателот на „Лочич имобилиаре“.
Аналитичарот на недвижности, Раду Зилистеану, пак, смета дека психолошките фактори ќе ги држат цените најмалку уште до закажаниот влез на Романија во ЕУ на 1-ви јануари 2007 година, а можеби и после тоа.
„Само градењето на нови станови по пониски цени може да го смири пазарот“, вели тој.
