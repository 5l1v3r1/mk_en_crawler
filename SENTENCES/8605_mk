08/11/2011
Цветина Борисова за Southeast European Times -- 08.11.11
Со цел создавање железничка мрежа со висока перформанса за поврзување на земјите во Југоисточна Европа, Турција на крајот од октомври ратификуваше договор како дел од Процесот на соработка во Југоисточна Европа.
Договорот, потпишан во Солун во мај 2006 година, ветува значително намалување на времето на патување меѓу земјите во регионот, подобрување на квалитетот на патничкиот и товарниот транспорт, и зголемување на конкурентноста на железничкиот транспорт на Балканот.
Покрај тоа, истиот ветува решавање на проблемот со скапите доцнења на границите, со елиминирање на условот за запирање на возовите на царинските и пасошките контроли.
Наместо тоа, ќе се спроведуваат соодветни контроли за време на патувањето.
Планираната мрежа ќе го покрие регионот со 16 транспортни оски, и ќе пренесува комерцијални производи со брзина до 130 километри на час, а се планира зголемување на истата на 160 километри на час и 220 километри на час, каде што е тоа можно, до 2020 година.
Албанија, Бугарија, Босна и Херцеговина, Хрватска, Македонија, Грција, Романија, Србија, Турција, Црна Гора и Молдавија ќе бидат вклучени во планираната мрежа.
Властите во Анкара, кои го ратификуваа договорот на 28-ми октомври, велат дека проектот за експресната железничка мрежа „звучи покорисно сега отколку пред неколку години“.
„Сите во нашиот регион -- од исток до запад, од Азија до Европа -- може да имаат полза од него“, рече претседателот на Комисијата за транспорт на турскиот парламент, Идрис Гулуче.
„Ефикасен транспортен систем е од суштинска важност за економскиот и социјалниот напредок на Туриција и земјите од Југоисточна Европа“.
„[Југоисточна Европа] сега се соочува со реалностите на светската економска криза, додека во азискиот дел од светот, луѓето се борат против тешкотиите на ограничените слободи.
Турција, која е на средината од двата дела, се обидува да ги поврзе и да им помогне на двата“, додаде тој.
Поранешниот турски министер за транспорт, Октај Вурал, од друга страна, тврди дека учесничките влади мора да бидат поорганизирани и да се погрижат за тоа проектот да биде финансиски оправдан.
„Пред повеќе години ние имавме многу железнички предлози [проекти] во однос на поврзувањето на Европа и Азија, но годините минуваат и тие стануваат сé поскапи“, објасни тој, додавајќи дека мора да се формира конзорциум од земјите-учеснички.
Кога станува збор за Турција, „владата треба да биде транспарентна во текот на целиот процес:
кои се процедурите;
кој ги добива тендерите, кои се цените?
Она што го гледаме сега е дека земјите-учеснички даваат повеќе политички, отколку економски [засновани] изјави“.
Швеѓанецот Бертил Хилен, кој ја советуваше ЕУ за развојот на турската државна железница, вели дека со оглед на големите далечини и релативно малото население во регионот, експресната железница тешко ќе може да се натпреварува со воздушниот транспорт.
„Многу западноевропски железници со експресни услуги сé уште имаат премногу вработени, тие се неекономични и им требаат големи јавни субвенции за не многу атрактивната услуга.
Ситуацијата во Источна Европа [и Турција] е уште полоша“, објасни тој.
„Источна Европа треба сериозно да размисли каков вид железница й треба во иднина и како да стигне таму.
Фокусот треба да биде на железничката шпедиција“, истакна експертот.
