18/10/2011
Линда Карадаку и Ивана Јовановиќ во Приштина и Белград за Southeast European Times -- 18.10.11
Србите во северно Косово поставуваат и одржуваат барикади од јули.
Белград тврди дека оние кои ги поставуваат барикадите се само локални жители, а не криминалци или поддржувачи на Белград, додека Приштина вели дека криминални групи ја контролираат областа со поддршка на Белград.
Косовскиот министер за внатрешни работи, Бајрам Реџепи, вели дека врз основа на истрагата на косовската полиција и ЕУЛЕКС, издадени се околу 40 потерници, вклучително и обвиненија за палење на граничните премини и за убиство во јули на еден косовски полицаец.
„Поради барикадите [на северот] тешко е да се спроведат апсења;
тие се движат наоколу одвреме-навреме, во Србија или Црна Гора“, рече Реџепи за SETimes.
Тој потврди дека се во тек меѓународни потерници за апсење, издадени преку Интерпол, ЕУЛЕКС и УНМИК.
„Различните криминални групи се поврзани со шверц, криминал, убиства, палења и други [криминални] дејства“, рече Реџепи за SETimes.
Звонко Веселиновиќ се појавува како водач на главната криминална група, според косовските и српските медиумски извештаи.
Но, Веселиновиќ тврди дека само води градежно претпријатие.
„Обвинувањата дека ги водам Србите од северот [траат] веќе подолго време, но јас не знам на што се [засновани].
Јас сум со мојот народ, но далеку од идејата да ги водам“, рече тој за SETimes.
Сепак, Веселиновиќ признава дека бил на граничниот премин Јариње кога се случиле судирите со КФОР.
„Да, бев таму со 2.000 луѓе.
Не носев маска, како што тврдат.
Имав само кошула и капа.
На крајот на краиштата, КФОР снима сé и тој ден јас лично ги видов војниците со апарати за сликање, така што е многу лесно да се утврди каде сум бил, со кого, и што сум правел“, додава тој.
„Звонко е шверцер, тој е и осомничен организатор на барикадите и палењето на граничните премини.
Звонко е еден од нив;
има и други, некои Срби во српскиот национален совет.
За жал, водачите на нелегалните општини, исто така, се приклучија;
некои се осомничени за криминални врски“, рече Реџепи за SETimes.
Александар Чортиќ, српски пратеник и член на Комитетот за безбедност, го опишува Веселиновиќ како контроверзен бизнисмен.
„Тој е заштитен во сите овие кругови, така што си ги гледа сопствените интереси и не е сам, и на тој начин луѓето како него се збогатуваат и стекнуваат милиони, додека другите страдаат“, рече Чортиќ за SETimes.
Тој вели дека состаноците за северот на Косово ќе останат тајни, на инсистирање на разузнавачките служби.
„Српската влада треба да апелира за повлекување на барикадите до сите кои инсистираат на истите.
Нашата влада мора да го повика нашиот народ да прекине со борбите и да ги продолжи разговорите со Приштина“, рече Чортиќ.
„Не ги сметаме границите [Jaриње и Брњак] за гранични премини меѓу Србија и Србија, туку за премини меѓу Србија и Косово.
Затоа ние апелираме до српското население да не биде непријателски расположено кон локалните жители кои го претворија целото северно Косово во криминална зона“, додава тој..
Реџепи вели дека криминалните групи на северот се „силни во контролирањето на обичните луѓе, кои се жртви, заложници на криминалните групи“ и, додава тој, имаат поддршка од Србија.
ЕУЛЕКС го потврди постоењето криминални групи и организиран криминал на северот.
„Тие соработуваат со криминалните групи на југот“, рече за SETimes Ник Хотон, шеф на канцеларијата за врски со медиумите на ЕУЛЕКС.
„Сегашната ситуација со барикадите на северот ја ограничува слободата на движењето за сите -- вклучително и институциите за спроведување на законот;
што е уште една причина за тоа овие барикади да бидат срушени што е можно поскоро“, додава тој.
Косовскиот аналитичар Агрон Бајрами вели дека е време да се одлучи како и кој ќе „ја затвори сериозната рана на северно Косово“.
Африм Гаши, Албанец од Приштина, вели дека криминалните групи на северот се поврзани со политичките кругови во Белград.
„Политичарите во Белград му го претставуваат овој криминален чин на српскиот народ како патриотизам, обидувајќи се да профитираат политички и евентуално да го поделат северот“, рече тој за SETimes.
Поранешниот српски политичар Вук Драшковиќ јавно рече дека српските екстремисти го провоцирале КФОР на северот за време на неодамнешните судири.
Чортиќ се согласува.
„Имаме ситуација во која луѓето во Косово се близу до тоа да ја доживеат судбината на краинските Срби, кои дојдоа во Србија само со пластични кеси.
Ние сакаме да го спречиме тоа, да не се повтори операцијата Бура“.
