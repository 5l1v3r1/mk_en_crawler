16/08/2012
Линда Карадаку за Southeast European Times -- 16.08.12
Земјите од Југоисточна Европа стануваат сé позагрижени во врска со заштитата на личните податоци на граѓаните, како дел од борбата против организираниот криминал и корупцијата.
Давор Дубравица, шеф на регионалната анти-корупциска иницијатива, рече дека секој податок што некој го добива или поседува може да се злоупотреби за нелегални цели.
„Секогаш има шанса некој [кој работи во официјален административен капацитет] да продава лични податоци за финансиската состојба на некој друг, имотот или обврските.
Овие податоци може да се искористат од банди на организираниот криминал за рекетирање, уцена, и други нелегални активности“, рече Дубравица за SETimes.
Оваа иницијатива беше воспоставена во Сараево во 2000 година.
Албанија, Босна и Херцеговина, Бугарија, Хрватска, Македонија, Молдавија, Црна Гора, Романија, Србија и УНМИК, се членки.
„Кога добивате СИМ-картичка, вашите лични податоци се регистрирани ...
исто е и со Интернет пристапот.
Постои мрежа луѓе кои знаат кој сте, за што разговарате на телефон, што читате онлајн, дури и во канцеларија;
мрежниот администратор може да ви ги чита приватните имејли“, рече за SETimes Беким Арифи, жител на Косово, од Подујево.
Арифи рече дека законот не е доволен.
„Сé додека има луѓе кои може да влезат во вашиот личен живот [со хакирање на системот со податоци], нема заштита на личните податоци“, рече тој.
Во 2010 година косовскиот парламент го одобри законот за заштита на личните податоци, и беше формирана агенција за заштита на личните податоци во 2011 година.
Косовската агенција за заштита на личните податоци ја заврши првата фаза од инспекцијата на косовските мобилни оператори во декември 2011 година.
Агенцијата објави дека мобилните оператори „ја надминаа намерата“ за која се собираат или процесуираат личните податоци, и „секое понатамошно чување, или складирање, претставува законски прекршок, и како таков е санциониран [со законот]“.
Агенцијата им нареди на мобилните оператори да ги уништат копиите на хартија и електронските копии на личните податоци на сопствениците на СИМ-картички и да преземат мерки за зачувување на личните податоци.
Агенцијата потпиша голем број договори за соработка во регионот, од кои последниот на 8-ми август со Хрватска.
Ружди Јашари, директор на агенцијата, рече дека договорот се фокусира на развивањето легислатива, соработка на меѓународните проекти, и размена на искуства во технологијата и масовната комуникација.
Според Дубравица, има начин да се запре злоупотребата.
„[Личните податоци може да се заштитат] ако чувствителните податоци се чуваат во автоматизирани системи.
Неопходно е да се воспостави соодветна разузнавачка документација со цел да се заштитат податоците и да се идентификуваат сите службеници кои имаат пристап до податоците за приватна или незаконска употреба“, рече тој.
Рамадан Иљази, коосновач на косовското движење ФОЛ, рече дека идејата за заштита на личните податоци е нова во Косово.
„Личните податоци највеќе се користат во приватниот сектор.
Најдобар начин да се заштитат личните податоци е граѓаните да реагираат по сомневањето за злоупотреба на личните податоци“, рече Иљази за SETimes.
Регионалните држави имаат слични механизми за заштита на личните податоци.
„Соработката меѓу нив е клучна, имајќи предвид дека криминалот на Балканот е транснационален и регионално добро организиран“, рече Иљази.
Регионална конференција за собирањето и заштитата на личните податоци, според програмата на ЕУ Инструмент за предпристапна помош, се одржа во јули во Хаг.
Претставниците од Албанија, Босна, Хрватска, Косово, Македонија, Црна Гора и Србија учествуваа на конференцијата, како дел од проектот финансиран од ЕУ со цел зајакнување на внатреграничната и меѓународната соработка.
