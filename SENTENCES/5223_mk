01/02/2010
Од Линда Карадаку за Southeast European Times во Приштина -- 01/02/10
По третпат, гласачите во две косовски општини излегоа на гласање во неделата (31-ви јануари), откако беше наредено повторено гласање од страна на Централната изборна комисија (ЦИК).
Заменик-претседателот на Демократската партија на Косово (ПДК), Фатмир Лимај, за косовската телевизиска станица „Клан Косова“ изјави дека неговата партија победила во двете општини.
Градоначалничките победи беа извојувани во Липјан/Липљане над кандидатите од Демократската лига на Косово (ЛДК), партијата на претседателот Фатмир Сејдиу.
Претседателката на ЦИК, Несрин Љушта, рано во понеделникот рече дека прелиминарните резултати покажуваат оти ПДК победила во Призрен со 53,2 отсто од гласовите и во Липјан/Липљане со 53,7 отсто.
Таа рече дека 43 отсто од гласачите излегле во Призрен, а 57 отсто во Липљане.
Заменик-претседателот на ЛДК, Лутфи Назири, призна дека изборните резултати не се охрабрувачки за неговата партија, но рече дека тие ќе ги прифатат резултатите и ќе им честитаат на победниците.
Лушта рече дека нема информации за евентуални нерегуларности во текот на повтореното гласање.
Шефот на Комисијата за приговори и поднесоци (ЕЦАЦ) Џемајл Пецани, потврди дека гласањето се одржало без инциденти, иако локалната телевизија јави за судири меѓу поддржувачите од двете партии во Липљане.
Немаше официјална потврда за наводните инциденти.
ЦИК одлучи да одржи трет круг гласање во Призрен и Липљане, откако изборите на 15-ти ноември и 13-ти декември не резултираа со избор на градоначалник во некоја од овие општини.
На изборите во ноември, ПДК беше победник во повеќето општини.
ЕЦАЦ го препорача гласањето поради нерегуларностите забележани во вториот круг на 13-ти декември.
Комисијата, исто така, предложи повторување на гласањето во трета општина -- Гњилане.
Наместо тоа, ЦИК нареди повторно пребројување на гласовите во Гњинале, но сепак не успеа да донесе конечна одлука.
Ова ќе биде решено на суд.
Американскиот амбасадор во Косово, Кристофер Дел, се состана со Љушта на 23-ти декември.
„Ние сметаме дека, по понатамошното разгледување, ЦИК ќе ја признае својата обврска целосно да ја почитува одлуката на ЕЦАЦ за одржување избори и во Гњилан/Гњилане“;
рече Дел.
„Целта на законот во врска со ова е јасна и ЦИК има јасна одговорност да нареди нови избори во сите три општини во согласност со одлуката на ЕЦАЦ од 19-ти декември.“
