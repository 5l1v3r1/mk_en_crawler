15/11/2009
ПРИШТИНА, Косово -- Гласачите во неделата (15-ти ноември) излегоа на гласање, на првите избори откако земјата прогласи независност од Србија во февруари минатата година.
Изборите се за градоначалници и општински советници во 36 општини, вклучително и главниот град, Приштина.
Во петокот претседателот Фатмир Сејдиу ги повика сите лица со право на глас да учествуваат.
„Треба да му докажеме на светот дека Косово е стабилна земја која носи мир и стабилност во регионот“, рече Сејдиу.
Едно од клучните прашање е колку Срби ќе учествуваат, по повиците за бојкот од Белград и влијателната црква на православните Срби.
Околу 120.000 Срби живеат во Косово, а околу 40.000 од нив се концентрирани на северот, во близина на границата со Србија.
Тие ја отфрлаат независноста на Косово и одржуваат силни врски со властите во Белград, кои им даваат финансиска и политичка поддршка.
Според Централната изборна комисија, 22 од 74 политички партии, коалиции и одделни кандидати кои учествуваат на изборите во неделата, се Срби.
Најмалку 80.000 Срби што живеат во енклавите на централно Косово се очекува да гласаат, и покрај повиците за бојкот.
(AФП, Ксинхуа, АП, Б92 - 15/11/09)
