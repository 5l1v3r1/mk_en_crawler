15/06/2012
ХК Цанис за Southeast European Times во Атина -- 15.06.12
Политичката поларизација во Грција достигна уште едно ниско ниво, кога портпаролот на ултранационалистичката Криси Авги (Златна зора), Илиас Касидиарис, нападна две женски политички противнички за време на телевизиската дебата минатата недела, покренувајќи го прашањето за тоа дали инцидентот ќе им наштети или ќе ги зголеми шансите на Златна зора на изборите в недела (17-ти јуни).
Касидиарис й фрли чаша вода на едната противничка и й удри шлаканица на друга, за време на утринската програма на приватната телевизија АНТ1, како одговор на критиките за Златна зора, со што всушност ја фокусираше јавноста на својата партија.
Критичарите ја опишуваат Златна зора како неонацистичка и бесрамно фашистичка, додека нејзините членови го отфрлаат именувањето, нарекувајќи се „патриотско движење“. 
Некои аналитичари велат дека инцидентот со Касидиарис -- чија снимка беше пуштена на Интернет -- може да й помогне на партијата да добие повеќе гласови в недела.
„Слушнав многумина -- всушност, млади луѓе -- како велат дека пред [првиот круг] од изборите на 6-ти мај ќе гласале за Криси Авги, за конечно некој да оди во парламентот и да ги истепа политичарите“, напиша за Катимерини Паскос Мандравелис, еден од водечките колумнисти во Грција.
Друг добропознат колумнист, Јанис Претентерис, напиша во весникот Ta Неa дека вината треба да падне на скоро половина милион гласачи кои ја потпомогнаа Златна зора.
Тие сочинуваат 7 отсто од гласовите што партијата ги доби на изборите од 6-ти мај, кои завршија без дефинитивен победник, добивајќи 21 пратеник во парламентот од 300 места.
Самиот Касидиарис лесно освои место -- добивајќи повеќе од 15.000 гласови во неговиот изборен круг на метрополитенска Атина.
За разлика од тоа, на изборите во октомври 2009 година, Златна зора доби помалку од 1 отсто од гласовите на општите избори.
„Грешката е на оние кои ги легитимизираа оние како Касидиарис со своето екстремно [однесување], хистерија и нивната бесмисленост против нашиот демократски политички систем: на сите, кои, во својата ирационалност или очај, помислија или извикаа ,нека гори парламентот’“, рече Претентерис.
Претентерис, понатаму, ги критикуваше гласачите, кои, во својата желба да се спротивстават на, како што го нарекуваат, Четвртиот рајх, во странство -- мислејќи на тројката ММФ-ЕЦБ-ЕК -- не гледаат дека Третиот рајх им маршира пред нивните очи дома.
Недостигот на дефинитивен одговор за популарноста на Златна зора се должи на законот кој спречува објавување на анкети за јавното мислење две недели пред изборите, легислатива која е исмеана од агенциите за анкетирање и голем дел од медиумите.
Повеќето анкетари се согласуваат дека дебито на партијата на централната политичка сцена беше поттикнато од зовриената јавна лутина поради двеиполгодишните мерки на штедење и перцепцијата на лабава имиграциона политика преку која многу луѓе од Третиот свет влегоа во Грција.
Касидиарис и Златна зора продолжуваат со искористувањето на фокусот во своја политичка корист. 
Касидиарис поднесе тужба против двата политички противници со кои се судри на телевизија, наводно заради напад и навреда.
Претходно, тој го избегна 48-часовниот деликт на дело период за итен судски процес откако атинскиот обвинител нареди негово апсење врз основа на обвинувањата за напад, и сега се соочува со иден судски датум, по поднесувањето официјално обвинение.
