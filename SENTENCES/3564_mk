09/02/2007
(AП, АФП, Интернешнал хералд трибјун, Њујорк тајмс, Њу Анатолијан - 08/02/07;
Заман - 07/02/07;
AП, ББС, ВОА, Тркиш дејли њус - 06/02/07;
АФП, ББС - 02/02/07)
Висок турски полициски функционер беше отстранет од позицијата оваа недела, по откритието дека полицијата била однапред предупредена за планираното убиство на турско-ерменскиот новинар Хрант Динк.
Полицијата, наводно, добила информација за заговорот во февруари 2006 година.
„Ја признавам целата моја вина за тоа што не ја споделив разузнавачката информација што ја добив во врска со заговорот за атентат“, се цитира изјавата на шефот на истанбулското полициско разузнавање, Ахмет Илхан Гулер, во извештај на Њу Анатолијан од четвртокот (8-ми февруари).
Тој беше суспендиран доцна во понеделникот како дел од истрагата за убиството.
Министерството за внатрешни работи, наводно, го отворило патот и за истрага за дејствата на шефот на истанбулската полиција, Џелатин Черах.
Педесетидвегодишниот Динк, главен уредник на истанбулскиот билингвален весник на турски и ерменски јазик Aгос беше убиен на сред бел ден на 19-ти јануари, пред неговата канцеларија.
Седумнаесетгодишниот Огум Самаст од источниот град Трабзон призна дека го убил новинарот бидејќи тој ја „навредил турската крв“.
Седум други лица се уапсени под сомневање за вмешаност во случајот.
Сите од нив се од Трабзон.
Динк ги налути турските националисти со тврдењето дека убиствата на околу 1,5 милион Ерменци во периодот пред распадот на Отоманската империја, претставуваат геноцид, карактеризација која Анкара категорички ја отфрла.
Гувернерот на Трабзон Хусејин Јавуздемир и шефот на полицијата Решат Алтај беа сменети од функциите набргу по убиството.
Суспендирањето на Гулер се случи само неколку дена откако петмина полицајци и петмина припадници на Жандармеријата во покраината на Црното Море, Самсун, беа отпуштени по објавувањето на видео-снимката на која се гледа како тие позираат заедно со Самаст и го „пречекуваат како херој“.
Снимката ја разгоре загриженоста помеѓу Турците за постоење на „длабока држава“ во сенка -- израз кој се користи за екстремистичките националисти кои работат во рамките на државата, но се подготвени да го прекршат законот во одбрана на своите верувања.
Премиерот Реџеп Тајип Ердоган вети дека ќе се справи со, како што ги опиша, „бандите во државните институции“.
На погребот на Динк присуствуваа повеќе од 100.000 луѓе, кои во тишина го изразија својот протест против екстремистичкиот национализам, обвинувајќи го за неговата смрт и Членот 301 од турскиот кривичен закон.
Како и на Орхан Памук, добитникот на минатогодишната Нобелова награда за литература и на редица други турски интелектуалци, на Динк му се судеше според контроверзниот член, според кој за кривично дело се прогласува „навредата на турската припадност“.
Група од десет цивилни организации поднесоа предлог во четвртокот за измена на членот, кој е нашироко критикуван од страна на ЕУ и на меѓународните групи за човекови права.
„Ние сметаме дека нашиот предлог ќе помогне да се надминат постојните тешкотии“, рече Давуд Окутчу, шеф на Фондацијата за економски развој, на прес-конференцијата што беше емитувана на телевизија.
Предложените амандмани имаат за цел да се направи подобра разлика помеѓу законските критики и нелегалното оцрнување.
Помеѓу другите измени, нацрт-законот предлага, наводно, и изразот „навреда на турската припадност“ да се замени со „отворено презирање и потсмевање“ на турскиот идентитет.
Но, некои групи велат дека членот 301 треба да биде целосно исфрлен, наместо само да биде ублажен.
„Во очекување на општите избори во ноември, владата ја избегна политичката одговорност за контроверзното прашање како што е членот 301, стравувајќи дека ќе загуби гласачи“, Интернешнал хералд трибјун ја цитираше изјавата на Генчај Гурун, генералниот секретар на турската Комисија на лекари.
„Измените се само фасада и никогаш не можат да спречат горки последици, како што видовме со убиството на г-дин Динк“, рече тој.
