11/04/2006
Од Зоран Николовски за Southeast European Times во Скопје – 11/04/06
На крајот од март Македонија стана првата земја во Западен Балкан што одржа разговори со Европската комисија за олеснување на визниот режим.
Дводневните разговори се одржаа на 28 и 29-ти март, отворајќи го патот за она што, според Брисел, на крајот ќе биде регионална иницијатива.
Укинувањето на визите беше еден од чекорите што беа предложени во јануарското комунике на ЕК, „Западен Балкан на патот кон ЕУ:
Консолидирање на стабилноста и зголемување на благосостојбата“.
Истата одредува бројни мерки за помош на кандидатите за членство и потенцијалните земји-кандидатки да се придвижат напред кон влезот во блокот.
Помеѓу другите мерки наведени во документот се и обезбедувањето на поголем број стипендии за студентите и обезбедување на континуирана помош за малите претпријатија преку неодамна формираниот Европски фонд за Југоисточна Европа, за кој беа одвоени 60 милиони евра за 2006 година.
Покрај тоа, Регионалната школа за високо образование и јавна администрација ќе започне со своите активности оваа година.
Планирањето на состаноците во врска со училиштата веќе започна во секоја земја-корисник во регионот, а нејзиниот прв регионален состанок треба да се одржи во мај.
Сепак, од сите предлози на ЕК оној што предизвика најголеми дискусии е повикот за регионален договор за слободна трговија.
Медиумите во Балканот, потврдени од разни политичари, ја пречекаа идејата со сомневање, карактеризирајќи ја како обид за враќање на Југославија без Словенија, но со Албанија во нејзини рамки.
Оваа загриженост сега стивна, бидејќи претставниците на ЕК инсистираат на тоа дека немале таква цел во глава и ги истакнуваат бенефициите од трговската либерализација.
На 6-ти април премиерите од осум земји -- Албанија, Босна и Херцеговина, Бугарија, Хрватска, Македонија, Молдавија, Романија и Србија и Црна Гора -- се состанаа во Букурешт и го одобрија создавањето на единствена слободна трговска зона преку проширување на постојниот Централноевропски договор за слободна трговија (ЦЕФТА).
ЦЕФТА моментно ги вклучува Бугарија, Хрватска, Македонија и Романија.
Но, Бугарија и Романија ќе ја напуштат организацијата откако ќе влезат во ЕУ.
ЕК, исто така, предложи создавање на локален граничен сообраќаен режим на надворешните граници на земјите-членки на ЕУ.
Според овој режим жителите на пограничните региони -- меѓу кои и по должината на границата на ЕУ со земјите од Западен Балкан -- би можеле да добијат дозвола да ја преминуваат границата со локална дозвола за граничен сообраќај и без визи.
