31/12/2012
Дражен Ремиковиќ за Southeast European Times во Сараево – 31.12.12
Иако билатералната трговија меѓу Турција и Босна и Херцеговина (БиХ) цвета, заинтересираните од двете страни повикуваат на уште подлабока економска соработка.
Билатералната трговија меѓу Анкара и Сараево во 2011 година достигна вредност од 271 милиони евра, зголемување од 20 отсто во споредба со претходната година, според бројките што ги обезбеди турската амбасада во Сараево.
„Економските односи меѓу Турција и БиХ сé повеќе се зајакнуваат“, рече во писмената изјава за SETimes турскиот амбасадор во БиХ, Ахмет Јилдиз.
„Турција смета дека БиХ има голем економски потенцијал кој чека да биде целосно искористен поради нејзината близина до европскиот пазар, нејзините големи природни ресурси како што се минералите, шумите и хидрауличниот енергетски капацитет, нејзиниот ветувачки потенцијал за раст во другите сектори како што е туризмот и земјоделството и образованата работна сила.“
Претходно овој месец Европското движење во БиХ, група која ја промовира европската интеграција, отпочна проект за унапредување на билатералните економски врски во координација со турската амбасада во Сараево.
Иницијативата ќе ја охрабри инвестицијата во 12 градови во БиХ, по шест во Република Српска и Федерацијата на Босна и Херцеговина.
„Развојот на бизнис соработката меѓу БиХ и Турција е една од главните цели на овој проект“, рече за SETimesПредраг Прастало, претседател на Европското движење во БиХ.
„Турција е еден од најважните економски партнери и инвеститори на земјите во регионот, додека БиХ е сé уште 11-ти најголем инвестициски и економски [партнер] на Турција“, додаде Прастало. 
„Ова е повеќе од скромно, со оглед на целта на Турција брзо да стане една од 10-те најразвиени земји во светот.“
За време на посетата во септември на БиХ, премиерот Реџеп Тајип Ердоган се заложи за проширување на трговијата.
„Верувам дека сегашната трговија меѓу Турција и БиХ не е доволна. 
Соработката во врска со ова прашање мора да биде поголема“, рече тој, според извештаите на медиумите. 
„Убеден сум дека трговијата меѓу двете земји треба да се мери не во милиони, туку во милијарди [eвра].“
Најголемите инвестиции на турските претпријатија во БиХ досега се фабриката за хартија Натрон Хајат во Маглај, фабриката за стакло Шишеџам во Луковац и Зираат банка Босна, која е во сопственост на турската ТЦ Зираат бенк.
Најзначајна економска активност од страна на едно турско претпријатие во 2012 година беше преземена од Ченгиз Инсаат, турско градежно претпријатие кое ги доби тендерите за изградба на деловите на Автопатот 5Ц, кој е дел од патниот план за поврзување на централна Европа со Јадранското Море преку БиХ. 
Вкупната сума на овие работи се проценува на 372 милиони евра.
Случајот со фабриката Амониа сода во Лукавац, централна БиХ, претставува пример за можностите и предизвиците со кои се соочуваат турските инвеститори во земјата.
Фабриката моментно произведува 370.000 тони сода годишно, бројка што се зголеми повеќе од тројно од 2006 година. 
Нејзиниот нов сопственик, Шишеџам груп, турска компанија која произведува стакло и хемиски производи, има намера да го зголеми производството на 500.000 тони годишно инвестирајќи десетици милиони евра во фабриката.
Но, пред да просперира фабриката, нејзините инвеститори се бореа со пречките со кои се соочуваат и другите бизнисмени во БиХ, како што се сложените административни процедури и големите давачки. 
Потребен е месец или два и околу 1.000 евра за регистрирање претпријатие во БиХ, додека истите процедури може да се завршат за една недела за дел од оваа цена во соседна Хрватска. 
Ендемската корупција и политичката нестабилност претставуваат дополнителни проблеми за БиХ.
„Ова беше многу тежок проект. 
Фабриката беше на раб на банкрот пред шест години“, рече за SETimesУмут Барис Донмез, генерален директор на фабриката Амониа.
„Моравме да инвестираме многу повеќе од она што очекувавме. 
Во исто време, ние сме делумно разочарани од проблемите што ги имавме со институциите во БиХ. 
Поради тоа, денес можеме да кажеме дека сме задоволни и незадоволни во исто време од бизнисот во БиХ.“
Донмез додаде дека пресекувањето на бирократијата ќе помогне да процветаат економските врски меѓу Турција и БиХ. 
„Во поглед на подобар бизнис, не само за Турција, туку и за другите странски инвеститори, [мора да се елиминира] непотребната бирократија на сите нивоа. 
Исто така, на БиХ й треба поедноставна и пофункционална менаџерска структура, [која] е моментно многу обемна и сложена.“
Ако се добри условите, нема да има недостаток на заинтересирани инвеститори.
„Турските власти со задоволство забележуваат зголемена комуникација меѓу бизнис круговите на Турција и БиХ, и ги охрабруваат понатамошните контакти“, рече Јилдиз.
