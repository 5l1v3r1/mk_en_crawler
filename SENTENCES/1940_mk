25/03/2005
Од Роберт Хершбах за Southeast European Times – 25/03/05
Србија и Црна Гора не ги исполнија обврските што ги презедоа кога влегоа во Советот на Европа (СоЕ) пред две години, вели Амнести интернешнал во својот извештај објавен во вторникот (22-ри март).
Карактеризирајќи ја 2004 година како „изгубена година“ во однос на меѓународните обврски на Белград, извештајот ја наведува слабата соработка со Трибуналот на ОН за воени злосторства, проблемите со домашните судски процеси во врска со воените злосторства, неоткривањето на вистината за исчезнатите лица и неизведувањето на извршителите пред лицето на правдата, како и други области на интерес.
„Голем дел од одговорните за најголемите прекршувања на човековите права за време на вооружените конфликти по распадот на Југославија и понатаму се неказнети“, вели монитиринг групата за човекови права.
„И покрај меѓународните и националните обврски, властите ...
одбиваат да ги уапсат и предадат лицата обвинети од страна на Трибуналот, и се потпираат, наместо тоа, на доброволните предавања и ретко ги судат ваквите злосторства дома.“
Високи официјални претставници, меѓу кои и српскиот претседател Борис Тадиќ, српскиот премиер Воислав Коштуница и сојузниот претседател Светозар Маровиќ инсистираат дека доброволниот пристап ќе даде резултати.
Осуммина обвинети му се предадоа на Трибуналот во текот на последниве два месеци.
Помеѓу нив е и поранешниот началник на Југословенската армија, Момчило Перишиќ, и генералот од босанските Срби, Винко Пандуревиќ, кои во средата отпатуваа за Хаг.
И покрај тоа што е постигнат напредок, се вели во извештајот, пристапот на Владата ги прекршува нејзините обврски како земја-членка на ОН.
Покрај тоа, уште 12 бегалци се наоѓаат на слобода, меѓу кои и поранешните генерали Небојша Павковиќ и Сретен Лукиќ, кој слободно се движи во Србија.
Главната обвинителка на ОН, Карла дел Понте, обвини дека Ратко Младиќ, еден од тројцата најбарани обвинети од страна на судот, добива помош од мрежата на поддршка во рамките на официјалните структури, меѓу кои и српската војска.
Во меѓувреме, процесот на судење на воените злосторници во домашните судови е бавен и некомплетен, вели оваа организација.
Моментно во тек се само три случаи, а два од нив се развлекуваат поради поништувањата од страна на повисокиот суд.
Во јануари Врховниот суд ја поништи пресудата за Саша Свјетан, припадник на специјалната полициска единица „Шкорпиони“, вмешана во убиството на 19 етнички Албанци во Подуево во 1999 година.
Во септември 2004 година судот ги анулираше пресудите против четири лица обвинети за киднапирање и убиство на 17 Муслимани.
На осумнаесет лица им се суди во врска со масакрот во Овчара во близина на Вуковар, Хрватска, во 1992 година, но обвинението не ги вклучи и поранешните офицери на Југословенската народна армија (ЈНА) кои се поврзуваат со злосторството.
Судењето само на извршителите од пониско ниво „ја охрабрува културата на неказнување за војската и политичкото раководство“, се вели во извештајот.
Никој не е обвинет во врска со закопувањето на стотици косовски Албанци во масовните гробници лоцирани на владин имот, истакнува Амнести интернешнал.
Атентатите на новинарите Славко Чурувија и Милан Паниќ и голем број други случаи - меѓу кои и смртта на двајцата војници пред касарната на Армијата за која се зборува дека му била засолниште на Младиќ - и понатаму остануваат нерешени.
Во документот, исто така, се изразува загриженост во врска со третманот на Ромите, особено оние што се раселени како резултат на косовскиот конфликт и предупредува дека српското законодавство за совесна воена служба и понатаму претставува прекршување на стандардите на Советот на Европа.
И покрај тоа што смета дека Србија е одговорна за голем број прашања поврзани со човековите права кои влијаат на државната заедница, извештајот, исто така, наведува и обвинувања за соучесништво од високо ниво во случајот на трговија со луѓе во Црна Гора.
Белград, во меѓувреме, започна дипломатска иницијатива која има за цел да покаже дека е постигнат напредок во соработката со Трибуналот на ОН.
На состанокот со официјални претставници на ЕУ во Брисел, Тадиќ и Коштуница ветија дека ќе бидат исполнети и преостанатите обврски.
Претходно оваа недела, сојузниот совет за соработка со Трибуналот на ОН ја одобри одлуката за замрзнување на средствата на обвинетите во бегство, а заменик-премиерот Мирољуб Лабус укажа на тоа дека властите се подготвени да одат и понатаму од пристапот на доброволно предавање.
Србија и Црна Гора се надева дека ќе добие позитивна физибилити студија од ЕУ за своите изгледи за пристапување, но официјалните претставници во Брисел јасно дадоа на знаење дека еден таков пристап зависи во голема мерка од соработката со Хашкиот трибунал.
