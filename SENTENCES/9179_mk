11/09/2012
Сафет Кабашај за Southeast European Times во Приштина -- 11.09.12
Косовската стопанска комора (КСК) даде неколку препораки до владата, со цел да им се помогне на граѓаните да се справат со зголемувањето на цените на храната по сушата ова лето.
Земјата, која увезува скоро 50 отсто од својата храна, претрпе удар кога летните временски услови ја опустошија реколтата во регионот.
Цените на храната се очекува да се зголемат за 10 до 15 отсто почнувајќи од овој месец.
Според комората, владата мора да посегне по државните резерви за да ја ублажи кризата оваа година.
„Зголемувањето посебно ќе ги погоди земјите што се соочуваат со застој во економскиот развој и Косово не може да се изолира од глобалниот бран“, изјави заSETimesСафет Герџалиу, претседател на КСК.
Тој рече дека падот на директните странски инвестиции и падот на странските девизни дознаки ќе има дополнително влијание на земјата.
Други препораки се да се намали нафтата и ѓубривата, кои се користат во одгледувањето и жетвата на житните култури и земјоделските култури, и да се подготват дополнителни социјални пакети за најзагрозените граѓани.
И покрај повикот на комората, владата се чини дека не реагира.
„Државните резерви стока не може да го спречат растот на цените на храната, дури и да ги имавме сега“, рече Арта Иштрефи, политички советник за медиуми во Министерството за трговија и индустрија.
Според Иштрефи, министерството работи на формирање на првите државни резерви, но тие нема да бидат на располагање сé до следниот октомври.
Таа рече дека ваквата стока е посветена на други ситуации, војни и природни катастрофи.
„Со оглед на фактот дека имаме сиромашно население и до 40 отсто, при што скоро 20 отсто живеат во екстремна сиромаштија, ние сме единственото место со европски цени, но африкански приходи.
Во ситуација кога скоро 250.000 семејства живеат од социјална помош, голем процент од косовското општество ќе ги почувствува последиците од престојната криза“, рече Герџалиу.
„Доделувањето социјална помош се заснова на внатрешни законски критериуми и тие нема да се променат, и покрај евентуалниот раст на цените на храната“, изјави заSETimesБеџет Гаџиќи, советник за медиуми во Министерството за труд и социјала.
Но, некои велат дека проценката за зголемувањето на цените е мала.
Селатин Каќанику, претседател на невладината организација Консуматори (Потрошувач) вели дека зголемувањето ќе биде поголемо од она што го објави КСК.
„Земајќи го предвид последното зголемување на цената на енергијата, секојдневното зголемување на цените на маслото, лебот и другите основни животни намирници, се плашам дека општото зголемување ќе биде 15 до 20 отсто“, рече Каќанику за SETimes.
Растот предизвикува голема загриженост во јавноста, особено кај оние што живеат во сиромаштија.
Мане Мемќај, мајка на шест деца, добива 65 евра социјална помош.
„Секој ден чекам да слушнам за зголемување на приходите за моето семејство и тогаш слушам дека нашата храна ќе стане поскана“, рече таа за SETimes.
Но, таа не е изненадена.
„Секојдневно гледам зголемување на цените на производите и немам поим дали тоа некогаш ќе престане“, рече Мемќај.
