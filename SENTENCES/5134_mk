09/12/2009
(УПИ, Заман, агенција Анадолу - 09/12/09; AФП, Ројтерс, ДПА, ФТ, Блумберг, Еуопсервер, КНА - 08/12/09)
Нова пречка се појави на патот на Турција кон членството во ЕУ во вторникот (8-ми декември). 
Кипар посочи дека е можно да го блокира отворањето на петте нови поглавја од преговорите за пристапување со Турција, ако Анкара не исполни некои сé уште неконкретизирани услови.
„Ќе поставиме услови за отворањето на поглавјата“, рече кипарскиот министер за надворешни работи, Маркос Кипријану, по дводневниот состанок со највисоките дипломати во Брисел, додавајќи дека Никозија не бара да „го запре турскиот процес на пристапување“.
Турција мора да ги усогласи своите закони со стандардите на ЕУ пред земјата да може да му се приклучи на блокот од 27 земји.
Анкара отвори 11 од сите 35 поглавја на преговорите досега, при што само едно е условно затворено. 
Водачите на ЕУ замрзнаа осум други поглавја во декември 2006 година поради тоа што Турција не ги отвори своите пристаништа и аеродроми за бродовите и авионите на кипарските Грци.
Пред отпочнувањето на своите разговори за пристапување, Турција потпиша договор со кој се проширува царинскиот договор со ЕУ и за другите нејзини членки, вклучително и Кипар, кој пристапи во блокот во мај 2004 година, без нејзиниот северен, турски дел, кој го признава само Анкара.
Tурција инсистира на тоа дека ќе ги отвори своите пристаништа и аеродроми за кипарските Грци откако ќе прекине економската изолација на заедницата на кипарските Турци.
Кипар веќе постави услови за отворање на поглавјето од преговорите кое се однесува на енергијата. 
Петте нови области на политиката додадени на листата во вторникот вклучуваат: слободно движење на работниците; судство и основни права; правда, слобода и безбедност; образование и култура, и надворешна, безбедносна и одбранбена политика.
Министрите за надворешни работи на ЕУ во вторникот посочија дека осумте поглавја замрзнати пред три години ќе останат надвор од дофатот на Турција додека таа не стави крај на своето трговско ембарго врз Кипар, но даде зелено светло за отворање на разговорите за еколошката политика подоцна овој месец.
Државите на ЕУ „истакнаа со длабоко жалење дека Турција, и покрај повторените повици, и понатаму го одбива исполнувањето на својата обврска“ од т.н. 
Анкарски протокол од 2005 година, ДПА ја цитираше заедничката изјава на министрите. 
Тоа одбивање „ќе има континуирано влијание на целокупниот процес на преговори“.
Но, дипломатите го пофалија реформскиот напредок на Турција во некои области, како што се судството, цивилно-воените односи и културните права, како и нејзините „значителни дипломатски напори“ кон нормализирање на односите со Ерменија. 
Поздравувајќи ги неодамнешните потези на владата со цел подобрување на правата на значителното курдско малцинство во земјата, тие истовремено ја повикаа Анкара да преземе „конкретни мерки кои ќе им загарантираат на сите турски граѓани права и слободи“.
Пораката испратена до Турција постигна вистинска рамнотежа, рече комесарот за проширување на ЕУ во заминување, Оли Рен. 
Фактот дека ново поглавје ќе биде отворено пред крајот на оваа година покажува дека процесот на пристапување на Турција „е на вистински пат“, АФП ја цитираше неговата изјава за новинарите во Брисел во вторникот.
Како одговор на одлуката на дипломатите на ЕУ, турското Министерство за надворешни работи во средата издаде соопштение во кое го опишува како „неправично“ нивното барање Турција да ги испочитува своите обврски, додека самата ЕУ не го исполни своето ветување од април 2004 година за отстранување на „блокадата“ на заедницата на кипарските Турци.
