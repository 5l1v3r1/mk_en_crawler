05/10/2009
Од Беса Беќири за Southeast European Times во Приштина – 05/10/09
Очигледното труење на 123 косовски ученици минатата недела, на возраст меѓу 14 и 16 години, ја наведоа јавноста да се запраша што се случило.
Причината за масовната појава останува мистерија, но симптомите вклучуваа отежнато дишење, проблеми со стомакот и онесвестување.
Тинејџерите, ученици во две училишта во предградие на Приштина, добија лекарски третман во две здравствени уставнови во четвртокот (1-ви октомври).
Иако повеќето беа излечени и испратени дома, пет ученици беа вратени во болница минатиот викенд.
Извршниот директор на Универзитетскиот клинички центар, Јусуф Улај, за новинарите изјави дека нема потреба од паника, како и дека властите ги чекаат конечните анализи за да ја утврдат причината за симптомите.
Ерза Зогиани, ученичка во средното училиште Хавзи Сулејмани, рече дека се онесвестила кога влегла во училишниот двор, како и некои од нејзините пријатели.
Таа за весникот Eкспрес изјави дека ниту јадела, ниту пиела нешто на училиште, но забележала чудна миризба во воздухот.
Училиштето е мешано:
албанските и српските ученици учат во истата зграда, но не во исто време.
Српските ученици одат наутро, а албанските ученици одат напладне.
Учителката Шкендије Рустеми за Eкспрес изјави дека видела како неколку ученици се онесвестиле.
Таа, исто така, рече дека забележала чудна миризба.
Косовскиот министер за здравство, Алуш Гаши, ги посети средношколците во болница.
Тој и министерот за образование, Енвер Хоџај, апелираа до јавноста за смиреност.
Владата објави дека внимателно ја следи ситуацијата во средното училиште Хивзи Сулејмани и основното училиште Селман Риза во Фуше Косова (Косово Поље).
Властите апелираа до јавноста да се воздржи од избрзани заклучоци, кои може да предизвикаат збунетост и паника.
„Надлежните тела ги испитуваат сите причини поради кои овие ученици се разболеа и ситуацијата е целосно под контрола“, се вели во соопштението на владата од четвртокот.
Полицијата, исто така, го испитува случајот.
Новинската агенција Косовалајв објави дека полицијата го зголеми „нивото на будност, додавајќи патроли во близина на секое училиште во Косово поради мистериозното труење на средношколците во Фуше Косова (Косово Поље)“.
Портпаролот на Универзитетскиот клинички центар, Шпенд Фазлиу, за Радио Слободна Европа изјави дека биохемиските анализи во голем број од случаите се вратија нормални.
Тој рече дека токсиколошките извештаи ќе бидат испратени на анализа во странство.
