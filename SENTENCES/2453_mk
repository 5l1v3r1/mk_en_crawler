23/08/2005
(Канцеларијата на високиот претставник, АП, ФЕНА - 22/08/05)
Високиот претставник во Босна и Херцеговина (БиХ) Педи Ешдаун во понеделникот (22-ри август) изјави дека ќе започне со пренесувањето на своите големи надлежности на локалните институции и институциите на ЕУ, додека оваа балканска земја напредува по својот пат кон интеграцијата во ЕУ.
Како дел од оваа транзиција, Канцеларијата на високиот претставник (КВП) ќе помине процес на реструктуирање кој на крајот ќе доведе до нејзина замена со Канцеларија на специјалниот претставник на ЕУ (СПЕУ).
Овој чекор претставува одраз на препораките на Советот за спроведување на мирот (ССМ) за време на состанокот во јуни во Сараево и „континуираниот напредок на БиХ од мирна стабилизација до европска интеграција“, се објаснува во соопштението на ОХР.
КВП беше формирана како привремена мисија во декември 1995 година, со задача да ги спроведува цивилните аспекти од Дејтонскиот мировен договор со кој беше ставен крај на конфликтот во БиХ од периодот 1992-1995 година.
Високиот претставник, највисокиот претставник на меѓународната заедница во земјата, има големи надлежности кои му овозможуваат да наметнува одлуки и закони.
Тој може да отпушти дури и највисоки официјални претставници, ако смета дека тие го нарушуваат мировниот процес во БиХ.
„Среќен сум што сме сега во фаза кога можеме да започнеме со планирањето на предавањето на надлежностите на институциите во БиХ и на постојаните институции на меѓународната заедница, како што се СПЕУ и Европската комисија, како што се случи и во другите држави во обнова“, се цитира Ешдаун во соопштението на КВП.
БиХ сега се наоѓа на прагот од разговорите за Договорот за стабилизација и асоцијација со ЕУ и учеството во програмата на НАТО Партнерство за мир, објави КВП.
Колку брзо ќе се прават овие чекори за време на процесот на транзиција ќе зависи од конкретниот напредок во БиХ и од способноста на институциите да ги спроведуваат реформите, се додава во соопштението.
Ешдаун планира состаноци со персоналот во сите главни канцеларии на ОХР со цел да се објасни планот за транзиција.
Освен главната канцеларија во Сараево ОХР, исто така, има и канцеларии во Бања Лука, Мостар, Брчко, Тузла и уште во седум градови во БиХ.
Персоналот на КВП беше повеќе од тројно намален од периодот кога беше најброен во 2002 година, се истакнува од страна на канцеларијата на Ешдаун, укажувајќи и на намалувањето за повеќе од 4 милиони евра на својот буџет во 2005 година, кој изнесува помалку од 17 милиони евра.
Со предлогот за 2006 година буџетот на ОХР ќе биде уште повеќе намален и ќе изнесува помалку од 14 милиони евра.
Крајната точка на транзицијата, заклучува канцеларијата на Ешдаун, „ќе биде важна пресвртница во развојот на БиХ“ - точка кога БиХ целосно ќе си ја преземе судбината во свои раце и решително ќе оди напред кон поголема интеграција во ЕУ“.
