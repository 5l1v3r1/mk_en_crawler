03/01/2006
Од Георги Мирев-Шантек за Southeast European Times во Белград – 03/01/06
Контроверзијата околу купувањето на државното претпријатие за железници на користени локомотиви и моторни возови од странство по превисоки цени ја зголеми загриженоста на јавноста во врска со корупцијата во Србија. 
Овој скандал се случува по неодамнешните скандали во војската, медицинскиот систем и судовите.
Претходно оваа година „Железница Србије“ купи шест локомотиви од Словенија и десет моторни возови од Шведска. 
Критичарите велат дека државното претпријатие го прекршило законот со неспроведувањето на процедура на конкурентно купување. 
И покрај тоа што формално претпријатието ги разгледа понудите од Хрватска, Македонија, Црна Гора и Република Српска, тоа, всушност, веќе пред тоа го имаше потпишано договорот.
„Српските железници во две прилики беа предупредени дека тендерот за кој се преговарало за вагоните е противзаконски, но тие одлучија да не игнорираат“, рече Предраг Јовановиќ, шефот на Директоратот за јавни набавки.
Железничките власти инстистираат на тоа дека договорот е оправдан и дека не потпаѓа под законот за јавни набавки. 
Според директорот на претпријатието, Миланко Шаранчиќ, купувањето на опрема било итно потребно и немало доволно време да се спроведе процедура на јавна набавка. 
Покрај тоа, тој тврди дека локомотивите и моторните возови биле купени преку договори за лизинг, кои не се предмет на регулативите за јавни набавки.
Сепак, наведената итна потреба очигледно не беше исполнета. 
И покрај тоа што за купувањето на моторните возови вредни 4 милиони евра беше преговарано во јули, истите не пристигнаа навреме во Србија за летната сезона.
Министерот за капитални инвестиции, Велимир Илиќ, кој е, исто така, и шеф на партијата на Шаранчиќ, ја поддржа трансакцијата, велејќи дека полициската истрага покажала оти таа била легална.
„Не гледам како јавните набавки може да претставуваат финансиски ризик и како ова може да му пречи некому во железничките служби. 
Сé во врска со овој договор беше направено коректно. 
Железничкото претпријатие нема пари, така што ние се обидовме да издејствуваме шестгодишен период на отплата. 
Овие возила ќе ни заштедат 3 милиони евра оваа година бидејќи дизел локомотивите кои ги заменивме ни создаваа големи загуби“, белградското Радио Б92 го цитираше Илиќ.
Досега одговорноста во овој скандал беше префрлена само на едно лице -- помошникот на Илиќ за железничките прашања, Бранислав Бошковиќ. 
Тој беше отпуштен откако остро се спротивстави на купувањето на локомотивите и побара физибилити студија.
Не е првпат еден железнички договор во Србија да биде придружен со очигледни нерегуларности. 
На почетокот од 2005 година државното претпријатие склучи договор за модернизација на шест дизел моторни возови стари 33 години по цена од 605.000 евра за секој одделно -- најмалку двојно од пазарната цена. 
Истрагите подоцна покажаа дека адресата на едно од претпријатијата не постои.
