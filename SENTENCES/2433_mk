24/11/2005
(Стандардњус - 24/11/05;
Европски парламент, ЕУполитикс, Софиска новинска агенција, БНН, Фокус, Медиапул, Дневник, Сега, Europe.bg - 23/11/05)
Мнозинството членови на Комисијата за надворешни работи на Европскиот парламент (ЕП) во средата (23-ти ноември) го одобрија извештајот за подготвеноста на Бугарија за членство во ЕУ.
Земјата треба да пристапи во ЕУ во јануари 2007 година, заедно со својот северен сосед, Романија.
Според овој извештај, Бугарија ќе може да ја исполни својата цел за влез на одредениот датум ако судските и другите клучни реформи бидат спроведени во текот на следните неколку месеци.
„Во текот на следните неколку месеци мора да видиме брза и ефикасна акција на бугарските власти за надминување на прашањата за кои постои сериозна загриженост“, изјави за новинарите известувачот на ЕП за Бугарија, Џефри ван Орден, кој го подготви извештајот.
За овој документ ќе се разговара на пленарната седница на ЕП во декември.
Според изјавата на ЕП, во документот одобрен во средата се повикуваат бугарските власти да покажат „зголемена и видлива одлучност“ во однос на прашањата за кои се интересира ЕУ и „конкретно да покажат“ дека преземаат чекори пред април 2006 за решавање на овие прашања.
Изразувајќи загриженост во врска со „дрската природа на бугарските елементи на организираниот криминал, нивниот презир кон законот и предизвикот за власта на државата“, членовите на Европскиот парламент ги повикаа властите да ја зајакнат борбата против организираниот криминал.
Тие, исто така, рекоа дека Софија мора да продолжи со работата на својата антикорупциска стратегија и судските реформи.
„Други проблематични области се:
интеграцијата на Ромите, детската заштита, психијатриската помош и земјоделскиот систем.
Членовите на комисијата, исто така, ја повикаа владата да ги подобри сите аспекти на граничната контрола и да ги зголеми напорите во сите области на внатрешниот пазар“, се вели во извештајот на ЕП.
И покрај овие проблеми земјата се наоѓа на вистинскиот пат за влез во ЕУ во јануари 2007 година, велат европратениците.
Но, пред тоа, таа мора да ги исполни сите услови за пристап.
Бугарија и Романија, кои треба заедно да влезат во блокот, ја потпишаа спогодбата за пристап на 25-ти април.
Спогодбата му дозволува на Брисел да го одложи влезот на која било од овие две земји за една година ако не бидат исполнети обврските.
Во мај 2006 година ЕК ќе ги издаде своите последни извештаи за двете земји, вклучувајќи ги и препораките за тоа дали треба да бидат примени во ЕУ на 1-ви јануари 2007 година, според планираното.
