19/12/2008
ХАГ, Холандија -- Никаков политички договор за имунитет од судско гонење не може да го спаси обвинетиот за воени злосторства Радован Караџиќ од судење, бидејќи таквиот договор би бил неважечки според меѓународното право, се вели во соопштението на Хашкиот трибунал од четвртокот (18-ти декември). 
Караџиќ претходно побара од судиите да го прекинат судскиот процес против него врз основа на неговиот наводен договор со американскиот дипломат Ричард Холбрук од јули 1996 година, со кој, како што тврди тој, му било гарантирано дека нема да се соочи со Трибуналот на ОН ако ја напушти политиката. 
Холбрук, поранешен мировен претставник на ОН, негираше дека направил таков договор.
Во меѓувреме, главниот обвинител на Хашкиот трибунал, Серж Брамерц, во четвртокот ги повтори повиците до српските власти за апсење на поранешниот воен командант на босанските Срби Ратко Младиќ, за да може да му се суди заедно со Караџиќ. 
Тој додаде дека е можно Младиќ да биде уапсен и екстрадиран во Хаг пред да започне судењето на Караџиќ. 
Апсењето на Младиќ е, исто така, главен услов за ратификувањето на Договорот за стабилизација и асоцијација на Србија со ЕУ. 
(AП, Ројтерс, Танјуг, Б92 - 18/12/08)
