09/11/2004
Од Серемб Ѓерѓи за Southeast European Times во Приштина -- 09/11/04
Шефот на УНМИК, Сорен Јесен-Петерсен, ги потврди конечните резултати од општите избори во Косово на 23-ти октомври, отворајќи го патот за формирање на следната влада во провинцијата.
Тој, исто така, на политичките водачи во понеделникот (8-ми ноември) им кажа дека на новата влада ќе й бидат пренесени поголеми ингеренции. 
Новиот кабинет ќе има три нови министерства задолжени за енергија, за локална самоуправа и за враќањата и заедниците. 
Покрај тоа, во иднина ќе бидат воспоставени и функциите заменик-премиер и заменици-министри.
„Од владата ќе се очекува зголемена одговорност и способност, со цел Косово да се подготви за постигнување на главните стандарди кои треба да бидат воспоставени до средината на 2005 година“, рече Јесен-Петерсен во изјавата. 
По потпишувањето на изборните резултати, тој побара од политичките партии да започнат со работа.
Скоро една недела по објавувањето на резултатите од страна на Централната изборна комисија на провинцијата, главните политички партии на косовските Албанци сé уште не постигнаа согласност за формирање на коалиција.
Според извештаите во локалниот печат во понеделникот, претседателот на Демократската лига за Косово (ЛДК), Ибрахим Ругова, се очекуваше оваа недела да одржи консултации со водачите на Демократската партија на Косово (ПДК) и Алијансата за иднината на Косово (ААК).
ЛДК освои 45,42 отсто од гласовите, со што не успеа да обезбеди целосно мнозинство за формирање на влада. 
Цитирајќи извори од партијата, косовскиот дневен весник Зери објави дека водачите на ЛДК разгледуваат две можни сценарија за коалициска влада. 
Според првото, кабинетот ќе го води претседателот на ПДК, Хашим Тачи, чија партија беше втора на изборите, со 28,9 отсто од гласовите. 
Второто сценарио предвидува владата да биде предводена од страна на Рамуш Харадинај, чија партија ААК беше трета. 
Поголем дел од раководстово на ЛДК, наводно, ја поддржува таа опција.
„ААК нема да влезе во коалиција за да стане инструмент на преговорите помеѓу ЛДК и ПДК, туку за да го добие премиерското место“, овој дневен весник цитира неименуван официјален претставник на ААК.
Сепак, пред неколку дена, Харадинај доби писмо од Трибуналот на ОН за воени злосторства. 
Тој го покани на сослушувањето во Приштина следната недела за да разговараат, според зборовите на водачот на ААК, за „непрецизирани обвинувања поврзани со настаните што се случија за време на конфликтот 1998-1999 година“, вклучувајќи ја улогата на Харадинај. 
Тоа би можело уште повеќе да ја искомплицира политичката ситуација.
Локалните весници минатата недела предвидоа дека ако партиите не постигнат договор во рок од десет дена, Јесен-Петерсен најверојатно ќе интервенира.
„Сите партии треба да ја послушаат пораката на народот, што значи: подобрување на животните услови, економски развој, повеќе работни места и зголемена безбедност“, рече Јесен-Петерсен, истакнувајќи ја важноста на тоа „да се слуштаат гласовите на малцинствата, особено на српското малцинство“.
