07/11/2005
(AП, Блиц, Танјуг, Српска влада, Ксинхуа - 07/11/05; AП, ИТАР-ТАСС, РФЕ/РЛ, Бета - 06/11/05)
Конечниот статус на Косово треба да се реши со договор и не смее да биде наметнат, изјави во понеделникот (7-ми ноември) во Белград рускиот министер за надворешни работи, Сергеј Лавров. 
Тој направи дводневна турнеја низ регионот, при што ги посети Белград, Подгорица и Приштина.
Косовското прашање се наоѓа на врвот на агендата на Лавров. 
Русија има постојано место во Советот за безбедност на ОН и е членка на Контакт-групата за Косово, во која учествуваат шест држави. 
Според тоа, таа ќе има важна улога на престојните преговори за иднината на покраината.
На 24-ти октомври Советот за безбедност го одобри почетокот на разговорите за статусот, додека генералниот секретар на ОН, Кофи Анан, го назначи финскиот претседател Марти Ахтисари за свој специјален претставник на преговорите. 
ЕУ и НАТО, заедно со Русија и САД, се очекува да имаат по еден претставник, кои ќе бидат заменици на Ахтисари.
И покрај тоа што законски е дел од Србија и Црна Гора, Косово е де факто протекторат на ОН од крајот на конфликтот таму во периодот 1998-1999 година. 
Мнозинството етнички Албанци, кои сочинуваат 90 отсто од населението во покраината од вкупно 2 милиони жители, се надеваат дека престојните преговори ќе доведат до целосна независност од Србија.
Србија, пак, јасно стави до знаење дека е подготвена да й даде на покраината „основна“ автономија, но сака да задржи некаква контрола врз истата.
Министерот за надворешни работи на Србија и Црна Гора, Вук Драшковиќ, кој во неделата се состана со Лавров, укажа на тоа дека Белград бара поддршка од Русија за својата преговарачка позиција.
„Очекуваме од Русија како постојана членка на Советот за безбедност на ОН и членка на Контакт-групата да ги поддржи нашите минимални и легитимни барања во врска со Косово и Метохија, кои се рефлектираат во формулата ,повеќе од автономија, помалку од независност’“, руската новинска агенција РИА ја цитираше изјавата на Драшковиќ.
Во понеделникот високиот руски дипломат се состана со претседателот на Србија и Црна Гора Светозар Маровиќ, со српскиот претседател Борис Тадиќ и со српскиот премиер Воислав Коштуница.
Тој требаше да отпатува за Приштина подоцна истиот ден за да го отвори Рускиот конзулат таму. 
За време на неговата куса посета на главниот град на покраината Лавров ќе се состане со шефот на УНМИК, Сорен Јесен-Петерсен, и со косовскиот претседател Ибрахим Ругова.
Тој, исто така, ќе ја посети Подгорица, каде што ќе разговара со високи црногорски официјални претставници, во врска со иднината на државната заедница на Србија и Црна Гора.
Покрај политичките прашања Лавров се наоѓа во регионот со цел да разговара и за економската соработка. 
Според ИТАР-ТАСС, билатералната трговија помеѓу Русија и Србија и Црна Гора достигнала вкупна висина од 1,06 милијарди евра за време на првите осум месеци од оваа година.
