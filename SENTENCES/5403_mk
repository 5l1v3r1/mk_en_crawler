16/07/2010
Од Елизабет Марагула за Southeast European Times во Атина -- 16/07/10
Одобрувајќи ја тешката легислатива со цел поправање на финансиите на земјата, грчката влада докажува дека е подготвена да го испие препишаниот лек.
„Владата има огромна шанса да ја либерализира економијата и да обезбеди нови извори на раст, наместо потрошувачка“, рече Јанис Стурнарас, генерален директор на Фондацијата за економско и индустриско истражување во Атина, за SETimes.
Пратениците гласаа со 156 наспрема 128 гласа за законот за реформи на пензиите во јавниот сектор во четвртокот (15-ти јули), објави Атинската новинска агенција (АНА). 
Ова се случи една недела откако тие го одобрија контроверзниот закон кој го укинува предвременото пензионирање, ги намалува пензиите и ги олеснува регулативите за работните односи за работодавачите во јавниот сектор.
Официјалната возраст за пензионирање во Грција е 65 години, но предвременото пензионирање е многу раширено, со просечна возраст од 62,4 за мажите и 60,9 за жените, според Организацијата за економска соработка и развој (ОЕЦД).
Покрај ова, пензионерите во Грција добиваат високи бенефиции -- 96 отсто од нивните бруто примања -- во споредба со просекот на ОЕЦД од 59 отсто.
Во земја каде што платите и социјалните примања претставуваат 75 отсто од вкупните владини трошоци, според податоците на ММФ, системот на „социјална држава“ веќе е неодржлив.
Премиерот Јоргос Папандреу ја води Грција напред со програма за економско приспособување, кое се смета за пат во еден правец кон фискалното заздравување.
Економијата „апсолутно“ се движи во вистинската насока, рече Стурнарас.
„Нема друг пат“, рече Јоргос Глинос, негов колега истражувач во Елиамеп, Грчка фондација за европска и надворешна политика, за SETimes.
Мерките на штедење се потребни за да се добие пакет итна помош од ЕУ-ММФ од 110 милијарди евра за решавање на должничката криза -- договор кој повеќето Грци го сметаат за неправичен.
Соочени со ниски примања, помали можности и повисоки даноци, многумина се лути. 
Тие велат дека се принудени да плаќаат за претходните финансиски и политички погрешни чекори на државата.
Работниците во четвртокот одржаа парализирачки национален штрајк против реформите. 
Демонстрациите се чести оваа година, и три лица загинаа во мај кога едни демонстрации се претворија во насилство.
И покрај несогласувањето, аналитичарите велат дека Грците ќе ги направат потребните приспособувања, бидејќи тоа е единствената опција.
„Тие се незадоволни само поради тоа што сите тие се негативно погодени, но сфаќаат дека нема друг пат“, рече Стурнарас. 
Без надворешна помош, Грција ќе мораше сама да го исчисти својот долг од 300 милијарди евра. 
Една ваква ситуација сериозно би го загрозила еврото, меѓу другите проблеми.
Мораа да се донесат тешки одлуки и директните последици се веќе видливи.
Се затвораат продавници. 
Се издаваат домови.
Луѓето остануваат дома или патуваат со помали буџети. 
Претпријатијата ги кратат трошоците и отпуштаат работници. 
„Тешките времиња за Грција допрва доаѓаат“, рече за SETimes Јоанис Микалетос, стратешки аналитичар со седиште во Атина.
Невработеноста достигна 11,9 отсто во април, објави АНА и се предвидува од ММФ да достигне врв од скоро 15 отсто во 2012 година. 
Исто така, се јави загриженост во врска со способноста на владата да ја одржи новата политика.
„Вистинскиот проблем ... 
е кредибилитетот на политичкиот систем“, рече Глинос.
Папандреу ја сврте за 180 степени социјалистичката платформа на својата партија ПАСОК, разлутувајќи некои членови.
„Сите овие работи [мерките на штедење] се во судир со она што го кажуваше во предизборната кампања ... 
но тој докажа дека е флексибилен“, рече Стурнарас.
Претходно оваа година, како силен притисок за солидарност во поддршката на владата, премиерот исфрли неколку пратеници кои гласаа против истата.
„Број еден задача за секој водач е да ја спаси својата земја од катастрофа“, истакна Стурнарас.
Со оглед на атмосферата, многумина би оспориле дека Папандреу добро си ја врши работата.
