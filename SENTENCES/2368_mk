31/08/2005
Од Зоран Николовски за Southeast European Times во Скопје – 31/08/05
Македонија се наоѓа на вистинскиот пат за членството во НАТО, рече портпаролот на генералниот секретар, Јап де Хоп Шефер, во интервјуто објавено во средата (31-ви август). 
Џејмс Апатураи за весникот Mакедонијa денес, изјави дека НАТО ги цени сериозните напори што ги прави Скопје за постигнување на мир и стабилност и спроведување на реформите зацртани во Охридскиот договор.
„Напредокот кон мирот и стабилноста честопати бара компромиси, наметнува тешки одлуки, бара свртување кон иднината, а не кон минатото. 
Ова е нешто што НАТО го поддржува. 
Нашата порака за Македонија е да продолжи со добрата работа, како и дека е постигнат напредок и Алијансата го поздрави напредокот“, рече Апатураи.
Претходно овој месец Македонија, исто така, доби охрабрување од американскиот претседател Џорџ В. 
Буш, кој ја окарактеризира земјата како „инспирација за регионот“.
„Во текот на изминатиов период Македонија беше инспирација за регионот, промовирајќи голем напредок и мир на нејзиниот интегративен пат кон Европа. 
Македонските напори за промовирање и зачувување на мултиетничкото општество претставуваат модел и за другите земји во регионот и пошироко“, се вели во писмото што Буш му го испрати на својот колега Бранко Црвенковски по повод македонскиот државен празник на 2-ри август.
„Ние... 
ќе продолжиме со соработката и партнерството во промовирањето на мирот и демократизацијата во светот, вклучувајќи го и Ирак и Авганистан. 
Соединетите Американски Држави сметаат на силното пријателство со Македонија во годините што доаѓаат“, пишува Буш.
Веќе две години Македонија има активна улога во глобалната борба против тероризмот, испраќајќи воен персонал за учество во операциите во Авганистан и Ирак. 
Истовремено, земјата ги спроведе клучните реформи во одбраната кои имаат за цел трансформирање на нејзината војска во помала, модерна и мобилна сила, подготвена да се справи со заканите на 21-виот век како што се тероризмот и асиметричните војувања.
Армијата е намалена на вкупно 7.000 војници од претходното ниво од 2001 година од повеќе од 40.000. 
Околу 4.000 од сегашните војници се професионалци, додека останатите се на задолжително отслужување на воениот рок. 
Целосната професионализација се планира на крајот од 2006 година.
Истовремено со своите напори кон членството во НАТО Македонија, исто така, постигнува напредок во својата кандидатура за влез во ЕУ, спроведувајќи серија реформи чија цел е хармонизирање на нејзината легислатива со онаа на Унијата. 
Земјата аплицираше за членство во ЕУ на почетокот од 2004 година и очекува Европската комисија да издаде ави или мислење за тоа дали земјата е подготвена да добие кандидатски статус.
