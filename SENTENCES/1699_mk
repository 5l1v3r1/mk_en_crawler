19/10/2011
Грција беше погодена од нов бран на масовни протести пред одржувањето на клучното гласање во парламентот во четвртокот (22. 
октомври) за новите мерки на штедење. 
Во понеделникот, државните службеници, цариниците и даночните службеници, сите ги напуштија своите работни места, а се очекува општиот 48-часовен штрајк да ја парализира земјата во среда и во четврток.
***
Во вторникот (18. 
октомври), Европската банка за обнова и за развој (ЕБРД) предупреди во својот последен извештај за економските изгледи дека за Источна Европа има мрачни предвидувања во ситуација кога еврозоната се наоѓа во должничка криза. 
Економиите на Југоисточна Европа се ранливи поради тешкотиите низ кои минуваат грчките банки, рече банката, посочувајќи ги Албанија, Романија и Србија како најизложени. 
Во 2012 година економијата во Југоисточна Европа ќе порасне за 1,6 отсто, наспроти прогнозата на банката од јули за раст од 3,7 отсто.
***
Во четвртокот (13. 
октомври), Европскиот парламент одобри продолжување до крајот на 2015 година на постојниот бесцарински пристап на сите пазари на ЕУ за речиси сите производи од земјите на Западен Балкан. 
Мерката што истече на крајот од 2010 година ќе се применува ретроактивно од 1. 
јануари 2011 година.
***
Турската Влада одобри зголемување на данокот за посеба потрошувачка што се применува за разни производи, вклучувајќи и моторни возила, мобилни телефони, тутун и алкохол. 
Одлуката беше донесена по барање на Министерството за финансии. 
Се очекува мерката значително да ги покачи цените што ги плаќаат потрошувачите за сите производи што се предмет на истата.
***
Во четвртокот (13. 
октомври), Министерот за енергетика на Федерацијата Босна и Херцеговина, Ердал Трхуљ, изјави дека неговата Влада ќе потпише прелиминарен договор со „Шел експлорејшн компани“ во ноември за да почне оваа компанија да бара потенцијални полиња на нафта и на гас во регионот.
***
Во саботата (15. 
октомври), првичните податоци на Бугарската национална банка покажаа дека во првите осум месеци на 2011 година, нагло се намалил износот на приливи од странските директни инвестиции (СДИ) во Бугарија. 
Во периодот од јануари до август, СДИ изнесуваа 157,9 милиони евра, 80,4 отсто помалку отколку во истиот период во 2010 година.
***
Во четвртокот (13. 
октомври), хрватската Влада предложи да се отфрли данокот од 6 отсто за услугите за мобилна телефонија што беше воведен во 2009 година како мерка за подобрување на болежливите јавни финансии. 
Според предлогот што е поднесен за одобрување во парламентот, данокот ќе биде отфрлен во почетокот на 2012 година.
***
Во понеделникот (17. 
октомври) Министерот за економски развој на Косово, Бесим Беќај објави дека земјата ја откажала приватизацијата на телекомуникациската компанија „ПТК“ во ситуација на тековна истрага на случај на корупција. 
Беќај рече дека ќе почне нов процес за продажба на мнозинскиот удел на Владата во претпријатието.
***
Во понеделникот (17. 
октомври) и во вторникот, Македонија и Катар потпишаа неколку договори за подобрување на економските врски, за промовирање инвестиции и за зајакнување на соработката во областа на туризмот. 
Договорите беа направени во текот на посетата на Емирот на Катар, Шејкот Хамад бин Калифа Ал Тхани, и на делегацијата на бизнисмени.
(Разни извори - 12.10.2011-19.10.2011)
