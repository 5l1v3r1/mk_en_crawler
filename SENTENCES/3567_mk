07/12/2006
Од Наташа Радиќ за Southeast European Times во Загреб -- 07/12/06
Последниот извештај на Европската комисија (ЕК) за Хрватска, објавен минатиот месец, дава пофалби за спроведувањето на реформите во земјата.
И покрај тоа што ЕУ останува поделена околу точниот датум на влезот, премиерот Иво Санадер вели дека извештајот дава надеж дека процесот би можел да биде завршен до 2009 година.
Во вторникот (5-ти декември), по состанокот со хрватскиот премиер Стипе Месиќ, претседателот на Европскиот парламент, Јосеп Борел, исто така, рече дека 2009 година треба да се смета за целна година за пристапот.
Од март 2002 година ЕК редовно дава извештаи за напредокот на земјите од Западен Балкан.
Неодамнешниот извештај за Хрватска ја следи истата структура како и во претходните години.
Сепак, ова беше прв извештај кој го покрива периодот откако Хрватска официјално ги отвори преговорите со Унијата.
Судските реформи во областа се од особен интерес.
И покрај тоа што во извештајот се потврдува дека напредокот е во тек, истиот предупредува дека темпото е забавено и дека пречките остануваат.
Заостанатите случаи се голема пречка и треба да се направи повеќе за намалување на должината на судските постапки и подобрување на водењето на случаите, вели ЕК.
Хрватска е сé уште далеку од тоа да има независен, непристрасен, транспарентен и ефикасен судски систем, според извештајот.
Воспоставувањето на ваков систем се смета за важен индикатор за подготвеноста на Хрватска за евентуално членство и претставува предуслов за acquis communitaire.
Антикорупциската програма, која беше усвоена во март, исто така се соочува со пречки.
„Корупцијата останува сериозен проблем.
Многу наводи за корупција остануваат неиспитани и коруптивните практики обично завршуваат неказнети.
Потребно е целосно спроведување на програмата и силна политичка волја за интензивирање на напорите, особено за корупцијата на високо ниво“, се вели во извештајот.
Подготвени се голем број акциони планови и министерот за правда е избран за програмски координатор.
Високи политички функционери сé повеќе ја истакнуваат важноста на разбивањето на корупцијата.
Двата проблеми -- судските реформи и борбата против корупцијата -- остануваат највисоките приоритети на владата во Загреб, рече Санадер по објавувањето на извештајот.
Тој рече дека овие реформи мора да се спроведат не само за пристапот на ЕУ, туку и за доброто на земјата.
