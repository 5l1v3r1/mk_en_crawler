20/10/2005
(OHR Morning Media Brief - 20/10/05; AП, АФП, ЕУобсервер, ФЕНA - 19/10/05; OХР - 18/10/05)
Комесарот за проширување на ЕУ, Оли Рен, во средата (19-ти октомври) рече дека ќе му препорача на блокот да започне разговори за Спогодбата за стабилизација и асоцијација (ССА) со Босна и Херцеговина (БиХ), кои се сметаат за прв чекор кон членството во Унијата. 
Тој ја објави својата одлука еден ден по одобрувањето од страна на парламентот на БиХ на реструктуирањето на полицијата во земјата, со што ќе биде исполнет клучниот услов на ЕУ.
„Го поздравувам неодамнешниот напредок во полициските реформи“, рече Рен во изјавата по неговиот состанок во Брисел со премиерот на БиХ, Аднан Терзиќ. 
„Ова се позитивни вести и дозволете ми да препорачам (до Европската комисија и владите на земјите-членки) да ги отворат преговорите за Спогодбата за стабилизација и асоцијација.“
И покрај тоа што комесарот не спомена конкретен датум за започнување на разговорите, тие се очекува да започнат на 12-ти декември, два дена пред десетгодишнината од потпишувањето во Париз на Дејтонскиот мировен договор. 
Со овој договор беше ставен крај на тригодишниот конфликт во БиХ.
„Почетокот на преговорите за ССА ќе помогне БиХ неповратно да се придвижи во правецот на остварување на ефикасна државност“, рече високиот претставник на меѓународната заедница во БиХ, Педи Ешдаун, во изјавата од вторникот. 
„Отсега натаму, БиХ има јасна визија за својата иднина.“
Истакнувајќи дека усвоените реформи мора соодветно да се спроведат, Рен во средата предупреди дека ЕК „ќе продолжи да внимателно да ги следи полициските реформи и ние сакаме да видиме напредок во спроведувањето на преговорите за ССА“.
Одобрениот план за реструктуирање на БиХ предвидува формирање на единствени полициски сили на државно ниво, кои ќе бидат ослободени од политичкото мешање и ќе имаат овластување да ги преминуваат границите на ентитетот во извршувањето на своите должности.
Рен ги повика властите да се погрижат следниот чекор -- воспоставувањето на директорат за спроведување на полициските реформи до 31-ви декември -- да биде завршен навреме и да продолжат со целосното внимание кон реформите.
Тој предупреди дека БиХ би можела да се соочи со „одложувања во завршувањето на преговорите“, ако не успее да постигне напредок во спроведувањето на реформите што ги бара ЕУ и ако не ги почитува своите обврски.
Во меѓувреме, во интервјуто за белгискиот ЕУобсервер, Терзиќ во средата рече дека БиХ се надева на завршување на преговорите со ЕУ за помалку од една година.
„Во октомври ние ќе имаме општи избори и јас би сакал мојата земја да ја потпише ССА пред крајот на мојот мандат“, рече тој.
