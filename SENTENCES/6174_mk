29/09/2011
Мишко Талески за Southeast European Times во Скопје -- 29.09.11
Македонија обезбеди државен заем од 107 милиони евра од ЕБРД за модернизација на делот на европскиот северно-јужен транспортен Коридор 10 кој поминува низ нејзината територија.
Заемот ќе биде искористен за кофинансирање на изградбата на новиот сегмент од 28 километри од автопатот, меѓу градовите Демир Капија и Смоквица во југоисточниот дел од земјата.
Истиот ќе ја финансира и изградбата и модернизацијата на патарините, како и поставувањето опрема за електронска наплата на патарините.
„Со градењето на 28-километарскиот дел од коридорот, Македонија обезбедува автопат за својот најважен транспортен правец“, рече вицепремиерот Зоран Ставревски за медиумите по потпишувањето на договорот. 
Комплетирањето на коридорит нуди „извонредна можност за зголемување на конкурентноста на македонските претпријатија“, додаде тој.
Изградбата на автопатот е од суштинска важност за македонската економија, како и за регионалната интеграција во целина, велат властите.
„Коридорот 10 претставува клучна регионална транспортна врска и ЕБРД ја поддржува неговата модернизација со инвестиции како во железницата, така и во патиштата во Унгарија, Хрватска, Србија и Македонија, во вкупна вредност од 854 милиони евра“, рече директорот за транспорт на ЕБРД, Сју Барет.
Покрај изградбата на делот од автопатот, проектот за Коридорот 10 во Македонија вклучува и изградба на два тунели, во должина од 1.250, односно 1.300 метри, шест моста, пет надвозници, седум подвозници и две клучки.
Реконструкцијата и модернизацијата на кабините за патарина ќе започне во средината на 2012 година, додека целиот автопат ќе биде завршен до 2016 година.
„Како дел од договорот ... 
дел од средствата е планиран за реконструкција и модернизација на пет постојни кабини за патарина и изградба на четири нови кабини за патарина во Табановце, Неготино, Демир Капија и Гевгелија“, изјави за SETimes директорката на Агенцијата за државни патишта, Наташа Валкановска.
Таа рече дека владата веќе го започна процесот на избор на консултат за комплетирање на тендерската документација. 
Тендерот за избор на градежно претпријатие ќе биде објавен до крајот на 2011 година, рече таа.
Домашните претпријатија може да учествуваат во тендерот за изградба на делот на автопатот, но само како дел од конзорциум, според јавно објавените правила.
Владата се надева дека градењето на автопатот ќе ги поттикне инвеститорите заинтересирани за градење хотели и други градби поврзани со туризмот, долж патот.
„Оваа година, добивме задача да ги реализираме активностите за поставување патна сигнализација за обележување на туристичките места долж Коридорот 10. 
Минатата година го завршивме обележувањето на „винските патишта“ во Македонија, рече Зоран Николовски, раководител на секторот за туризам при Министерството за економија.
Условите на заемот вклучуваат рок за враќање од 15 години, тригодишен грејс-период и каматна стапка од 2,7 отсто. 
Владините претставници го опишуваат аранжманот како крајно поволен.
„Финансискиот пакет за овој проект е комплетиран со потпишувањето на договорот со ЕБРД, со кој се обезбедени [потребните] 107 милиони евра“, рече Валкановска.
Македонија обезбеди дополнителни 45 милиони евра од ЕУ како ИПА грантови, рече таа. 
Европската инвестициска банка позајми уште 130 милиони евра, додека владата обезбеди шест милиони од државниот буџет на Македонија.
