22/04/2013
Клаудија Лутовска за Southeast European Time во Скопје -- 22.04.13
Во обид да ги намалат трошоците, неколку земји од поранешна Југославија соработуваат една со друга за да формираат заеднички странски амбасади или конзуларни претставништва.
Иако некои експерти и претставници изразија загриженост дека политичките разлики би можеле да ги попречат таквите кооперативни напори, на Балканот има лидери кои го поддржуваат овој концепт.
Србија и Црна Гора имаат таков договор уште од 2007-та година, а Белград, исто така, има сличен договор со Босна и Херцеговина (БиХ).
Во процесот на наследување на имотот на поранешна Југославија, Србија мора да напушти 24 дипломатски и конзуларни претставништва до крајот на оваа година.
Црна Гора е во преговори за заеднички амбасади со БиХ и Хрватска.
Македонија и Црна Гора преговараат за заедничко користење на простор во дипломатски канцеларии, за што македонскиот министер за надворешни работи Никола Попоски вели дека е економски неопходно.
„Не можеме да го надминеме овој период без мерки на штедење“, изјави Попоски заSETimes.
„Неизбежно е да се стегне ременот“.
Изнајмувањето на простор за дипломатско или конзуларно претставништво може да чини 500.000 до 600.000 евра годишно.
Според објавените извештаи, Македонија има потрошено значителни суми за купување на амбасади во Будимпешта (1,07 милиони евра), Прага (2 милиони евра) и Виена (3,5 милиони евра).
И додека земјите напредуваат со плановите за заеднички амбасади, Курт Басуенер, виш соработник во Советот за демократизација, останува скептичен.
„Со оглед на тоа дека најновите истории на поранешните југословенски држави остануваат неразрешени меѓу нив, постои мала веројатност ова да се реализираа во скоро време.
Значи, и покрај тоа што има финансиска логика, политичката логика не се совпаѓа“, изјави Басуенер заSETimes.
Црногорскиот министер за надворешни работи Милан Рочен го поздравува концептот на заеднички амбасади, но призна дека тоа ќе биде тешко да се постигне сé додека балканските народи не го достигнат нивото на соработка што скандинавските земји го имаат.
Шведска, Финска и Норвешка имаат заеднички амбасади во неколку земји.
„Идејата за скандинавскиот модел за дипломатски и конзуларни претставништва, повторно се актуелизира во ситуација на економска криза.
Како и со скандинавскиот модел, [ние треба да бидеме сигурни] да не ги загрозиме нашите национални интереси, и покрај тоа што се наоѓаме во истиот објект“, рече Борко Стефановиќ, политички директор на министерството за надворешни работи на Србија.
Амбасадорот на Црна Гора во БиХ, Драган Ѓуровиќ изјави заSETimesдека земјите немаат заеднички дипломати, туку Србија ги застапува интересите на Подгорица и прашањата околу визите во 42 земји каде што Црна Гора нема дипломатски мисии.
Соработката помеѓу Србија и Црна Гора постои успешно од 2007-та година, рече тој.
БиХ и Србија склучија договор за меѓусебно претставување со цел да обезбедат конзуларна заштита и услуги во други земји.
„Овој договор подразбира конзуларно претставништво [помош во случај на смрт, несреќа, сериозна болест, собирање на докази, итн] во земјите во која ниту една страна нема дипломатски или конзуларни претставништва.
Значи не станува збор за какво било поврзување на дипломатските мисии на Босна и Херцеговина со [дипломатските конзуларни претставништва] на другите земји во регионот, туку само за застапување на одредени конзуларни прашања директно до релевантните договори“, изјави Небојша Регоје, портпарол на босанското министерство за надворешни работи, заSETimes.
Притисната од економски причини, Словенија одлучи да ги затвори дипломатските претставништа во Португалија, Шведска, Финска, Ирска и конзуларните канцеларии во Њујорк и Дизелдорф.
Хрватска побара од Словенија да формираат заеднички амбасади, но Љубљана ја отфрли понудата.
„Словенечкиот премиер Пахор објасни дека овој предлог не е во интерес на Словенија, и е невозможно да се реализира, со оглед на тоа дека ние сме земја-членка на ЕУ и НАТО.
Впрочем, ние имаме можност преку делегацијата на ЕУ да бидеме претставени во целиот свет“, изјави Дејан Владиќ, политички аташе од Словенија во Србија, заSETimes.
Милорад Пуповац, претседател на Комисијата за надворешна политика на хрватскиот парламент и лидер на Независната демократска српска партија, рече дека прифаќа поголема соработка.
„Ние пропуштивме да развиеме заеднички дипломатски претставништва со други земји, но можам да замислам дека има некои земји и области каде таквата соработка може да се постигне и е потребна“, изјави Пуповац заSETimes.
„До тогаш, треба да се создадат услови за ваква соработка помеѓу Хрватска и други земји во регионот, услови кои во моментов не постојат.
Мислам дека нивото на односи помеѓу Хрватска и Србија и другите земји сé уште не е на нивото за поддршка на една таква соработка“.
Пуповац рече дека подобра соработка ќе биде можна „кога двете земји ќе имаат можности, особено во економските, а потоа и другите прашања, во другите земји и региони“.
„Хрватска и Србија треба да ги видат финансиските бенефиции, заштедите, на заедничките дипломатски претставништа, а потоа рационално да ги надминат нивните разлики“, рече Пуповац.
Стипе Месиќ ги поддржуваше заедничките амбасади за време на неговите 10 години како претседател на Хрватска и продолжува да го прави тоа.
„Мислам дека една таква иницијатива е првенствено логична, од економска гледна точка повеќе од оправдана, и многу корисна во контекст на подобра соработка во регионот и зајакнување на регионалната стабилност“, изјави Месиќ заSETimes.
„Без разлика колку ние бевме ориентирани кон Европа, ние мора да бидеме присутни и во други делови на светот, и за нас тоа е многу полесно преку заеднички претставништва, [отколку] отворањето на голем број наши сопствени амбасади“.
Дописниците Дражен Ремиковиќ во Подгорица, Елиза Роналдс-Ханон во Сараево и Круно Картус во Осиек го дадоа својот придонес во овој напис.
Какви предности би имале заедничките амбасади за земјите од Балканот?
Споделете ги вашите коментари подолу.
