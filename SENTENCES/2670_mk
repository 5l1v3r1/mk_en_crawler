09/11/2005
Од Марина Стојановска за Southeast European Times во Скопје -- 09/11/05
Невработеноста, сиромаштијата и корупцијата и понатаму се наоѓаат на врвот на листата на нештата кои ги мачат Македонците, како што покажа четвртиот Извештај за навремено предупредување на УНДП, кој го покрива периодот од јуни до август 2005 година. 
За неколку клучни прашања резултатите се исти како и во претходниот извештај на УНДП, објавен во јуни.
Шеесет и еден отсто од испитаниците ја посочиле невработеноста како најголем проблем со кој се соочува државата, додека 62 отсто стравуваат за своите работни места. 
Само 47,2 отсто од македонските граѓани велат дека имаат редовни приходи, додека 40 отсто немаат никаков приход.
„Граѓаните знаат точно како да ги лоцираат проблемите и затоа приоритетот на владата треба да биде подобрување на економијата“, рече Владо Димовски, еден од коавторите на извештајот. 
„За подобрување на економската клима во Македонија потребен е раст од најмалку 5 отсто, процентен поен кој земјите во регионот го имаа во изминативе пет години“, додаде тој.
Ѓунер Исмаил, другиот коавтор на извештајот, вели дека македонските политичари треба да вложат напори за воспоставување на правна држава, а не да бараат краткотрајни решенија. 
„Македонија е стабилна и незадоволна, парализирана во барањето на решение за своето незадоволство“, вели Исмаил.
И покрај тоа што главните грижи на Македонците во суштина остануваат непроменети, во нивните политички ставови се забележуваат некои промени. 
За првпат од изборите во 2002 година опозициската ВМРО-ДПМНЕ се рангира повисоко од владејачката партија Социјалдемократски сојуз на Македонија (СДСМ). 
Запрашани за која партија би гласале ако изборите се одржуваа сега, 15,8 отсто од испитаниците одговориле дека би гласале за ВМРО-ДПМНЕ, додека 13,4 отсто би гласале за СДСМ.
Од партиите на етничките Албанци, Демократската унија за интеграција (ДУИ) - дел од коалицијата предводена од СДСМ - се наоѓа во убедливо водство со 50 процентни поени, додека опозициската Демократска партија на Албанците е втора со 16,7 отсто. 
Третата партија на етничките Албанци, Партијата за демократски просперитет, има поддршка од само 3 отсто.
Бројот на оние кои сметаат дека земјата се движи во погрешна насока се зголемува. 
Вкупно 67,8 отсто од испитаниците рекле дека Македонија се движи во погрешна насока, за разлика од 54,7 отсто во претходниот извештај. 
Процентот на оние кои сметаат дека меѓуетничките односи не се добри, исто така, е зголемен, од 12,2 отсто на 17,6 отсто.
Покрај тоа, извештајот на УНДП покажува зголемена недоверба кон институциите. 
Според истиот, 38,9 отсто, 54,3 отсто и 50,6 отсто од испитаниците не им веруваат на претседателот, парламентот, односно на владата.
