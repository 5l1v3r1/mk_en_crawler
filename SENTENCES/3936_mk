09/01/2008
Од Јонилда Коци за Southeast European Times во Тиранa -- 09/01/08
Базата на податоци со кредитната историја на потрошувачите во Албанија беше отворена на 1-ви јануари.
Иницијативата, чија цел е зголемување на бројот на дадените кредити, намалување на трошоците и подобрување на квалитетот на заемите, беше лансирана во време кога кредитите цветаат.
„Главната цел на кредитниот регистар ќе биде да помогне во реализацијата на сигурни кредитни трансакции преку обезбедување на сите неопходни информации што 18-те банки во системот ги поврзуваат со корисничките кредити“, рече на прес-конференцијата гувернерот на Банката на Албанија, Ардијан Фулани, објавувајќи ја иницијативата минатата година.
Регистарот ќе биде воден од Банката на Албанија.
Банките ќе ги внесуваат кредитните информации во регистарот и ќе имаат пристап до потребните информации.
Поединци може да аплицираат во Централната банка за „Извештај за потрошувачки кредит“, кој ја вклучува нивната цела историја.
Клиентите ќе мора да потпишат клаузула со прелиминарна согласност која ќе й даде на банката право да ги внесе податоците во регистарот.
Оваа клаузула ќе биде дел од барањето за кредит и на потпишаниот договор од клиентот, според заменик-директорот на Надзорниот оддел на Банката на Албанија, Миранда Рамај.
Аналитичарите на Централната банка велат дека регистарот ќе помогне во намалувањето на неформалноста во економијата и ќе го охрабри зголемувањето на обемот на кредитите -- со што ќе влијае на економскиот растеж.
„Регистарот им помага на банките да носат добри одлуки во кус временски период, на прецизен и објективен начин“, се заклучува во една анализа.
Во моментов банкарскиот сектор во Албанија се соочува со брз развој, особено поради тоа што големи европски банки -- австриската Рафајзен банка, италијанските Сан Паоло Ими и Интеса, и француските Сосиете женерал и Кредит агрикол -- почнаа да работат во земјата.
Кредитите се зголемија -- за 70 отсто во 2005 година, за 55 отсто во 2006 година, а трендот продолжи и во 2007 година со зголемување од 50 отсто -- зголемувајќи го соодносот помеѓу кредитите и БДП на 24 отсто.
Но, со зголемувањето на кредитите, доаѓаат и проблеми.
Доцнењата во враќањето на кредитите се зголемија од 1 на 3 отсто -- што уште повеќе ја зголеми потребата за регистар.
Повеќето развиени економии во светот имаат кредитни бироа и регистарски бироа каде што се одржуваат детални информации во врска со клиентите.
Првите кредитни регистри во САД беа воведени на крајот од 18-тиот век.
Во Европа, првиот кредитен регистар беше воведен во Германија околу 1930 година.
