14/07/2011
Клаудија Лутовска и Мишко Талески за Southeast European Times во Сколје – 14.07.11
Македонија го презеде претседателствувањето со Декадата за вклучување на Ромите 2005-2015 година, меѓународна програма која вклучува 15 европски земји, за подобрување на интеграцијата и благосостојбата на Ромите.
Декадата здружува влади, транснационални организации и невладини организации за подобрување на учеството на Ромите во образованието, вработувањето, домувањето и здравствената заштита, но исто така, ги обврзува владите да се посветат и на другите суштински прашања, како што е дискриминацијата.
„Претседателствувањето на Македонија ќе се фокусира на образованието и домувањето на Ромите во следните 12 месеци, рече за SETimes координаторот за национално спроведување, Неџет Мустафа.
Мустафа објасни дека од 2005 година ромската заедница искуси позитивни остварувања низ цела Европа.
„Во Македонија обезбедувањето стипендии и менторство за средношколците, како и обезбедувањето вработување преку соодветна обука [е особено важно]“, рече тој.
За време на нејзиното претседателствување, Македонија ќе организира неколку меѓународни работилници и конференции за подготвување иницијативи за вработување на Ромите, објасни Мустафа.
Тој, исто така, рече дека образованието останува главна потпора на ромската заедница во Македонија и насекаде.
Ромите се најбројно малцинство во Европа, кое брои вкупно 12 милиони, концентрирани претежно во Романија, Бугарија, Унгарија, Шпанија и Турција.
Во Македонија бројот на Ромите е 53.000 или 2,6 отсто од вкупното население, но само таму тие се признати како посебна етничка група во преамбулата на уставот. 
Скопската населба Шуто Оризари е првата ромска општина во Европа и единствена во светот каде што ромскиот јазик е официјален.
Светски познатата пејачка Есма Реџепова изјави за SETimes дека систематската поддршка на Македонија за ромските прашања -- како што се ромскиот почетен учебник, речник и граматика -- треба да биде пример кој треба да се следи насекаде во светот.
„Првата песна што ја испеав и која ме донесе на патот на кој бев признаена како „кралица на ромската песна“, беше преку радиобрановите и со поддршка на Радио Скопје“, рече таа.
Еден од проблемите со кои се соочува Македонија во врска со претседателствувањето со Декадата се однесува на некои граѓани -- претежно Роми -- што бараат азил во ЕУ.
Откако Брисел специфицираше стриктни препораки за решавање на прашањето на азилот што Македонија мора да ги исполни за да не се соочи со укинување на безвизниот статус, владата презеде различни мерки за вработување и социјална помош кои, заедно со заострените практики на азил на ЕУ, дадоа резултати.
Според податоците на Министерството за имиграции и азил на Белгија издадени минатиот месец, бројот на баратели на азил падна на помалку од 500 оваа година, што е намалување од 4000 во 2010 година.
Ајет Османовски од македонскиот невладин сектор вели дека сепак Декадата треба допрва да оствари значаен напредок. 
Исклучок, објаснува Османовски, е акциониот план на Декадата, на кој земјите-учеснички многу обрнуваат внимание.
„Проблемот е т.н. 
институционализација на Декадата. 
Во Македонија има национален координатор и оддел за спроведување. 
Би предложил здружување на двата бидејќи координаторот мора да ги има под контрола сите сектори што работат во рамките на овој процес [интеграција на Ромите], на пример вицепремиер за ромски прашања“, рече Османовски за SETimes.
Османовски рече дека претседателствувањето на Македонија не им значи многу на поголем број Роми бидејќи тие не ги знаат основните цели и резултати на Декадата, ниту, пак, ги разбираат овие прашања доволно добро.
„Сé уште има сиромашни и дискриминирани Роми, чие ниво на образование е ниско, и тие сакаат резултати сега“, рече тој. 
Османовски, исто така, рече дека секторот на невладините организации одигра водечка улога во преземањето успешни иницијативи за остварување просперитет на Ромите дури и пред да почне Декадата. 
Тие вклучуваат мотивирање и зголемување на бројот на запишани и завршени ромски студенти на универзитетите.
„Македонската влада треба да продолжи со поддршката на овие иницијативи“, заклучи Османовски.

