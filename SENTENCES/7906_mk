08/12/2012
Дражен Ремиковиќ за Southeast European Times -- 08.12.12
Во обид за справување со растечкиот надворешен долг и со цел да се одржат на површината додека трае светската економска криза, неколку балкански држави ги изготвија своите буџети за 2013 година со тешки мерки на штедење.
Повеќе од 7.000 професори и полицајци во Бања Лука протестираа минатиот месец против кратењето на платите од 10 отсто, планирано за вработените во јавниот сектор, прв голем протест во последниве години против кратењата на трошоците на владата на Република Српска (РС).
„Владата ќе мора да побара други финансиски извори за зачувување на финансиската стабилност.
Ова да им се случи [на] полицајците и работниците?
Нема шанси.
Овојпат ќе истраеме до крај“, рече за SETimesДушко Јандриќ, претседател на синдикатот на полицајци во РС.
Владата на РС го подготви буџетот за 2013 година од 990 милиони евра, зголемување од 7 отсто од расходите во тековната година.
„Нашата главна цел е одржување на финансиската стабилност.
Планираме да го намалиме бројот на државните агенции, а платите во јавниот сектор ќе бидат намалени за 10 отсто.
Целта е да се заштедат вкупно 57 милиони евра.
Овие мерки не се популарни, но ќе ја загарантираат социјалната стабилност на РС“, рече за SETimesВлатка Малиџан, портпаролка на Министерството за финансии на РС.
Во новиот буџет владата одвои 6,5 милиони евра за вработување, 5 милиони евра повеќе од оваа година.
Но, верската заедница, која доби 2,5 милиони евра оваа година, ќе добие само 150.000 евра во 2013 година.
Федерацијата на Босна и Херцеговина (ФБиХ) има слична економска стратегија за следната година.
Истата продолжува со својата рестриктивна политика на плати, како и со опција за укинување на некои агенции.
„Во буџетот за 2013 година владата стави приоритет на други обврски, како што се одвојувањето средства за пописот на ФБиХ и набавката на противпожарни авиони“, рече заSETimesИвана Рагуз, портпаролка на Министерството за финансии на ФБиХ.
Хрватска, исто така, се соочува со тешки економски времиња.
Падот на БДП од 1,9 отсто оваа година ја загрижува владата, која планира да го зголеми ДДВ во одредени категории за исполнување на буџетот за 2013 година.
„Ќе го зголемиме ДДВ за производите како што се лебот и млекото, на 5 отсто.
Следната година очекуваме амбициозен раст на БДП од 1,8 отсто и очекуваме дека ќе можеме да го постигнеме тоа ако ги зголемиме јавните и приватните инвестиции“, изјави за медиумите на крајот од ноември Славко Линиќ, хрватски министер за финансии.
Горан Радивојац, професор по економија на Универзитетот во Бања Лука, рече дека целата економска политика може да се објасни во два збора:
заштеда и позајмување.
„Јавноста сé уште не сфаќа дека ние не штедиме за да произведеме нешто со заштедите.
Штедиме за да ги вратиме долговите.
Ништо од овие заштеди нема да остане во нашата држава.
Нé чека тешка година и социјалните немири полека ќе влезат во нашата држава по Нова Година.
Тоа не е случај само во БиХ, туку и во регионот и низ цела Европа“, рече Радивојац за SETimes.
Граѓаните остануваат незадоволни од мерките.
„Зошто политичарите не ги скратат своите плати?
Граѓаните страдаат поради лошите политички одлуки.
Политичарите се единствено одговорни за лошата финансиска ситуација на земјата“, рече за SETimesСнежана Станковиќ (45), економист од Бања Лука.
