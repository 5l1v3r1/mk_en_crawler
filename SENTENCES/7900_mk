08/12/2012
Александар Павлевски за Southeast European Times во Скопје -- 08.12.12
Во обид да се запре психичкото вознемирување на работното место, македонската влада разгледува нов закон за заштита на работниците.
Законот ќе oбезбеди правна заштита за жртвите на ваквото вознемирување -- познато како мобинг -- и парично ќе ги казни претпријатијата, рече Маја Ристова, тренер против мобингот во Сојузот на синдикати на Македонија, кој лобираше владата да преземе дејства.
Според истражувањето на 510 работници од страна на Сојузот на синдикати на Македонија, 41 отсто рекле дека биле жртва на мобинг, 40 отсто рекле дека имаат здравствени проблеми како резултат на истиот и 30 отсто рекле дека трпеле притисоци на работното место поради нивната политичка определба.
Со стапка на невработеност од 33 отсто, многу вознемирувани работници остануваат неми.
„Македонија се соочува со овој проблем поради недопрецизирана легислатива“, рече Ристова за SETimes.
„Свесни сме дека пазарот на труд е неврамнотежен, односно дека [понудената] работна сила ја надминува побарувачката, што резултира со голема стапка на невработеност.
Тоа значи дека жртвата на мобингот, стравувајќи да не ја загуби својата работа, одлучува да молчи и да го толерира тоа.“
Предлог-законот предвидува парични казни од 5.000 до 20.000 евра за лицата што ќе се утврди дека се виновни за мобинг.
Казните се повисоки ако лицето што е виновно е менаџер.
Законот се очекува да биде донесен до март.
„Ова ќе обезбеди поголема заштита, но и поголема мотивација на вработениот за работа, креативност и продуктивност“, рече за SETimesАлександар Ѓорѓиев, портпарол на македонската влада.
„Со законот ќе се постигне хармонија во дејствувањето на работодавачот и работникот, но и на самите работници меѓу себе, во насока на остварување на заедничките цели и интереси.“
Од Сојузот на синдикати велат добиле десетици повици од луѓе што се пожалиле на „психички притисок на работното место“.
Од 2009 година, регистрирани се 30 случаи на мобинг во Македонија.
Во Босна и Херцеговина, народниот правобранител за човекови права добил 65 жалби за мобинг оваа година, што е пораст од 43 минатата година и 32 во 2010 година.
Властите велат дека зголемувањето се должи на промотивната кампања за подигање на свеста за законот кој забранува дискриминација.
Народниот правобранител објави дека вистинската бројка на инциденти е повисока, но жртвите не пријавуваат бидејќи стравуваат да не ја изгубат работата.
„Во 2011 година народниот правобранител издаде седум препораки во корист на вработени, кои биле емоционално вознемирувани на работното место“, рече за SETimesПредраг Раосављевиќ, раководител на одделот против дискриминација во канцеларијата на народниот правобранител.
„Во многу случаи однесувањето на работодавачот се променило откако добил предупредување од институцијата народен правобранител.“
Претходно оваа година судот на БиХ ја издаде својата прва пресуда во случај на мобинг, прогласувајќи го за виновен раководителот на противпожарното одделение во Приедор, за малтретирање, понижување и деградација на пожарникар, кој бил отпуштен без законска причина.
На пожарникарот му беше дозволено да се врати на работа, а раководителот беше казнет со казна од 950 евра.
Дописникот на SETimes Младен Драгојловиќ во Бања Лука даде свој придонес за овој извештај.
