29/12/2009
Aлбанијa ќе го покани српскиот претседател Борис Тадиќ да ја посети Тирана во блиска иднина, рече премиерот Сали Бериша во средата (23-ти декември). 
Тој го објави ова за време на состанокот со делегација претставници на косовските Срби, која пристигна во дводневна посета. 
Бериша, исто така, рече дека албанската влада ќе донира 400.000 евра за српската општина Грачаница, надвор од Приштина.
***
Косовскиот претседател Фатмир Сејдиу во понеделникот (28-ми декември) рече дека неговиот српски колега Борис Тадиќ нема да биде поканет на состанок на регионалните претседатели, кој ќе се одржи во Приштина на почетокот од следната година. 
Со оглед на противењето на Тадиќ на независноста на Косово би било несоодветно тој да биде поканет, рече Сејдиу. 
Приштина е подготвена да воспостави подобри врски со Белград, но прашањето на статусот е надвор од дискусија, додаде тој.
***
Tурскиот премиер Реџеп Тајип Ердоган и сирискиот претседател Башар ал-Асад се состанаа во Дамаск во средата (23-ти декември), на разговори околу билатералните врски, ситуацијата во регионот и мировниот процес на Блискиот Исток. 
Ал-Асад ја пофали посредничката улога на Турција во индиректните разговори меѓу Сирија и Израел. 
Во вторникот Ердоган се состана со премиерот Мохамед Наји Отри и потпиша серија договори за соработка.
***
Српскиот вицепремиер Божидар Ѓелиќ во саботата (26-ти декември) беше во Приштина, на церемонија во Српскиот културен центар. 
Тој ја искористи приликата да ја истакне силната посветеност на Белград на пристапувањето во ЕУ, велејќи: „Србија која верува во себе е Србија која победува“. 
Заменик-претседателот на Европската комисија Жак Баро, кој исто така присуствуваше на настанот, рече дека верува оти процесот на пристапување ќе трае пет до седум години.
Разни извори -- 22/12/09-29/12/09
