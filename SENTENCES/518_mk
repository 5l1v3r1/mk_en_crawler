13/05/2013
Линда Карадаку за Southeast European Times во Приштина -- 13.05.13
Екстремистичките организации на Балканот користат различни фактори за да ги искористат сиромаштијата и младите во обид да привлечат нови членови.
Експертите за безбедност во регионот велат дека недостатокот на алтернативи, историјата на крвави конфликти, религијата, социјалните мрежи и сфаќањето на солидарноста се ефикасни средства за привлекување на младите. 
Тие додаваат дека овој тренд треба да се реши преку подобрување на образовните напори, ангажман на главните верски заедници и континуирано следење на екстремистичките групи од страна на агенциите за спроведување на законот.
Џавит Шаља, од албанскиот Центар за национална безбедност, рече дека исламските екстремисти постојано се обидуваат да регрутираат млади луѓе и да преземат контрола врз исламските заедници во Бугарија, Босна, Санџак, Македонија, Косово и Албанија.
Политичката, социјалната и економската нестабилност придонесуваат за навлегување на екстремистите во Албанија, рече Шаља, заедно со неуспехот на соодветните државни структури да се справат со правните односи и меѓусебните обврски на државата и верските заедници. 
И покрај тоа што земјата презела чекори за подобрување на институциите за следење на овие групи, Шаља вели дека и понатаму е неопходна внимателност.
„Давањето на децата и тинејџерите изобличено знаење за религијата, многу пати исклучувајќи ги другите религии, условувајќи го со економската помош која ја нудат организации со сомнително потекло и финансирање, го прави овој контингент на деца лесен за манипулација и искористување за нелегални дејства, како и сериозна закана за верската толеранција во Албанија“, рече Шаља.
Муфтијата од Тирана, Или Гура, изјави заSETimesдека исламската заедница верува во делувањето во правната рамка на државата, како и дека на меѓународната заедница на муслиманите не е й дозволено од Бога и пророците „да западне во екстремизам“.
„Ние, исто така, ја пренесуваме божествената порака во вистинските рамки на религијата, а не преку личен вкус на некој или некои луѓе, и се фокусираме на службите кои создаваат позитивни работи, даваат социјален мир, кои пренесуваат љубов меѓу луѓето и им даваат надеж за попросперитетна иднина“, рече тој.
Гура призна дека некои членови на заедницата се привлечени од екстремистички пораки.
„Ние гледаме дека големиот проток на виртуелниот притисок, кибернетичкиот притисок насекаде во светот, од време на време создава бранови на верска обоеност која преоѓа во екстремизам“, изјави Гура, додавајќи дека ваквите интеракции може да ги поттикнат луѓето да ескалираат во своите ставови надвор од сопствениот верски живот и во нивно „спротивставување поврзано со управувањето на државата од владеачките структури“.
„Во овие [рамки], во одредени случаи, време и места, исто така, регрутирањето на дел од младите луѓе за да учествуваат во “свети“ војни претставува загриженост", изјави Гура.
Шаља рече дека екстремистичките групи почнуваат да регрутираат со истакнување на верскиот идентитет над националниот идентитет, што претставува закана за безбедноста.
„Фабриката која произведува суровина за овие групи треба да биде затворена, а оваа фабрика е сиромаштијата. 
Намалувањето на сиромаштијата и програмите за вработување на младите луѓе ќе ја намали суровината за екстремистичките организации“, рече Шаља, додавајќи дека лидерите на верските заедници треба да ги идентификуваат и изолираат екстремистичките групи како дел од нивните официјален должности.
Шаља рече верските заедници треба да ги знаат лидерите чии студии биле финансирани од страна на сомнителни невладини организации кои се идентификуваат како поддржувачи на екстремистичките групи.
„Тие треба да преземат мерки така што подготовката на вработените во верските заедници да се реализира во рамките на земјата и во согласност со традиционалните верски верување“, рече Шаља.
Абит Хоџа, од Косовскиот центар за безбедносни студии, изјави дека екстремистичките групи користат две методи, проактивна и реактивна. 
Проактивното регрутирање е постабилно, подуховно и поконзистентно, додека пак реактивното регрутирање е поврзано со секој настан кој би можел да биде искористен.
Хоџа рече дека регрутирањето во Косово се темели на проактивната идеја на верување како заеднички интерес.
„Во принцип, постојат некои начини за регрутирање: политичките можности, кои овозможуваат нивниот глас да биде слушнат и да стане фактор, различните социјални мрежи, како и влијанието на едно лице во една група, што значи регрутирање на некој затоа што тој е дел од некоја група која се темели врз идеологијата, верувањето“, рече Хоџа.
Рамадан Иљази, директор на Косовскиот институт за мир, изјави заSETimesдека цел на екстремистичките групи се маргинализираните млади луѓе, невработените и оние без соодветно образование.
„Верските радикални групи им нудат на овие млади луѓе пристап до една социјална мрежа, промена на идентитетот и интеграција, заеднички добра и солидарност. 
Исламските организации, исто така, ја користат тактиката на моралниот шок за привлекување на нови симпатизери и членови“, рече Иљази.
Тој, исто така, рече дека поради тоа што исламистите не се националисти, тие можат да се гледаат себеси како една целина и во тој контекст муслиманите во Косово го зголемија сочувството за проблемите на муслиманите низ целиот свет.
Хоџа рече дека владите мора да го избегнат искушението да бараат брз лек за овој проблем и наместо тоа мора да употребат широки пристапи кои ја нагласуваат инклузијата.
„Владите треба систематски да работат на едукацијата и културното ниво покрај економските можности за младите во регионот“, рече тој.
Исидора Стакиќ од белградскиот Центар за безбедносна политика, рече дека главната стратегија за мобилизација на српските десничарски екстремисти се заснова на инструментализација на економската и политичката криза.
Стакиќ рече дека цел на екстремистите се оние кои се најмногу погодени од оваа криза.
„Важен фактор кој придонесува младите луѓе да се свртат кон екстремистичките групи е една специфична субкултура на насилство, заедничка за пост-конфликтните општества, која ги слави оние најнасилните и во која власта се одредува со физичка сила“, изјави Стакиќ заSETimes, додавајќи дека поголемиот дел од граѓаните на Србија веруваат дека лошата економска ситуација е главната причина за насилство.
Стакиќ рече дека Србија треба да го реши овој проблем со спречување на национализмот, систематски промовирајќи го социјалниот плурализам и рамноправноста на сите општествени групи и ставајќи акцент на едукацијата за човековите права и спречување на историски ревизионизам.
Какви чекори треба да преземат владите и верските заедници за да ги спречат екстремистичките групи да мобилизираат млади луѓе? 
Споделете го вашето размислување во делот за коментари.
