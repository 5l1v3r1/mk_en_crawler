12/03/2013
Горан Трајков за Southeast European Times во Скопје – 12.03.13
Со пристапот до стотици извори на геотермални води, балканските држави можат да ја користат алтернативната енергија за намалување на својата зависност од гасот и електричната енергија, да заштедат пари и да го намалат користењето на фосилно гориво, велат истражувачите.
Геотермалните води се подземни води што се загреваат од земјината енергија. 
Со искористување на физичките својства на пареата и топлината, геотермалните води можат да се користат да се генерира електрична енергија. 
Главната функција на геотермалните системи е извлекување на водата од изворите, нејзин транспорт и дистрибуција до потрошувачите.
Студиите покажуваат дека геотермалната енергија е поевтина: сопствениците на домовите кои користат геотермална вода за греење плаќаат 40 до 80 отсто помалку отколку корисниците на гас и електрична енергија. 
Геотермалните системи се, исто така, три до четири пати поефикасни отколку топлината од електричен отпор.
Бенефитите од користењето на геотермалната енергија, покрај ниската цена, вклучуваат и намалување на користењето на енергија од фосилно гориво и кратење на оперативните трошоци, изјави за SETimes Тодор Кушевски од Бирото за истражување и развој во Кочани, Македонија. 
Неодамна во Кочани беше започнат проект вреден 145 милиони евра, финансиран од Европската комисија, за развој на градски геотермален систем.
„Проектот ќе обезбеди поевтино и почисто гориво во споредба со суровата нафта за потребите на индустриските капацитети“, рече Кушевски заSETimes. 
„Геотермалните бизниси создаваат работни места, го поттикнуваат стопанскиот раст, го унапредуваат руралниот развој, плаќаат даноци и привлекуваат туристи.“
Инвестицијата од 2 милиони евра во земјоделскиот сектор на Романија помогна да се развијат системи за геотермално греење на оранжериите и да се создадат нови работни места.
Во Негрести Оас, во округот Сату Маре, отворена е фарма на есетри која ги користи термалните води. 
Објектот има капацитет од 25 тони ѕвезди, моруни и руски есетри.
Термалните води во западна Романија имаат енергетски потенцијал кој не може да се занемари. 
Државата администрација вложува напори да ги идентификува потребните фондови во Eвропската заедница за проекти посветени на користењето на енергетскиот потенцијал на термалните води за загревање на домовите, оранжериите и технолошната вода“, рече за SETimesДаниел Скрадеану, професор на Факултетот за геологија и геофизика на Универзитетот во Букурешт.
Белград лежи на подземни геотермални води и градот произведува повеќе од 100 мегавати термална енергија.
Србија може да произведува електрична енергија за најголем дел од своите потреби од геотермалните извори, вели Ралф Тило Вајдлер, генерален директор на Геотермон, едно од шесте германски претпријатија кои ја посетија Србија минатата година за да ја испитаат можноста за инвестирање во геотермални системи на земјата.
„Многу сме заинтересирани за заедничко вложување со локални партнери, приватни инвеститори и преку јавно-приватно партнерство“, рече Вајдлер.
Според Волфганг Бауер, извршен директор на 360плус Консалт, поради нивната централна позиција на Балканот, Србија и Германија може да иницираат геотермални проекти во соседните држави.
Според рамката на проектот кој има за цел поголемо користење на обновливата геотермална енергија во руралната област Добој, во Босна и Херцеговина, Чешката агенција за развој почна со истражување во ноември 2012 година.
Добој лежи на Панонското Море, и според претходните истражувања, содржи огромни количества геотермална енергија, вели за SETimesЕсма Махмутовиќ, претседателка на собранието на Добој.
„Поевтината геотермална енергија може да ги грее училиштата, болниците и здравствените центри, што ќе го намали трошокот за нивното одржување“, рече Махмутовиќ.
Бугарија користи околу 30 отсто од своите геотермални извори. 
Геотермалната енергија се користи главно во балнеологијата, просторното греење и ладење и оранжериите.
Во септември 2011 година јапонското претпријатие Аквафарм потпиша договор со бугарскиот југозападен град Сапарева Бања, за изградба на геотермална централа таму, која треба да биде завршена следната година.
Градот, кој се наоѓа на околу еден час возење од Софија, е познат како место со најтопла минерална вода во цела Европа (103 Целзиусови степени) и како место во кое се наоѓа единствениот активен гејзер на Балканот.
Дописниците Ана Ловаковиќ во Сараево, Билјана Пекушиќ во Белград, Габриел Петреску во Букурешт и Светла Димитрова во Софија дадоа свој придонес за овој извештај.
