22/01/2009
(Разни извори)
Тим грчки научници, предводен од Хара Костакис од истражувачкиот центар ТЕИ Пиреја, разви пристап на вештачка интелигенција за успешно пресметување на ризикот од срцев удар на пациентите, со проценка на факторите на животниот стил.
Овие фактори -- вклучително и депресијата, образованието, пушењето, исхраната и дебелината -- влијаат на ризикот од кардиоваскуларни болести.
Долго време, епидемиолозите проучуваат како здравствените ризици варираат меѓу народите, но не најдоа начин за изведување заклучок од лонгитудиналните студии на индивидуалните нивоа на ризик.
Наречен Онлајн аналитичко процесуирање (ОЛАП), пристапот им овозможува на лекарите да им ги кажат на пациентите личните фактори на ризик и, според тоа, да ги советуваат за промени во начинот на живот или примање лекарства за намалување на ризикот.
ОЛАП се состои од категорија софтверски алатки кои им овозможуваат на истражувачите да ги испитуваат различните димензии на мултидимензионални податоци.
ОЛАП честопати е корисен во пребарувањето податоци.
Групата на Костакис ги добила податоците за скоро 1.000 пациоенти кои се вклучиле во студијата КАРДИО 2000, и кои биле хоспитализирани за први симптоми на акутен коронарен синдром.
По запишувањето на деталите од индексот на телесна маса, семејната историја, физичката активност, високиот крвен притисок, високиот холестерол и дијабетис, истражувачите ги користеле податоците на здрави поединци како контрола.
КАРДИО 2000 претставува студија на мулти-централна контрола, која ја испитува поврзаноста помеѓу неколку демографски, прехранбени, психолошки фактори на ризик, како и факторите на ризик од начинот на живеење и медицинските фактори на ризик.
Некои од овие фактори -- само еден или во комбинација со друг -- се од поголема важност, бидејќи може да доведат до развој на нефатален акутен коронарен синдром,
„Ова истражување го воведе квантитативниот алгоритам за ефикасно решавање и оптимизација на квантитативната пресметка на времето и ризикот.
...
тоа ќе придонесе за подобро разбирање и следствено на тоа, подобра заштита од кардиоваскуларни болести“, заклучува тимот во International Journal of Knowledge Engineering and Soft Data Paradigms.
Кардиоваскуларните болести се водечка причина за смртност низ целиот свет и се предвидува дека тоа ќе остане така и понатаму.
Околу 17.5 милиони луѓе им подлегнаа во 2005 година, што претставува 30 отсто од целиот морталитет во светот.
Костакис се стекнала со титула доктор на науки по здравствен менаџмент на Универзитетот во Патрас во Грција.
Нејзините истражувачки интереси вклучуваат користење на пребарување на податоци и техники на вештачка интелигенција во здравствениот менаџмент.
Останатите научници во нејзиниот тим се:
Василис Вуцинас, Демостенес Панајотакос и Лео Кунис.
