19/08/2009
Од Брајан Салми за Southeast European Times во Подгорица -- 19/08/09
Иако сé повеќе Црногорци се потпираат на интернетот како дел од својот секојдневен живот, употребата на Интернетот во земјата сé уште е на ниско ниво, во споредба со ЕУ.
Моменталната стапка изнесува 41 отсто, во споредба со просекот на ЕУ од 61 отсто.
Во надеж дека ќе ја затворат оваа празнина во следните неколку години, претпријатијата и владата излегоа со шеми за привлекување повеќе корисници и зголемување на стапката на интернет пенетрација во земјата (ИПР).
„Им даваме шестмесечен бесплатен интернет пристап на повеќе од 250 најдобри средошколци во Црна Гора секоја година“, рече Елеонора Албијаниќ, менаџер за корпоративни комуникации на Промонте, еден од трите големи телеком оператори на локално ниво.
Претпријатието, исто така, им дава бесплатни лаптопи и интернет претплати на физички хендикепираните Црногорци.
Јелена Радоњиќ, задолжена за врски со медиумите во конкурентскиот провајдер Т-Ком, вели дека нејзиното претпријатие им дава „бесплатни АДСЛ приклучоци на сите основни и средни училишта во Црна Гора“.
Владата, пак, лансираше најразлични програми со цел интернетот да стане подостапен.
Според портпаролот на Министерството за информатичко општество, Радуле Нововиќ, властите ќе „им обезбедат на 300 повозрасни црногорски граѓани бесплатни интернет курсеви“ почнувајќи од септември.
Студентот Бојан Цинцур има друга идеја.
„Треба да отворат десетици и десетици интернет кафулиња низ целата земја“, предлага тој.
Во моментов, во центарот на Подгорица има само две интернет кафулиња, со вкупно пет прастари машини.
Во економски сиромашниот северен дел од земјата, уште потешко може да се најдат компјутери и брзи конекции достапни за јавноста.
Цинцур неодамна стана еден од првите што матурираа на Факултетот за информатички технологии во подгоричкиот кампус на Медитеранскиот универзитет, завршувајќи прв во својата класа.
Тој вели дека младите Црногорци имаат голема потреба од интернет пристап надвор од академската средина.
„Мора да им се дозволи да посетуваат интернет-страници кои професорите не им ги дозволуваат, како што се Фејсбук и Ворлд оф воркрафт.
Тоа е како Хари Потер“, објаснува Цинцур.
„Можеби не ти се допаѓаат книгите, но милиони деца читаат поради нив.“
Компјутерите се недостапен луксуз за многумина во Црна Гора, но Цинцур има одговор и за тоа.
Вадејќи го својот мобилен телефон, Цинцур вели:
„Ова е телефон од 150 евра.
Го добив за 15 кога се пријавив за двогодишна претплата.
Зошто да не се направи истото и со компјутерите?
Направете договор со Dell, или некои други производители на компјутери, и понудете пакети кои ќе им овозможат на луѓето да ги купат своите први компјутери [со планови за рати врзани со интернет претплатите].“
Цицур додава дека владата може да одигра клучна улога со обновување на затворени згради -- какви што има многу во секоја општина -- и да ги изнајмува на еден или сите големи претпријатија за телекомуникации, под пазарната цена.
„Тоа е добра идеја“, вели Радоњиќ од Т-Ком.
Нејзината фирма, која ги контролира услугите во фиксната телефонија во земјата, обезбедува услуги за повеќе од 90 отсто од црногорските интернет корисници.
Околу 115.000 Црногорци се врзани на интернет преку плановите на Т-Ком.
Промонте, пак, се фали дека повеќе од три четвртини од вкупно 640.000 жители на државата, ги користат неговите мобилни телефонски услуги.
Сепак, претпријатието имаше помалку од 5.000 претплатници на својата брза мобилна интернет услуга на крајот од минатата година.
