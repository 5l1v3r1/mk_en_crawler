15/07/2011
Ана Вуд за Southeast European Times во Истанбул – 15.07.11
Иако на фудбалскиот свет не му се непознати довикувања, прозивања и обвинувања за лажирање, не се случува секој ден обвинувања за измама да дојдат од федералниот обвинител и да се насочени против највисоките рангови на најголемите спортски клубови во земјата.
Но, на разочарување на навивачите и на инвеститорите, тоа е актуелната ситуација во Турција.
Истрагите за наводното местење на натпревари од широки размери доведоа до апсења и сослушувања на десетици поединци.
Меѓу најзвучните апсења беше тоа на Азиз Јилдири, претседател на еден од најголемите спортски клубови во Турција, Фенербахче.
Ако биде прогласен за виновен, тој ризикува да ја изгуби својата посакувана позиција во Лигата на шампионите.
Иако обвинувањата предизвикаа бран на коментари, па дури и протести од страна на фанатичните навивачи на Фенербахче, се чини дека во целиот хаос недостасува секакво вистинско чувство на изненадување.
„Фудбалот во Турција имаше потреба од ваков вид истрага“, рече спортскиот уредник на Хуријет, Четин Чем Јилмаз, за SETimes.
„Секоја година се поднесуваат прилично малку обвинувања, а повеќето навивачи признаваат дека постои местење на натпреварите и мито.“
Бурак Текин, спортски блогер кој пишува за Екси Бесикташ, се согласува дека вакви истраги недостасуваа долго време.
„Ова дојде до точка кога кој тим и да победеше на шампионатот, поддржувачите на другите тимови велеа ,А, тие ја купија играта’ и слично“, рече Текин за SETimes.
„Всушност, добра вест е што конечно, по сите овие години, има сериозна истрага.“
Но, коментаторите, како и навивачите изразуваат загриженост за начинот на кој се спроведуваат истрагите.
Се прават споредби со истрагата на наводните заговори за државен удар Ергенекон и Балјоз, особено поради тоа што судските методи на многумина им се чинат слично така несредени и произволни.
Јилмаз истакнува дека полициските сили, а не судството ги објави обвинувањата.
Дури и како уредник на весник, тој смета дека премногу информации протекле во медиумите.
„Некои луѓе мислат дека приливот на информации од полицијата и медиумите претставува намерно „дезинформирање“, објасна Јилмаз, додавајќи:
„Тоа е причината што, иако содржините на случаите се всушност различни, се извлекуваат споредби со случаите како Ергенекон и Балјоз“.
Другата загриженост е за брзината со која се спроведуваат истрагите.
Некои велат дека има ризик да се избрза работата за сметка на точноста, со оглед на тоа што следната сезона започнува за помалку од еден месец.
Претседателот на еден од најголемите ривали на Фенербахче, Галатасарај, предизвика лутина оваа недела откако побара истрагата да се забрза, бидејќи подолг процес може да направи поголема штета на репутацијата на турските фудбалски тимови.
„Сé додека се случуваат вакви интензивни обвинувања, одлуката за одложување на лигата за најмалку еден месец може да биде вистинската работа, барем додека не се смират духовите“, рече Јилмаз.
Но, и покрај загриженоста, сé уште има надеж дека исходот ќе биде позитивен за турскиот фудбал и неговите навивачи.
„Во најмала рака, овој случај [да се надеваме] ќе испрати порака до луѓето во фудбалскиот бизнис“, рече Текин, додавајќи дека, идеално, веднаш по успешната истрага „колективната параноја на фудбалските навивачи ќе се намали“.
