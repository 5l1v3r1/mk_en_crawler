29/04/2007
БРИСЕЛ, Белгија -- Американскиот помошник државен секретар Даниел Фрајд во саботата (28-ми април) за новинската агенција Ројтерс изјави дека Советот за безбедност на ОН ќе почне да подготвува нова резолуција за Косово -- врз основа на планот на Ахтисари -- по враќањето на мисијата за утврдување на фактите на ОН во Њујорк.
Тој додаде дека Советот за безбедност очекува Русија да му пристапи конструктивно на ова прашање.
„Ние се надеваме дека Русија сфаќа оти Косово ќе биде независно на овој или оној начин“, рече Фрајд, кој присуствуваше на форумот во Брисел.
„Тоа или ќе биде направено на контролиран, надгледуван начин кој ќе биде добар за српскиот народ, или ќе се случи на неконтролиран начин и косовските Срби ќе страдаат највеќе, што ќе биде ужасно.“
Тој, исто така, рече дека ЕУ ќе биде поделена околу признавањето на независноста на Косово ако мнозинството на етничките Албанци прогласи независност без резолуција на Советот за безбедност.
„Поделена Европа е воопшто лоша работа и ужасна работа во овој конкретен случај“, рече американскиот дипломат.
(Њујорк тајмс, Ројтерс, ДПА, Б92, Танјуг, РТС, Блиц - 28/04/07;
Косова лајв - 27/04/07)
