02/05/2011
Текст и фотографии од Алина Лехтинтен за Southeast European Times во Истанбул – 02/05/11
Брзата урбанизација, демографските промени и економскиот раст ги проширија границите на Истанбул и резултираа со трансформација на карактерот на градот. 
На неговата најширока точка, овој град, со население од околу 15 милиони луѓе, се протега на 100 километри.
Професорот Тахире Ерман, експерт за урбано планирање на Универзитетот Билкен во Анкара, изјави за SETimes дека Истанбул е толку голем што подобро е за него да се зборува како за регион отколку како за град.
„Истанбул е центарот и тој е опкружен со индустриски развиени периферии“, вели тој.
По Втората светска војна, поголемиот дел од турското население живееше во рурални средини, додека денес преку 70 отсто живеат во урбани средини, со Истанбул како главно привлечиште. 
Брзиот, често неорганизиран раст на градот врши притисок врз инфраструктурата, особено преку создавање поголема потреба за станбен простор.
„Има две многу различни групи на луѓе кои се доселуваат во Истанбул“, објаснува Ерман. 
„Луѓето што доаѓаат од источниот и југоисточниот дел на Турција по губењето на своите средства за живот во локалните села поради растечкиот политички конфликт [со сепаратистичката Курдистанска работничка партија] и новата средна класа на луѓе кои се доселуваат во Истанбул бидејќи градот е поповрзан со глобалните финансии и информатичката економија.“
Тесна трка за недвижности.
Космополитската средина и стратешката позиција на Истанбул привлекуваат голем број меѓународни компании кои ги основаат своите регионални центри во овој град. 
Овие деловни потези се поттикнати од страна на турската влада, која би сакала да го претвори Истанбул во регионален бизнис центар.
Сепак, таквата политика може да има ненамерни последици врз жителите на овој град. 
„Просторот на луѓето е толку важен во Истанбул и зголемен број на глобални претприемачи стануваат заинтересирани за Истанбул. 
Има многу моќни актери кои се натпреваруваат меѓу себе за земјиштето“, вели Ерман.
„Ова ќе го зголеми товарот врз инфраструктурата и нејзиниот однос со обесправеното население“, додава тој. 
„Профитабилноста се користи за озаконување на интервенциите на општинските власти во просторите на сиромашните луѓе. 
Истанбул има големи проекти и има извесен отпор за нив“.
Некои велат дека непосредната опасност од земјотреси со која се соочува Истанбул се користи како изговор за да се урнат гечеконду ("изградени преку ноќ") или куќарчињата, оставајќи ги сиромашните без покрив над главата.
Во Атасехир, населба која се наоѓа на анадолиската страна на градот, голем број од жителите велат дека се плашат од губење на своите домови. 
Во моментов населбата поминува низ еден од најголемите проекти на урбана трансформација што досега се случил во Истанбул.
Владата сака да го централизира финансискиот сектор во земјата, вклучувајќи ги и клучните банки и Истанбулската берза, во Атасехир. 
Развојот веќе започна и бројот на облакодери брзо се зголемува.
„Турската компанија Агаоглу гради повеќе луксузни куќи во оваа област. 
Тие се градат многу брзо и вршат инвазија во населбите на луѓето што живеат таму“, објаснува Ерман. 
„Луѓето се многу загрижени за нивните животи. 
Тие се загрижени околу тоа што ќе се случи со нив, нивните куќи и нивната населба.“
„Градежните претпријатија сакаат да ја купат земјата за нови станбени згради. 
Тие веќе изградија станбени комплекси во една затворна заедница на другата страна од патот“, објаснува Ахмет, жител на оваа населба.
„Парцелата на која живее тој е проблематична за желните градежни претпријатија бидејќи таа е во сопственост на околу 800 лица. 
Многу од првобитните сопственици починале и земјата ја оставиле на своите деца, а тоа ги дели парцелите на стотици помали парцели. 
Сега едно градежно препријатие се обидува да ги присили сопствениците на договор за изградба на станбен комплекс на ова земјиште.
„Поради овој процес, не сум сигурен дека ќе добијам нов стан“, вели Ахмет, кој објасни дека сопствениците на земјиштето од другата страна на патот добиле нов стан од инвеститорот, наместо да мораат да се преселат. 
Но, на негова страна од патот, сопствениците на земјиштето биле далеку помалку кооперативни.
Еден друг жител на Атасехир, кој работи како механичар, вели дека е подготвен да се пресели поради изградбата на новата финансиска област и градежните претпријатија кои го купуваат околното земјиште. 
„Не знам кога ќе мора да се преселам“, додава тој.
Според Нечати Коз, агент за недвижности од Умранија, населба веднаш до Атасехир, новите згради кои се градат од страна на управата за развој на живеалиштата на Турција и градежните претпријатија како Агаоглу нема да ги исфрлат луѓето од нивните домови.
„Секој што живее во гечеконду во Атасехир ќе се пресели во новите згради“, изјави Коз за SETimes. 
„Тие нема да бидат избркани, тие ќе бидат преселени“.
Поради ова локалното население е против градежните претпријатија. 
Проектите за урбана обнова на Истанбул се загрижувачки за луѓето кои живеат во Тарлабаси, стара разрушена населба со голем број на курдско население и малку одалечена од централниот градски плоштад Таксим.
Поради процесот на реновирање во Тарлабаси, многу курдски и ромски закупци се загрижени дека ќе бидат принудени да се преселат, бидејќи тие не можат да си ги дозволат новите станови кои се нудат од страна на ТОКИ - кое бара 4000 лири аванс и 400 лири месечна кирија за куќите.
Проектот за обнова во Тарлабаси започна во 2007-та година, кога градежното претпријатие ГАП на Калик Холдинг го доби тендерот. 
Меѓутоа, сопствениците на земјиштето во оваа населба тврдат дека општината не се консултирала со нив и не побарала дозвола пред доделувањето на проектот.
Само неколку сопственици на земјиштето се договориле со Калик Холдинг. 
Сопствениците одлучија да го формираат Здружението за солидарност со сопствениците на земјиштето и закупците во Тарлабаси.
Здружението тврди дека општината е повеќе фокусирана на финансиската добивка отколку на културните и историските вредности на објектите.
„Културното и историското наследство на Тарлабаси ќе биде жртвувано за финансиски бенефиции на некои луѓе или фирми“ изјави минатата година Мучела Јапичи, архитект од Сојузот на стопански комори на турски инженери и архитекти, за дневниот весник Хуриет.
Иако тие признаваат дека многу објекти во Тарлабаси се во лоша состојба, сопствениците на земјиштето тврдат дека оваа холдинг компанија, исто така, планира да го уништи и реновираниот објект.
Со цел нивната страна на приказната да биде слушната, критичарите на планот за урбана обнова презеле акција на меѓународно ниво. 
Европскиот суд за човекови права ќе одлучува за жалбата што ја поднесе здружението минатата година.
