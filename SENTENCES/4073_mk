27/05/2008
Од Иво Шчепановиќ за Southeast European Times во Сплит – 27/05/08
На 1-ви јуни хрватскиот парламент ќе го обнови претходниот закон кој дозволуваше максимално присуство на алкохол во крвта (БАЦ) од 0,05 отсто за повеќето возачи. 
Во последниве четири години, сообраќајните закони дозволуваа БАЦ од 0,0 отсто. 
Јавноста општо, како и туристичкиот сектор и винопроизводителите особено, ја поздравија измената.
Но, новиот закон нема да важи за сите. 
Професионалните возачи, како и возачите помлади од 24 години, сé уште ќе мора да го почитуваат правилото за БАЦ од 0,0 отсто.
Пратениците усвоија построго ограничување во 2004 година, за да го намалат порастот на сообраќајните несреќи, предизвикани претежно од необѕирните млади возачи кои претходно биле во ноќните клубови. 
Возачите помлади од 24 години претставуваат 11 отсто од вкупниот број возачи во Хрватска, но тие предизвикуваат 20 отсто од судирите и 30 отсто од несреќите предизвикани поради алкохолот.
Но, нулта толеранцијата имаше и некои непредвидени последици. 
Свештениците, на пример, не можеа да возат законски по мисите. 
Туризмот, винарската и пиварската индустрија лобираа против овој закон во 2004 година и повикаа на враќање на БАЦ од 0,05 отсто. 
Нивните напори сега вродија со плод.
Парламентот го поддржа законското свртување. 
„Безбедноста на патот нема да биде компромитирана со новиот закон, како што потврдија статистичките податоци во последниве четири години“, рече Маријана Петир, пратеник од Хрватската селска партија (ХСС).
„Јас, исто така, лобирав и драго ми е што ние [винопроизводителите] успеавме да укажеме на неконзистентноста: владата ги субвенционираше новите лозја и истовремено ги забрани пробувањата на виното. 
Јас отсекогаш бев за избалансирано решение“, рече Иво Скарамуца, познат винопроизводител од Пељешац.
Со новиот БАЦ од 0,05 отсто, Хрватска ќе се поклопи со регионалните соседи, додека некои земји од ЕУ дозволуваат и повисоки нивоа на алкохолот за возачите.
„Не го поддржувам пиењето и возењето, но повикувам на избалансираност. 
Ако некој се напие чаша добро вино и вози безбедно, зошто треба да има забрана за виното?“, рече Скарамуца.
Тој понатаму објасни дека уживањето во виното е длабоко вкоренето во хрватските традиции, исто како што е случајот и со медитеранските земји. 
Новиот хрватски закон за алкохолот, исто така, ќе биде од корист и за 11 милиони странски туристи кои ја посетуваат земјата секоја година. 
Одлуката на владата ќе влезе во сила во вистинското време -- непосредно пред почетокот на летото.
