14/01/2008
Од Горан Трајков за Southeast European Times – 14/01/08
Хеликоптер на македонската армија, кој превезувал 11 војници кои се враќале од својот период на служба во рамките на мисијата на ЕУ во Босна и Херцеговина, се урна во близина на главниот град Скопје во саботата (12-ти јануари), при што загинаа сите во авионот.
Хеликоптерот само што ги започнал процедурите на слетување на аеродромот Александар Велики во магливи услови, кога жителите во блиското село, Блаце, слушнале експлозија.
Хеликоптерот се урнал на помалку од 50 метри од куќите, но немаше жртви помеѓу локалното население.
Први што ја пријавија несреќата беа двајца локални рибари кои го виделе хеликоптерот како лета невообичаено ниско.
„Моторот на хеликоптерот не звучеше како да работи добро и одеднаш чувме експлозија која ја потресе нашата куќа“, вели еден сведок.
„Излеговме и видовме дека на ридот има голем пожар.
Еден маж беше исфрлен надвор од хеликоптерот.
Одеднаш започна серија експлозии од керозин или од муниција.
Сите се тргнавме настрана, бидејќи не можевме да сториме ништо за да помогнеме.“
Веднаш по несреќата, премиерот Никола Груевски, министерот за внатрешни работи Гордана Јанкуловска и претседателот Бранко Црвенковски пристигнаа на местото на несреќата.
„Ова е огромна несреќа, голема трагедија и огромна загуба“, рече Црвенковски.
„Им изразувам најдлабоко и искрено сочувство на семејствата на загинатите.
Започнува истрага за идентификување на причината на несреќата.“
Министерството за внатрешни работи во неделата ги пронајде трите црни кутии во остатоците од хеликоптерот.
Тие ќе бидат испратени во друга земја на анализа.
Според Министерството за одбрана, тие не биле стандардни црни кутии, туку инстументи кои ќе обезбедат прецизни информации за многу кусо време.
Експертите од Министерството за внатрешни работи зедоа примероци од крв и урина за анализа од контролорот на летот кој бил на должност во времето на несреќата.
Министерството, исто така, ги зеде лентите со разговорите помеѓу контролорот на летот и пилотите на хеликоптерот од контролата на аеродромот.
Министерството за одбрана ги објави имињата на 11-те жртви во неделата.
Комеморацијата се одржа во понеделникот во Домот на Армијата во Скопје.
