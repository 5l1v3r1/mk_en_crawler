19/04/2013
Ана Ловаковиќ за Southeast European Times во Сараево -- 19.04.13
Комесарот за проширување на ЕУ, Штефан Филе, им кажа на водачите на најголемите политички партии во Босна и Херцеговина (БиХ) дека третиот круг од дијалогот на високо ниво за пристапувањето на земјата во ЕУ ќе биде откажан и аналитичарите сега предупредуваат за сериозните егзистенцијални последици, ако политичарите не преземат дејства.
Филе рече дека БиХ мора да ја спроведе одлуката на Европскиот суд за човекови права во случајот Сејдиќ-Финци за да поднесе уверлива апликација за членство во ЕУ.
Без тоа, ЕУ не може да ги разгледа понатамошните чекори за БиХ на патот кон пристапот во Унијата.
Уставот на БиХ забранува кандидати за трипартитното претседателство кои не се од „конститутивните народи“, Бошњаци, Хрвати и Срби, во одредбата која ја попречува европската интеграција на земјата.
Јакоб Финци, босански Евреин, и Дерво Сејдиќ, босански Ром, имаа успех со петицијата до Европскиот суд за човекови права за измена на законот во 2009 година, но политичкиот отпор и хаосот во БиХ го оневозможија преземањето дејства.
„Ако политичарите не најдат решение за спроведување на судската одлука до средината на јуни, патот кон ЕУ е замрзнат додека не се одлучи поинаку, најмалку до средината на 2015 година, со оглед на тоа што ЕУ сега се свртува кон своите сопствени прашања“, рече за SETimes Среќко Латал, политички аналитичар и член на Меѓународната кризна група.
Латал рече дека еден ваков исход значи повлекување на очајнички потребните странски инвестиции, неможност за пристап до фондовите на ЕУ и комплетно блокирање на реформите.
Инвестициите во осиромашената БиХ опаднаа од 1,3 милијарди евра во 2007 година на околу 300 милиони евра во 2012 година.
Земјата минатата година искористи 110 милиони евра од ИПА фондовите на ЕУ.
„БиХ, најверојатно, ќе изгуби стотици милиони евра од ИПА проектите и тоа може да биде последнoто нешто што ќе ја разбуди политичката свест на граѓаните“, рече за SETimes Славо Кукиќ, социолог и професор на Универзитетот во Мостар.
„Тоа може да нé натера да почнеме да дејствуваме како луѓе и граѓани, не како Хрвати, Бошњаци и Срби“, додаде Кукиќ.
„Средствата се распределуваат како со лажица додека владините ентитети ги исполнуваат зададените услови, задолженија и обврски.
Политичарите се задолжени да го забрзаат процесот кон интеграцијата во ЕУ и да го изменат статусот на БиХ во кандидат за ЕУ, што ќе го отвори пристапот до нови компоненти на ИПА:
земјоделството, човечките ресурси и регионалниот развој“, рече за SETimes Младен Иваниќ, професор на Економскиот факултет во Бања Лука.
Кукиќ додава дека ММФ може, исто така, да го запре приливот на пари за двата ентитети на БиХ.
„Ќе мораме да се свртиме кон некои нови филозофии и кон генерациите политичари кои сфаќаат што всушност значи ЕУ.
Ако не сториме ништо, не можеме да очекуваме помош од другите“, рече Кукиќ.
Спроведувањето на пресудата Сејдиќ-Финци претставува голем тест за политичките структури во БиХ, но и за ЕУ, според Зијад Бечировиќ, директор на Меѓународниот институт за Блискиот Исток и балкански студии во Љубљана.
„ЕУ направи голем број грешки во БиХ, а една од нив е тоа што поддржа надворешни институционални состаноци, водачи, политички партии, а не институцијата на системот и Парламентарното собрание на БиХ, така што ЕУ мора да го промени нивниот фокус“, рече Бечировиќ за SETimes.
Латал смета дека меѓународната заедница не може да продолжи да биде пасивна, ако сака да се постигне напредок.
„Меѓународната заедница претпостави дека тоа беше едноставна задача и технички лесна за решавање, но го запоставии фактот дека промената во изборите за претседателството ќе значи и големи промени на Дејтонскиот мировен договор“, рече Латал.
Некои граѓани се согласуваат.
„Мораме да се разбудиме од летаргијата и да сфатиме дека е време да се променат политичарите кои нé доведоа до ваква мизерија“, рече за SETimes Сенада Берберовиќ (51), жителка на Сараево.
Што треба ЕУ и граѓаните на БиХ да направат за водачите во земјата да го одмрзнат процесот на пристапување во ЕУ?
Ве молиме споделете ги вашите сугестии во делот за коментари.
