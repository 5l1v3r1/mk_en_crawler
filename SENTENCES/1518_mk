30/04/2010
Српскиот министер за економија, Млаѓан Динкиќ, во понеделникот (26-ти април) рече дека владата двојно ќе го зголеми бројот на иницијативите за отворање работни места почнувајќи во мај.
Според Динкиќ, некои инвеститори може да добијат по 10.000 евра за секое ново отворено работно место.
Тој рече дека владината стимулативна програма, отпочната во 2006 година, помогна да се отворат околу 17.000 работни места досега.
Грчките банки во Aлбанијa се стабилни и добро работат, според Ардијан Фулани, гувернер на Банката на Албанија.
Во средата (28-ми април) Фулани рече дека „банките имаат редовни операции, додека депозитите имаат мало зголемување“.
Косовската влада отвори тендерска процедура за приватизацијата на Приштинскиот меѓународен аеродром во средата (28-ми април).
Премиерот Хашим Тачи рече дека победникот ќе добие 20-годишен концесиски договор, со обврска да инвестира 100 милиони евра и да изгради нов терминал како дел од пакетот.
Е-Ту-Енерџи, претпријатие формирано од хрватски и германски инвеститори, ќе инвестира 75 до 85 милиони евра во изградбата на фабрика за биомаса во Хрватска, објави во средата (28-ми април) весникот Вечерњи лист.
Објектот ќе биде изграден во индустриската зона Копривнички Иванец и ќе се протега на 53.000 квадратни метри.
Изградбата се очекува да биде комплетирана за две години.
Новата централа е во согласност со националната стратегија за производство на струја од обновливи извори.
Истата ќе создаде околу 600 нови работни места.
Tурција и Азербејџан постигнаа два договори за дотур на природен гас во вторникот (27-ми април) и планираат да потпишат протокол во Баку до крајот на мај.
Документот ќе ги постави условите за азербејџанскиот транзит на природен гас за Европа преку Турција.
Дачија го замени Мерцедес како автомобилски бренд на кој најмногу му се верува во Романијa, според истражувањето на „Ридерс дајџест“ Брендови на кои им се верува.
Други странски брендови на кои им се верува во Романија се Дел, Нокиа, Водафон и Канон.
(Разни извори -- 23/04/10-30/04/10)
