22/10/2012
Бојана Миловановиќ за Southeastern European Times во Белград -- 22.10.12
Со зголемувањето на бројот на постарата популација, владите низ целиот Балкан откриваат дека постојат заеднички проблеми при работата за подобрување на социјалните услуги за постарите граѓани. 
Истражувањата покажаа дека најзначајните проблеми со кои се соочуваат постарите се сиромаштијата и осаменоста.
Во Србија и Босна и Херцеговина (БиХ) бројот на населението на возраст од 65 или повеќе години изнесува 17 отсто. 
Во Хрватска (15 отсто) и Црна Гора (13 отсто), бројот на постарите лица е помал. 
Но, пред 30 години, кога овие земји беа дел од поранешна Југославија, само 8 отсто од населението беше на возраст од 65 години или повеќе.
Во Србија, како и во другите земји во регионот, семејството сè уште има доминантна улога во обезбедувањето социјална поддршка и грижа за постарите граѓани.
Но сè повеќе, владата наоѓа нови начини за да обезбеди поддршка.
Во последните 30 години, според Институтот за геронтологија во Белград, бројот на капацитети за долготрајна нега на постарите лица е зголемен за речиси 20 отсто.
Според Фондот за население на ОН, напорите во јавниот сектор за понатамошно подобрување на грижата за постарите лица во Србија вклучуваат структурни реформи на социјалниот и здравствениот систем, како и формирање на центри за постарите граѓани.
Во 2011-та година, Министерството за труд и социјална политика повторно го формира Националниот совет за постарата популација, стручно советодавно тело на владата кое треба да се погрижи за спроведување на акциски план.
„За жал повеќето министерства сè уште не ја сфаќаат нивната улога, и тие сè уште не го сфаќаат овој проблем како значајно прашање во нашата земја", рече Марија Раковиќ, раководител на националната програма за фондот на ОН.
Просечната пензија во Србија изнесува околу 200 евра месечно, што е едвај доволно за да се обезбедат храна и греење за време на зимските месеци.
Според државниот Фонд за пензиско и здравствено осигурување, во Србија има околу 1,4 милиони пензионери, а околу 500.000 од нив земаат помалку од 150 евра месечно. 
Овој износ вклучува помош од владата која се исплаќа на рати еднаш на секои три месеци.
„Оваа помош не значи практично ништо за нас, само ни помага да платиме една или две сметки, да ги исполниме нашите обврски кон државата и тоа е сè“, изјави за SETimes 67-годишната Миланка Отовиќ, пензионер од Белград, која добива помош од државата. 
„Ако остане нешто, јас ќе му купам подарок на мојот внук, бидејќи јас инаку немам пари за такви работи, туку само за основните“.
Во Хрватска има 1,5 милиони пензионери, а просечната пензија е околу 300 евра месечно. 
Во Црна Гора има околу 100.000 пензионери, со просечна пензија од 270 евра. 
Во Босна има речиси 400.000 пензионери, со просечна пензија од околу 200 евра.
Српскиот државен секретар при Министерството за социјални работи Бранкица Јанковиќ за SETimes рече дека постарите луѓе кои живеат во сиромаштија и се во изолирани области се особено изложени на ризик во текот на зимските месеци, кога тие имаат потешкотии да платат за греење на своите домови.
„Домаќинствата со едно постаро лице сигурно ќе влезат во категоријата на загрозени потрошувачи на енергија“, вели Јанковиќ. 
„Ние ќе обрнеме посебно внимание на оддалеченоста на домаќинствата на постарите лица во руралните средини, со оглед на тоа дека ним најмногу им е потребна помош. 
Една жена која живее сама, особено вдовица, е најзагрозената категорија на постарата популација.
Јанковиќ додаде дека вработените во центрите за социјална грижа во Србија ќе бидат подложени на специјална обука, со фокус на потребите на постарите лица.
„Веднаш штом некој ќе влезе во системот за социјална грижа, неговите потреби постојано се следат. 
Нашите вработени, исто така, ќе излезат на терен“, вели Јанковиќ.
Една четвртина од постарите лица во Србија тврдат дека биле дискриминирани, а повеќе од половина велат дека државата не презема доволно грижа за нив, според истражувањето спроведено од страна на Центарот за проучување на културниот развој во Белград, кој ги истражува културните прашања на локалните заедници.
„Ова звучи загрижувачки, но за жал слични статистички податоци има и во земјите на Европската Унија, исто така“, вели еден од авторите на истражувањето, Богдана Опачиќ, во изјавата за SETimes.
Според истражувањето, 31,6 отсто од постарите лица велат дека се чувствуваат дискриминирани од страна на помладите, а 31,4 отсто велат дека здравствениот систем врши дискриминација врз нив. 
Според истражувањето, 30,2 отсто од постарите лица рекле дека државата е најголемиот извор на дискриминацијата врз нив, а 25,5 отсто се изјасниле дека нивните семејства вршат дискриминација врз нив.
„Податоците за неактивност и осаменост на постарите лица се разочарувачки“, рече Опачиќ. 
„Старите лица во Србија често, во 46,4 отсто од случаите, веруваат дека луѓето околу нив не ги делат нивните интереси, а 42,4 отсто од нив чувствуваат осаменоста и недостиг од друштво. 
Старите лица ги наведуваат недостатокот на волја, мотивација и пари како главна причина за неактивност и останување дома“.
