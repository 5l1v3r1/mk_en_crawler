29/11/2007
Од Блерта Фониќи-Кабаши и Артан Мустафа за Southeast European Times во Приштина – 29/11/07
Конечниот, тридневен круг разговори за статусот на Косово заврши во Баден, Австрија, во средата (28-ми ноември), без напредок. 
Со ова заврши 120-дневниот период преговори што беше договорен од страна на меѓународната „тројка“ претставници на ЕУ, Русија и САД.
Тројката сега ќе му поднесе извештај на генералниот секретар на ОН, Бан Ки-Мун, на 10-ти декември, кажувајќи му го приближно она што поранешниот специјален претставник на ОН Марти Ахтисари му го кажа во март -- дека Белград и Приштина не можат да постигнат договор за конечниот статус.
„Направивме сé што е во наша моќ“, рече претставникот на ЕУ, Волфганг Ишингер. 
Запрашан дали има потреба за понатамошни разговори помеѓу Белград и Приштина, тој рече: „Мојот одговор е не“.
Иако тројката горе-долу се откажа од можноста за усогласување на барањето на косовските Албанци за независност со понудата на Србија за широка автономија, претставниците се надеваа дека барем ќе постигнат договор за регулирање на идните врски помеѓу Белград и Приштина.
Но, дури и ова се покажа невозможно. 
„Ова беше добра идеја, но српската страна беше против“, рече Ишингер. 
Белградската делегација рече дека не сака да разговара за ништо што би можело да го прејудицира статусот на Косово.
„Не е постигнат договор со Србија“, потврди портпаролот на страната на косовските Албанци, Скендер Хисени, за Southeast European Times. 
„Не очекувавме ништо спектакуларно, бидејќи Белград не е подготвен да разговара за Косово како за независна држава.“
Американскиот претставник Френк Визнер ги повика двете страни да ги исполнат ветувањата за одржување на мирот и продолжување на дијалогот и по завршувањето на официјалните преговори. 
Стабилноста во регионот е „во голема мера доведена во прашање“, рече тој.
Српскиот претседател Борис Тадиќ рече дека неговата влада ќе преземе законски и дипломатски активности за заштита на своите интереси.
„Ние не сакаме насилство и нема да го примениме, но сакаме да ги одбраниме своите интереси на законски начин. 
Ќе ги забраниме сите дејства на прогласување независност и ќе ги искористиме сите правни и дипломатски средства во одбрана на нашите легитимни државни интереси“, рече тој.
Српската влада веќе им нареди на министерствата да подготват акциони планови во случај водачите на косовските Албанци унилатерално да прогласат независност. 
Деталите не се обелоденети, но според извештаите во медиумите, Србија би можела да воведе трговска блокада и да го пресече дотурот на електрична енергија.
Премиерот Воислав Коштуница инсистира на тоа дека секоја одлука треба да оди преку Советот за безбедност, каде што Русија има право на вето. 
Стравувајќи дека преседанот би можел да покрене сепаратистички движења и на други места, Москва се закани дека ќе го искористи своето право во јули, кога планот на Ахтисари за надгледувана независност беше разгледуван.
Москва и понатаму повикува на нови разговори. 
„Сметаме дека има потреба за повеќе преговори“, рече оваа недела рускиот претставник во тројката, Александар Карченко.
Но, водачите на косовските Албанци се решени процесот да заврши сега. 
Дури и последните 120 дена разговори беа непотребни, рече косовскиот претседател Фатмир Сејдиу. 
Тој посочи дека Србија само се обидува до бесконечност да ги одолговлекува работите.
Хашим Тачи, чија партија победи на изборите во Косово на 17-ти ноември и се очекува да стане премиер, рече дека Косово е подготвено за независност и дека ќе ја прогласи набргу по 10-ти декември. 
„Ние ќе го сториме тоа во тесна координација со Брисел и Вашингтон“, рече тој.
Ветон Сурои, водачот на партијата ОРА, рече дека Косово останува заложник на процедурите. 
„Ние ги исполнивме нашите обврски“, рече тој. 
„Сега е ред на нашите партнери.“
Игор Јовановиќ даде свој придонес во овој извештај
