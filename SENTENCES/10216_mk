28/10/2004
БЕЛГРАД, Србија и Црна Гора -- Националниот совет за соработка со Трибуналот на ОН за воени злосторства ќе се состане следната недела -- повторно без црногорските претставници, изјави шефот на советот, Расим Љајиќ. 
Тој додаде дека советот мора да ги исполни своите обврски до 23-ти ноември, кога главниот обвинител на Хашкиот трибунал, Карла дел Понте, се очекува да го презентира својот извештај пред Советот за безбедност на ОН. 
Следната недела советот за соработка ќе расправа во врска со барањата на семејствата на обвинетите за помош, како и во врска со напорите за ослободување на поголем број сведоци од обврската да ги чуваат националните и воените тајни. 
Црногорските власти велат дека бојкотот ќе продолжи сé додека Србија не почне целосно да соработува со Трибуналот.
Во меѓувреме, во средата Трибуналот објави дека адвокатите на Слободан Милошевиќ поднеле барање за нивно изземање од судскиот процес. 
Стивен Кеј и Џилијан Хигинс, кои во септември беа наименувани да го застапуваат обвинетиот, во писмото до судиите тврдат дека не биле во состојба да ги извршуваат своите обврски поради одбивањето од страна на Милошевиќ да соработува со нив. 
Тие, исто така, се жалат дека сведоците што ги повикувале одбивале да сведочат. 
(Бета, Б92 - 28/10/04; Ројтерс, АФП - 27/10/04
