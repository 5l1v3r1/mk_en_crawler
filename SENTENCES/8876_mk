25/06/2012
Билјана Пекушиќ за Southeast European Times во Белград -- 25.06.12
Српската полиција рече дека постигнува напредок против организираниот криминал во изминатите четири години. 
Од 2001-те година, таа растурила десет групи кои извршувале организиран финансиски криминал и 35 нарко групи.
Полицијата, исто така, ја разоткри мафијата во фармацевтската индустрија, која со години профитираше од нелегална продажба на лекови за рак. 
На друго место, криминалната група во рударската индустрија преку најголемиот рудник за јаглен во земјата, Колубара, ја оштети државата за 10 милиони евра.
„Организираниот криминал во Србија е речиси уништен“, изјави за SETimes Слободан Хомен, државен секретар на министерството за правда. 
Од спроведувањето на Законот за конфискација на имотот стекнат преку криминал во Србија во 2009-та година, одземени се над 350 милиони евра во средства, додаде тој.
Но, Зоран Драгишиќ, професор на Факултетот за безбедност во Белград, рече дека државата не спроведува доследни и суштински мерки против организираниот криминал.
„Системската корупција, монополите и власта кои се во рацете на неколку партии се главните сили на организираниот криминал во Србија, но нема апсења во овие високи кругови“, изјави Драгишиќ за SETimes.
Од 2001-та година, борбата против организираниот криминал ја зајакна соработката меѓу земјите од регионот.
Српскиот министер за внатрешни работи Ивица Дачиќ изјави дека организираниот криминал не познава граници и дека е потребна регионална оперативна полициска соработка.
На заедничката средба со министрите за внатрешни работи на Црна Гора и Босна и Херцеговина (БиХ), Иван Брајовиќ и Садик Ахмедовиќ во април, Дачиќ рече дека соработката помеѓу министерствата за внатрешни работи во регионот е многу подобра отколку политичката соработка.
„Ние ја промовираме регионалната соработка и за нас, клучните односи се со БиХ, Црна Гора и, се разбира, Хрватска“, рече Дачиќ.
Потоа министрите за внатрешни работи на Србија, БиХ, Црна Гора потпишаа заедничка изјава за зајакнување на соработката во борбата против тероризмот и организираниот криминал.
Службата за борба против организираниот криминал во Србија неодамна уапси осум царински службеници во Суботица и 14 сопственици на претпријатија од неколку други градови во Србија, осомничени за финансиски криминал со кој го оштетиле државниот буџет за повеќе од 10 милиони евра.
Милорад Вељовиќ, шефот на српската полиција, рече дека оваа криминална група е осомничена за намалување на цената на стоките увезени од ЕУ и Турција.
„Уапсените царински службеници во соработка со сопствениците на трговски претпријатија издавале лажни документи, ја намалувале цената на стоките, со што се намалувале царинските давачки и даноци“, изјави Вељовиќ за SETimes.
Српската царинска мафија води бизнис на граничниот премин со Унгарија од 2009-та година. 
Цената на текстилна стока од Унгарија и Турција често е намалена.
Обвинителството започна постапка против осомничените кои се товарат за поткуп, перење пари, злоупотреба на функцијата и даночно затајување.
Службата за борба против организиран криминал ги спроведе апсењата во соработка со обвинителот. 
Во операцијата учествуваа над 200 полицајци, а апсењата беа спроведени на повеќе од 40 локации. 
Беше запленето оружје, автомобили, како и големи суми на пари.
Министерството за внатрешни работи на Србија соопшти дека криминалната група нелегално заработените пари ги вложувала во законски финансиски прилив, отворајќи нови претпријатија, купувајќи луксузни автомобили и недвижен имот.
Кон крајот на минатата година, полицијата во Србија, Црна Гора, Република Српска, БиХ и Албанија, уапсила 56 дилери на дрога и запленила 367 килограми наркотици, во последниот голем претрес.
