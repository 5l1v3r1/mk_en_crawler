31/12/2012
Линда Карадаку за Southeast European Times во Приштина -- 31.12.12
Косовските власти велат дека воспоставувањето визен режим за граѓаните на 87 држави ќе има позитивно влијание врз безбедноста на нацијата и нејзиниот пат кон пристапувањето во ЕУ.
Системот, кој беше најавен во мај, стапува на сила во јануари.
„Од аспект на внатрешната безбедност, примената на визниот режим претставува превентивна мерка бидејќи преку визниот систем може да се идентификуваат и запрат потенцијалните опасни елементи“, рече за SETimesАртан Бехрами, главен портпарол на Министерството за надворешни работи.
Бехрами додаде дека визниот систем, исто така, создава основа патниците да бидат информирани за условите што се потребни за да им бидат дадени влезни визи за Косово.
„Овој режим се очекува да има позитивно влијание во намалувањето на можностите Република Косово да се користи како транзитна земја за шверцот со луѓе и како транзитна земја за нелегалната имиграција кон земјите на ЕУ“, рече Бехрами.
Косовското Министерство за надворешни работи истакнува дека визниот режим претставува инструмент за доближување до ЕУ, особено кога станува збор за граничната контрола, транзитот на странци и идентификувањето и неутрализирањето на елементите што претставуваат закана за безбедноста на Косово и земјите на ЕУ.
Бурим Рамадани, член на косовскиот парламент и експерт за безбедност, вели дека примената на визниот систем е една од важните мерки за спречување на транснационалните закани.
„Тероризмот и организираниот криминал претставуваат глобални закани“, рече Рамадани за SETimes, додавајќи дека косовската влада треба да биде транспарентна за овие одлуки. 
„Косово, како дел од крстосницата меѓу исток и запад, како и Африка и Русија, е секогаш под транснационални и глобални закани. 
Затоа треба силно да ги координира своите антитерористички политики и политиките против организираниот криминал со главните земји на ЕУ и САД.“
Рамадан Иљази, извршен директор на косовскиот Институт за мир, изјави за SETimes дека визниот режим ќе помогне да се подобри безбедноста, „иако настаните од последната деценија покажаа дека ограничувањата на слободата на движењето не ги спречија плановите за терористички напади“.
„Безбедноста во регионот и безбедноста во земјата треба да се засновани на континуирано унапредување на владеењето на правото и зголемување на полициската соработка во регионот“, рече Иљази.
Новите регулативи ќе бараат дополнителен персонал во косовските конзулати, иако бројот и сумата за пополнување на овие позиции не се утврдени. 
Кога беше објавен планот, министерот за внатрешни работи, Бајрам Реџепи, рече дека е можно Косово „да соработува со земја во регионот и тие може да ги прават услугите во наше име“.
Министерството за надворешни работи не ја објави листата на 87 земји, но косовскиот весник „Коха Диторе“ објави листа која ја вклучува Русија, Кина, Авганистан, Ирак, Јемен, Либан, Либија и Сирија. 
Весникот не го откри изворот на оваа информација.
Бехрами вели дека составувањето на листата било засновано на безбедносни причини, а не на политичките односи. 
Ниту една соседна земја не се најде на листата, а истата не ги вклучува ниту земјите што се дел од ЕУ и Шенген областа.
Косово е единствената земја во регионот што не ужива визна либерализација од ЕУ.
