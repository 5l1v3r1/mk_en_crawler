28/11/2006
Од Давор Коњикушиќ за Southeast European Times во Белград - 28/11/06
И покрај подобрувањето на економските цифри, во Србија сé уште постои екстремна сиромаштија.
Истата погодува значаен дел од населението и ја има претежно во југоисточниот дел од земјата, според официјалните податоци.
„Ова е проблем кој мораме да го решиме и ќе го решиме со создавање на нови работни места“, рече претседателот Борис Тадиќ претходно оваа година, по повод Светскиот ден на ОН за надминување на екстремната сиромаштија.
За време на отворената парламетарна расправа околу ова прашање, претседателката на Комитетот за намалување на сиромаштијата, Снежана Стојановиќ-Плавшиќ, пред пратениците рече дека ситуацијата се подбрува.
Стапката малку се намали во изминатите три години -- од преку 10 отсто на 9,8 отсто.
Ленс Кларк, постојаниот координатор на ОН во Србија, вели дека еден од 14 луѓе во земјата живее под границата на сиромаштија, а таа бројка е двојно поголема во руралните области.
Околу 70 отсто од хендикепираните лица во Србија се во опасност од сиромаштија, а само 13 отсто можат да најдат работа.
Бегалците, раселените лица, Ромите, лицата со специјални потреби и лицата кои ја загубиле работата во периодот на транзиција, се најранливите категории, велат експертите.
Луѓето во романската заедница имаат стапка на сиромаштија која е шестпати повисока отколку онаа на другите групи -- главно поради тоа што само 19 отсто од Ромите завршуваат средно образование, вели Кларк.
Групите со ризик за екстремна сиромаштија честопати се лишени од сите бенефиции на економијата која се подобрува, во време кога условите се подобруваат за општеството пошироко.
Платите, на пример, се зголемуваат.
Податоците од Бирото за статистика покажуваат дека во 2002 година просечната месечна плата била 9,208 динари (еднаква на 121 евро).
Истата изнесувала 11.500 динари во 2003 година, 14.108 динари во 2004 година и 17.443 динари минатата година (229 евра).
Но, вработувањето останува исто.
Нешто повеќе од два милиони граѓани имаат работа -- бројка која останува главно непроменета од 2002 година.
