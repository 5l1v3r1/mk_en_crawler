29/11/2006
(Ројтерс, АП, Стратфор, ББС, АКИ, ДПА, РФЕ/РЛ, УПИ, Макфакс - 28/11/06;
AП - 27/11/06)
Полицијата на ОН и локалните безбедносни служби употребија солзавец во вторникот (28-ми ноември) за да ги растераат илјадниците демонстранти од косовските Албанци, откако митингот на групата која е за независност, се претвори во насилство.
Демонстрантите ги скршија прозорците од парламентот на покраината и ги вандализираа клучните згради во Приштина, вклучувајќи го и штабот на УНМИК.
Вкупно 5.000 лица, наводно, се приклучија на митингот, организиран од движењето за независност Ветевендосје (Самоопределување).
Според истото, наместо да учествува во преговорите предводени од ОН за иднината на Косово, покраината треба едноставно да гласа за својата независност.
„Приштина е центарот и изворот на сите лоши работи што му се случуваат на Косово“, Ројтер го цитираше поранешниот студентски водач Албин Курти, кој ги предводеше протестите во вторникот.
Неговата група организираше слични демонстрации кога претставникот на генералниот секретар на ОН Кофи Анан за процесот на решавање на статусот на Косово, Марти Ахтисари, пристигна во мисија на утврдување на фактите во Приштина, пред околу 11 месеци, пред почетокот на директните разговори со Белград.
„Ние сметаме дека на Косово не му недостасува статус, туку на народот на Косово му недостасува слобода и дека слободата е самоопределувањето“, изјави Курти за новинската агенција АП.
Протестите во вторникот се случија еден ден откако УНМИК, наведувајќи ги како причина „уверливите закани“, објави дека ќе бидат зајакнати мерките низ целата покраина.
Без да ја специфицира природата на овие закани, изјавата на УНМИК предупредува дека евентуалните напади врз персоналот или имотот на ОН во една ваква клучна фаза во преговорите би била „деструктивна и контрапродуктивна“.
И покрај тоа што вети дека ќе го заврши процесот на решавање на статусот до крајот на оваа година, меѓународната заедница во последниве недели одлучи да ја одложи одлуката до општите избори во Србија, закажани за 21-ви јануари.
Очекувањата се дека Ахтисари ќе го поднесе својот предлог за решение за „конечниот статус“ до февруари, по што Советот за безбедност на ОН ќе издаде резолуција за прашањето.
И покрај тоа што поранешниот фински претседател не ја откри содржината на својот предлог, дипломатски извори укажаа на тоа дека Косово, најверојатно, ќе добие некој вид независност, под надзор на ЕУ.
„Постои вистински потенцијал за повторено насилство во Косово“, извештајот на АП од вторникот го цитираше предупредувањето на Тим Јуда, балкански експерт.
„Ако има одложување или ако резолуцијата не биде јасна, екстремистите од (косовските) Албанци ќе почнат да губат трпение.“
Во меѓувреме, генералниот секретар на НАТО, Јап де Хоп Шефер, во вторникот истакна дека Алијансата е подготвена да спречи повторно избувнување на насилство во Косово.
„Можам да ги уверам сите кои сакаат да ги расипат работите дека ...
КФОР е таму за да спречи тоа да се случи“, рече тој, пред почетокот на дводневниот самит на НАТО во Рига.
