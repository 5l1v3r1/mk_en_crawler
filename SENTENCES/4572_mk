23/01/2009
(АФП, Канцеларија на високиот претставник, ЕУ - 21/01/09)
Потпишаниот Договор за стабилизација и асоцијација (ДСА) со ЕУ не гарантира напредок во пристапувањето на земјата, меѓународните претставници ја предупредија во средата (21-ви јануари) Босна и Херцеговина.
„ЕУ не издава бланко чекови, ниту кога станува збор за пристапувањето во ЕУ, ниту, пак, кога станува збор за безвизниот режим“, истакна високиот претставник и специјален претставник на ЕУ, Мирослав Лајчак, за време на состанокот на меѓупарламентарната комисија БиХ-ЕУ во Брисел.
На состанокот присуствуваа и шефот за надворешна политика на ЕУ, Хавиер Солана, актуелниот претседавач на трипартитното претседателство на БиХ, Небојша Радмановиќ, и други високи босански претставници.
ЕУ го потпиша ДСА со БиХ во јуни, откако закараните политичари на земјата постигнаа договор за некои отворени прашања, со цел да се избегне излегувањето од колосек на патот кон Европа.
Овој потег следеше по отпочнувањето на разговорите за визна либерализација со БиХ, кои на крајот треба да резултираат со безвизен режим за граѓаните на БиХ во ЕУ.
„И покрај сите овие можности, откако беше потпишан ДСА, понатамошниот напредок кон ЕУ, во основа, прекина“, рече Лајчак во средата.
„Напредокот беше заменет со многу негативни и конфликтни политички пораки и дејства.“
Процесот на спроведување на реформите потребни за ЕУ не беше забрзан дури и по општите избори во октомври.
Само седум закони од повеќе од 125 краткорочни предлог-закони предвидени во 2008 година беа усвоени.
Владата на БиХ шест месеци не успеа да назначи нов директор за европска интеграција и нејзиното амбасадорско место во ЕУ остана испразнето со месеци, пропуст што Лајчак го нарече „апсурд“.
БиХ сега значително заостанува зад другите аспиранти за ЕУ во регионот, според Лајчак.
„Постои јасна неусогласеност помеѓу прокламираната посветеност на агендата на ЕУ и конкретните дејства на политичките водачи и соодветните институции“, рече словачкиот дипломат.
Следните 12 месеци ќе бидат клучни за БиХ и сите пречки во напредокот кон интеграцијата мора да исчезнат, предупредија Солана и Лајчак.
Лајчак изрази уверување дека БиХ може да постигне значителен напредок во својата агенда за ЕУ оваа година, ако политичарите „ја избегнуваат негативната и конфронтирачка реторика или дејства [и] се фокусираат на добробитот на граѓаните“.
Сите партии мора да се фокусираат на изнаоѓање решение за прашањето на државниот имот и легализацијата на статусот на округот Брчко.
Владата мора, исто така, да преземе чекори за да загарантира дека клучниот политички договор постигнат во Пруд во ноември ќе резултира со „конкретни законски иницијативи“ и решавање на прашањето на уставните реформи, додаде Лајчак.
„Оваа година Западен Балкан и иднината на земјите од регионот се наоѓаат високо на агендата на ЕУ“, рече Лајчак.
„Но, на крајот на краиштата, одговорноста лежи во рацете на земјата.“
