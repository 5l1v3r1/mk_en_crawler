02/09/2010
Од Пол Чикои за Southeast European Times во Букурешт-- 02/09/10
Околу три милиони Молдавци се очекува да излезат на избирачките места во недела (5-ти септември) да гласаат на референдумот што многумина го сметаат за клучен за политичката стабилност на земјата.
На референдумот, Молдавците ќе се изјаснат за предлогот на владејачката коалиција да го измени уставот во врска со претседателските избори.
Иницијативата дојде откако парламентот двапати не успеа да избере нов шеф на државата по парламентарните избори на 29-ти јули 2009-та година.
По овие избори, четири про-европски партии - Демократската партија, Либералната партија, Либерално-демократска партија и Алијансата Наша Молдавија - ја формираа актуелната владејачка Алијанса за Европска Интеграција (АЕИ) со тесно мнозинство од 53 од вкупно 101 пратеничко место.
Сите претходни избори од независноста па навака ги доби Молдавската Комунистичка партија.
Иако во можност да формира влада, на Алијансата и недостасуваа седум гласови за лидерот на Демократската партија Маријан Лупу да биде избран за претседател.
Поради комунистичката солидна опозиција, земјата влезе во политички ќор-сокак.
За да се стави крај на политичкиот ќор-сокак, во јуни АЕИ одлучи да распише референдум за измени на уставот, така што претседателот да се избира со народно гласање - предлог ратификуван од страна на Уставниот суд.
„Нема да дозволам хаос да ја преземе државата", рече претседателот на парламентот и привремен претседател Михаи Гимпу.
Тој тврди дека кризата ќе заврши веднаш штом се избере нов шеф на државата.
Доколку биде одобрено во недела, земјата ќе одржи претседателски избори во ноември.
Анкетите покажуваат дека повеќе од 75 отсто од гласачите го поддржуваат предлогот на коалицијата.
Но, дури и ако тој помине, претседателскиот кандидат мора да се соочи со можни гласови на разидување внатре во владејачката коалиција.
Премиерот Влад Филат, лидер на Либерал Демократите, признава тој сериозно размислува да се кандидира за функцијата, откако анкетите покажаа дека неговата партија ужива највисока стапка на доверба кај јавноста.
Во едно неодамнешно интервју за еден молдавски новински сајт, лидерот на Алијансата Наша Молдавија Серафим Уречеан рече дека внатрешната борба за власт ја зголемува веројатноста комунистите да се вратат на власт.
Многу аналитичари се согласуваат.
„Раздорот во АЕИ, ко се интензивираше по декретот на привремениот претседател Гимпу за воведување на ден на советската окупација, би можел да им биде од корист на комунистите.
Искористувајќи го немањето на консензус во рамките на владејачката коалиција, Москва, која ги поддржува комунистите, би можела да го поддржи Маријан Лупу, кој всушност ја напушти Комунистичката партија пред околу една година ", изјави уредникот на Медиафакс за надворешни работи Јулија Еначе за SETimes.
„Ова, на крајот, ќе доведе до нова влада преку реконфигурација на парламентарните сојузи", рече таа.
Ова сценарио е уште поверодостојно бидејќи комунистичкиот лидер Владимир Воронин, кој беше на функцијата претседател два пати, не може да бара трет мандат.
Неговата партија очајнички бара моќен кандидат за изборите во ноември.
Без оглед на политичките игри, Еначе се согласува дека референдумот е од суштинско значење за политичката зрелост на оваа поранешна советска република.
„Кој и да стане претседател ќе има повеќе легитимитет и политичка независност од шефот на државата избран од парламентот.
Во исто време, ќе биде консолидиран меѓу-институционалниот механизам на контрола, парламент-претседателство“.
