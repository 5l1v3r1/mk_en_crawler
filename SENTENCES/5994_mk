09/05/2011
Од Линда Карадку за Southeast European Times во Тирана -- 09/05/11
Зана, 39-годишна Албанка и мајка на две момчиња, чекаше во редица за да гласа во центарот на Тирана во неделата (8-ми мај), верувајќи дека нејзиниот глас е важен.
„Еден глас е еден глас, но понекогаш тој е одлучувачки“, рече таа за SETimes.
Нејзината свекрва, Ајете, чекајќи да гласа по неа, е позагрижена поради целокупната ситуација.
„Се надевам дека нема да има проблеми;
не вреди да се караме едни со други за партиите“, вели таа.
Локалните избори во неделата се сметаа за голем тест за земјата, која веќе се обидува да надмине повеќе од две години политичка нестабилност.
Во понеделник, според извештаите на медиумите, актуелниот градоначалник, претседателот на Социјалистичката партија (СП) Еди Рама, води во градоначалничката трка во Тирана со мала разлика од 1.000 гласа, пред неговиот противкандидат на Демократската партија (ДП), Лулзим Баша.
„Победата во Тирана е јасна.
Чекаме да слушнеме за победа и низ целата земја“, рече Рама.
Кандидатите на опозицијата водат во најголемите општини, вклучително и во Елбасан, Корча, Валона и Ѓирокастро.
Кандидатот на СП, Јорго Горо, победи во Химара, област со која традиционално управува Партијата за човекови права и слободи (ПБДЊ) на грчката заедница.
Горо победи против кандидатот на ПБДЊ, Васил Болано, и двајца други кандидати, еден од мнозинството и еден од друга партија, која го претставува грчкото малцинство, наречена Мега.
ДП ќе ги признае официјалните резултати, рече премиерот Сали Бериша по гласањето.
„Ги поканувам моите противници да го сторат истото“, рече тој.
„Земјата помина низ мирен изборен процес полн со достоинство, заснован на изборниот закон и со голема излезност“, истакна Бериша.
Рама рече дека изборите ќе бидат проценети кога ќе бидат објавени официјалните резултати.
„Наизглед ова беа најдобрите избори, но во реалноста беа најгрдите“.
Тој вели дека бил вршен државен притисок и закани врз Албанците.
Шефот на Централната изборна комисија, Арбен Ристени, рече дека процесот на пребројување на гласовите ќе биде комплетиран во рок од два до три дена.
Околу 50.9% од 3,1 милиони регистрирани гласачи учествуваа на гласањето.
Повеќе од 4.900 гласачки центри беа отворени во 7 часот изутрина, и повеќето беа затворени во 7 часот вечерта, со исклучот на неколку каде што луѓето сé уште чекаат да гласаат.
Немаше извештати за поголеми инциденти.
