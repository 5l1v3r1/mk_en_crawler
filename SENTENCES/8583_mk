10/01/2012
Алина Раду за Southeast European Times во Чисинау -- 10.01.12
Молдавскиот премиер Влад Филат вели дека единствениот начин да се комуницира со властите од Тираспол, во регионот Трансдњестар, е преку мирна реинтеграција на Молдавија.
„За време на моите посети надвор од Молдавија, им кажувам на странските партнери за проблемот на интеграцијата на државата.
Тоа е тежок, долг процес“, рече Филат за медиумите во четвртокот (5-ти јануари), за време на посетата на едно село во Трансдњестар.
Трансдњестар прогласи независност пред повеќе од 20 години, во септември 1991 година.
И покрај фактот дека оваа држава не постои на картата -- и не доби официјално признавање од ниту една светска власт -- овој појас територија во Молдавија е добро познат по својот нерешен руско-молдавски вооружен конфликт.
На 25-ти декември гласачите во Трансдњестар го избраа својот втор претседател.
Двајцата главни кандидати беа актуелниот претседател на Трансдњестар, Игор Смирнов, и Јевгени Шевчук.
Победи Шевчук, добивајќи скоро 74 отсто од гласовите во вториот круг од изборите, на кој учествуваа повеќе од 50 отсто од граѓаните.
За време на неговата инаугурација на 30-ти декември, Шевчук вети дека „ќе го брани уставот и независноста на Трансдњестар“.
Меѓу присутните, единствени странци беа руските гости, меѓу кои и Сергеј Губарев, кој го претставуваше рускиот министер за надворешни работи.
Три дена подоцна, на 4-ти јануари, Шевчук беше во Москва.
„Многу сум благодарен што вашата прва посета е на Русија“, рече Сергеј Иванов, шеф на руската администрација во Москва.
Руските власти се отворени за нивните односи со непризнаените молдавски сепаратисти.
„Во Руската федерација, ние сметаме на континуитетот на блиските контакти со претставниците на Трансдњестар“, велат од канцеларијата на рускиот министер за надворешни работи, Сергеј Лавров.
Шевчук изјави за SETimes дека негова следна меѓународна посета ќе биде на Киев.
Запрашан за разговорите со Кишињев, молдавскиот главен град, тој рече:
„Тоа зависи од конструктивизмот во пристапот на властите во Кишињев“.
Григори Валовои, локален експерт и водач на организацијата за човекови права на Трансдњестар, Центар за заштита на човековите права, вели:
„Мислам дека Шевчук ќе остане во дијалог со Москва, но ќе комуницира и со Молдавија.
Шевчук е современ политичар.
Не можеме да кажеме дека ќе има итни промени, но тој е поинаков.“
Валовои се надева на промена.
Пред дваесет години, тој и Смирнов беа високи претставници во парламентот на Молдавија, но заминаа со групата на проруски членови во 1990-та.
Покрај тоа, Валовои ги критикуваше одлуките на Смирнов во врска со прашањата на човековите права во оваа област.
Тој смета дека Шевчук повеќе ќе ги почитува човековите права.
Елеонора Черкавши е претседателка на Здружението на наставници од молдавскиот регион Трансдњестар, и директорка на романско училиште во Гриугориопол.
Таа вели дека се надева оти новиот водач можеби ќе симболизира нов почеток.
„Се надеваме на подобар став кон романските училишта во Трансдњестар и правата на децата и наставниците.
Но, јас знам дека конечното решение за нашиот проблем не е канцеларијата во Тираспол, туку во две други главни канцеларии:
во Кишињев и во Москва.
Ако тие двајца водачи соработуваат за решение на овој проблем, тогаш тој ќе биде решен.“
Илија Чазак, сметководител од Тигина неодамна помина 20 месеци во затворите во Трансдњестар, нелегално затворен, без пресуда на признаен суд.
Тој беше ослободен минатиот октомври, и сега говори за човековите права во Трансдњестар.
Тој се надева на политички промени и сака да се чувствува слободен да оди дома во Тигина, каде што беше уапсен.
„Се надевам дека со новиот водач, човековите права ќе имаат нова димензија во областа.
Шевчук може да донесе некои промени, и покрај фактот што има силно противење на него во парламентот во Тираспол.
Но, тој е млад, има нови идеи, и покажа дека може да биде влијателен.
Се надевам барем на подобрување на судскиот систем“, рече Чазак.
