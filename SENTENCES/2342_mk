03/05/2005
(ФТ, Џрнал оф тркиш викли - 03/05/05;
AФП, Дојче прес агентур, Дунја - 02/05/05)
Турција мора да го промени начинот на размислување ако сака да успее во своите напори за членство во ЕУ, изјави германскиот канцелар Герхард Шредер за турскиот весник Mилијет, во интервјуто објавено во понеделникот (2-ри мај), непосредно пред неговата дводневна посета на земјата.
Разговорите за пристапување помеѓу Анкара и ЕУ треба да започнат на 3-ти октомври.
Брисел јасно даде до знаење дека земјата ќе може да му се придружи на блокот од 25 нации само откако ќе ги исполни сите барања за членство, особено политичките критериуми.
Помеѓу мерките што Турција мора да ги спроведе пред влезот во Унијата се и подобрувањето на состојбата со слободата на говорот, верските слободи и правата на малцинствата, како и искоренувањето на тортурата и лошиот третман.
Истакнувајќи дека преговорите нема да бидат ниту краткотрајни ниту лесни, германскиот водач истакна дека нивниот исход ќе зависи од напорите на Анкара да осигури дека потребните реформи се ефикасни и трајни.
И покрај тоа што доби пофалби за својот напредок во усвојувањето на потребната легислатива, Турција е критикувана за одолговлегувањето во поглед на нејзиното ефикасно спроведување.
„Турција презеде важни чекори од самитот на ЕУ минатиот декември, кога беше одлучено да започнат разговорите за пристапување со Анкара на 3-ти октомври“, рече Шредер, чија влада ги поддржува напорите на Турција за ЕУ.
„Разговорите ќе бидат тешки и долготрајни и реформите на Анкара ќе го одредат курсот на разговорите.“
Човековите права и другите основни слободи мора да бидат загарантирани, „Дојче прес агентур“ го цитира германскиот водач.
За да осигури неповратност на реформскиот процес, новата легислатива мора да стане дел од секојдневниот живот на обичниот народ, додаде тој.
Шредер пристигна во Анкара доцна во вторникот, по кусата посета на Босна и Херцеговина.
Тој треба да се состане со претседателот Ахмет Неџдет Сезер и со премиерот Реџеп Тајип Ердоган в среда, пред да продолжи за Истанбул, каде што ќе присуствува на турско-германскиот економски форум.
Минатата недела генералниот директор на ММФ Родриго Рато, исто така, повика на неповратност на турските реформи, велејќи дека тоа претставува клучен чекор што земјата мора да го преземе за остварување на зголемувањето на странските директни инвестиции.
„Турција мора да ги утврди своите економски реформи“, рече Рато во петокот на состанокот на турскиот Инвестиционен совет - влијателна група која ја сочинуваат надворешни бизнисмени, шефови на меѓународни институции и високи турски владини функционери и директори.
„Во врска со тоа јас сум охрабрен од решеноста на владата за воведување на значајни закони за банките и социјалното осигурување.
Исполнувањето на ветувањето за пристапување во ЕУ и успешното спроведување на владината агенда за новата политика треба да помогне во неповратноста на реформскиот процес.“
