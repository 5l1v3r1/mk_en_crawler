19/06/2006
(Блиц - 19/06/06;
AФП, ФТ, АП - 18/06/06;
Ројтерс, АФП, УПИ, ЕУобсервер, Бета, Радио Б92 - 16/06/06)
Српскиот премиер Воислав Коштуница во неделата (18-ти јуни) ја критикуваше ЕУ поради нејзината политика кон неговата земја.
„Трајната поставеност на условите ...
е многу погрешна и досега даваше само негативни резултати“, рече тој во интервјуто за новинската агенција Фонет.
Скоро шест години по демократското соборување на режимот на поранешниот југословенски претседател Слободан Милошевиќ во октомври 2000 година, ЕУ минатата година отвори разговори за Договорот за стабилизација и асоцијација (ДСА) со Србија.
Но, тој процес беше прекинат на почетокот од мај откако Белград не го предаде поранешниот воен командант на босанските Срби, Ратко Младиќ, на Меѓународниот кривичен трибунал за поранешна Југославија (МКТЈ).
„Ние верувавме дека дојде период на партнерски односи со ЕУ“ по смената на Милошевиќ, рече Коштуница.
„Тоа значи дека не се поставуваат услови ниту се врши притисок врз партнерот, туку се соработува со него и заеднички се утврдуваат критериумите што треба да се исполнат.“
Тој го изјави ова два дена по самитот на ЕУ во Брисел, на кој водачите од 25-члениот блок ја потврдија својата поддршка за интеграцијата на Србија во Европа.
„Мирна и просперитетна Србија, целосно интегрирана во семејството на Европските нации е многу важна за стабилноста на регионот“, рекоа водачите на ЕУ во заклучоците од самитот во петокот.
Тие, исто така, го уверија Белград дека разговорите ќе продолжат откако тој ќе покаже целосна соработка со МКТЈ и ќе ги предаде сите осомничени за воени злосторства кои ги бара судот со седиште во Хаг.
За време на минатонеделниот самит во Брисел, комесарот за проширување на ЕУ, Оли Рен, наводно предложил план со кој ќе й се помогне на Србија да ги исполни своите обврски кон МКТЈ.
Според Фајненшал тајмс, тој, исто така, се заложил за проширување на трговските и економските врски помеѓу ЕУ и Србија пред да продолжат разговорите за ДСА.
Кај некои луѓе на Запад постои загриженост дека прекинот на разговорите со ЕУ, неодамнешното одвојување на Црна Гора од нејзината лабава заедница со Србија и веројатноста Косово, исто така, да добие независност, може да доведе до радикализација во Србија.
Со 40 отсто поддршка за Српската радикална партија, според една неодамнешна анкета, новите избори е можно да ја донесат на власт оваа ултранационалистичка партија.
„Постои подготвеност да се разгледаат практичните начини за помош на Србија“, рече во петокот австриската министерка за надворешни работи, Урсула Пласник, чија земја моментно претседава со ЕУ.
„Ние очекуваме Србија јасно да се вклучи во реформи и да ги засили напорите за целосна соработка со МКТЈ.“
Во меѓувреме, Расим Љајиќ, шефот на српската комисија за соработка со МКТЈ, во саботата за АП изјави дека Младиќ до минатата година се криел главно во Србија.
„Сите локации каде што престојувал се откриени“, рече Љајиќ.
„Фактите покажуваат дека во периодот помеѓу 1997 и 2005 година, тој бил главно во Србија“.
Властите не знаат каде тој се наоѓа сега, додаде Љајиќ.
