20/12/2005
Од Марина Стојановска за Southeast European Times во Скопје – 20/12/05
Македонските пратениците на 8-ми декември усвоија 11 уставни амандмани кои можат да го отворат патот за поефикасно и понезависно судство.
Помеѓу другите промени, амандманите предвидуваат избирање на судиите и јавните обвинители од страна на релевантните совети наместо од страна на парламентот.
„Усвојувањето на уставните амандмани претставува голем чекор во спроведувањето на реформите во судството“, рече министерот за правда, Мери Младеновска-Ѓорѓиевска.
Претставниците на меѓународните организации, исто така, го поздравија донесувањето на амандманите.
Со заедничка изјава, специјалниот претставник на ЕУ, Ерван Фуере, американскиот амбасадор, Џилијан Миловановиќ, и шефот на мисијата на ОБСЕ, Карлос Париш, го поздравија напредокот во судските реформи како „основа за консолидирањето на владеењето на правото и економскиот и социјалниот напредок“.
Според новите амандмани, судиите ќе бидат избирани од страна на Судскиот совет на Република Македонија, со цел да се намали политичкото влијание при нивниот избор.
Претходно, судиите беа избирани од страна на пратениците.
Скоро идентична процедура ќе се користи и за избор на јавните обвинители, кои ќе бидат избирани од страна на Советот на обвинители.
Јавниот обвинител и понатаму ќе го избира парламентот, по предлог на владата, но и со претходна согласност на Советот на обвинители.
Помеѓу другите измени на уставот е и одредбата со која се овозможува орган на државната управа да може да изрече санкција за прекршоци.
Овој амандман се очекува да им го олесни товарот на судовите.
Во согласност со препораките на Групата држави против корупцијата да се намали бројот на лица со имунитет од судење, амандманите предвидуваат имунитет да ужива само претседателот на владата.
Министрите нема да имаат имунитет, а јавниот обвинител на републиката ќе има само функционален имунитет.
Покрај усвојувањето на уставните измени парламентот, исто така, го одобри и уставниот закон за спроведување на амандманите.
Според истиот, легислативата во делот кој се однесува на судскиот совет, како и Законот за судовите и Законот за прекршоци, мора да бидат донесени до 30-ти јуни 2006 година.
Измените на Законот за јавното обвинителство и Законот за влада на Република Македонија треба да бидат усвоени во рок од девет месеци по објавувањето амандманите.
