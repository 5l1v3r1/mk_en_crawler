28/04/2005
Од Антонио Прленда за Southeast European Times во Сараево – 28/04/05
Комисијата за Сребреница на Република Српска (РС) треба да ја заврши својата работа до 31-ви мај, финализирајќи ги сите активности што имаат за цел идентификување и доведување пред лицето на правдата на одговорните за масакрот во Сребреница во 1995 година, рече минатата недела високиот претставник Педи Ешдаун во писмото до премиерот на РС Перо Букејловиќ. 
Тој одговараше на извештајот поднесен од страна на комисијата на ентитетот на босанските Срби, Република Српска, на 31-ви март.
Изразувајќи пофалби за подготвувањето на ваквиот сериозен извештај од страна на комисијата, Ешдаун, сепак, предупреди дека документот е нецелосен и не ги исполнува сите барања што тој ги определи минатиот декември - главно поради недоволната соработка од страна на министрите на РС за внатрешни работи и одбрана. 
Двајцата не успеаја да обезбедат конкретни податоци за поединци кои учествувале во операцијата во Сребреница, рече Ешдаун. 
Тој побара од властите на РС веднаш да ја свикаат комисијата со цел да осигурат проследување на информациите што недостасуваат до обвинителството на БиХ и до Трибуналот на ОН во Хаг за воени злосторства.
Помина скоро една деценија откако војниците од босанските Срби ја окупираа безбедносната зона на ОН во Сребреница на 11-ти јули 1995 година. 
Масакрот што следеше, во кој околу 8.000 мажи и деца беа убиени, се смета за најголем масакар во Европа по Втората светска војна.
„Во областа на Сребреница во јули 1995 година беа извршени злосторства од голем обем со сурово прекршување на меѓународното хуманитарно право...владата на РС е посветена и презема решителни мерки за да ги доведе пред лицето на правдата сите оние кои ги извршија воените злосторства“, вели комисијата, набројувајќи 892 лица што треба да се проверат во врска со убиствата.
Овие луѓе сé уште работат во општинските, државните и институциите на ентитетот. 
Доверливиот извештај беше поднесен до обвинителството на БиХ, кое ќе се погрижи за законските постапки. 
Членките на Организацијата на жени од Сребреница објавија дека ќе побараат итно започнување на судски постапки против сите поединци набројани во извештајот, веднаш штом истиот ќе биде објавен.
Ешдаун, во меѓувреме, побара од владата на РС да ја испита улогата на поединците кои се осомничени за воени злосторства, но сé уште работат во владини агенции. 
Тој истакна дека е приоритет да се идентификуваат оние што работат во министерството за одбрана и внатрешни работи на РС, армијата на РС и другите агенции за безбедност на ентитетот и државата. 
Ешдаун ги советуваше обвинителите да ја одредат индивидуалната вина помеѓу набројаните во извештајот, врз основа на поднесените докази. 
Оние кои ќе се соочат со обвинение ќе бидат суспендирани од должноста, во согласност со регулативите.
Комисијата за Сребреница беше формирана кога Комората за човекови права за БиХ ги прифати 49-те апликации од семејствата на жртвите кои ја тужеа РС поради тоа што не обезбеди и не откри информации за исчезнатите членови на нивните семејства.
