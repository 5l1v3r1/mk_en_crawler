22/12/2004
(Ројтерс, ХИНА, Хрватски бизнис извештај - 21/12/04;
Транзишнс онлајн, ХИНА, Хрватски информативен центар - 20/12/04;
ББС, ЕУ - 17/12/04)
Луксембург, кој ќе го преземе ротирачкото претседателство so ЕУ на 1-ви јануари 2005 година, во вторникот (21-ви декември) побара од Хрватска да го пронајде пензионираниот генерал Анте Готовина пред март следната година, кога се очекува да започнат преговорите со Унијата.
Минатата недела водачите на ЕУ го одредија 17-ти март 2005 година за датум за отпочнување на преговорите на Хрватска, но го условија започнувањето на разговорите со целосната соработка меѓу Загреб и Меѓународниот кривичен трибунал за поранешна Југославија (МКТЈ).
Во завршната изјава на нивниот дводневен самит во Брисел водачите на блокот од 25 нации во петокот ставија особен акцент врз потребата Готовина да биде уапсен и предаден на Хашкиот трибунал „што е можно побргу“.
„Хрватска мора да соработува не целосно, туку 100-процентно“, рече министерот за надворешни работи на Луксембруг, Жан Аселборн, во вторникот, истакнувајќи ги прашањата на агендата на неговата земја за време на шестмесечното претседателство со ЕУ.
„Хрватска има обврска да соработува со МКТЈ за, пред сé, да биде пронајден генерал Готовина.“
Аселборн рече дека Луксембург ќе побара од обвинителот на ОН за воени злосторства, Карла дел Понте, да ја процени соработката на Хрватска со Трибуналот и потоа да даде препорака дали да започне процесот на преговори.
„Ние, како претседателство, сакаме Хрватска да има шанса за започнување на преговорите, но хрватските водачи знаат дека тоа не оди автоматски и дека оваа соработка мора навистина да се докаже“, истакна министерот.
Во извештајот до Советот за безбедност на ОН минатиот месец Дел Понте ја критикуваше Хрватска поради неапсењето на Готовина, еден од тројцата најбарани воени злосторници во бегство од балканските конфликти во 1990-тите години.
Тој започна да се крие во јуни 2001 година, неколку недели откако МКТЈ го обвини во врска со операцијата спроведена од страна на силите под негова команда кон крајот на конфликтот 1991-1995 година во Хрватска.
Како резултат на операцијата, најмалку 150 Срби од Краина беа убиени, а 200.000 други беа раселени.
На 23-ти ноември Дел Понте го опиша предавањето на Готовина како единствена преостаната пречка за соработката на Хрватска со МКТЈ.
„Штом Готовина ќе се најде во Хаг, навистина ќе биде возможно да се рече дека Хрватска целосно соработува со Трибуналот.“
Истовремено, Дел Понте ја доведе во прашање ефикасноста и сериозноста на мерките што ги преземаат хрватските власти, велејќи дека постојат индикации оти Готовина го заштитува „доброорганизирана мрежа на поддршка, во која се вклучени и државни структури“.
Хрватските власти го негираат ова, инсистирајќи на тоа дека Готовина избегал од земјата и дека тие не знаат каде тој се наоѓа.
По Самитот во Брисел, хрватскиот премиер Иво Санадер изрази уверување дека прашањето на Готовина ќе биде наскоро решено.
Континуираното одбивање од страна на бегалецот да се соочи со правдата во Хашкиот трибунал ќе им наштети не само на неговите интереси туку, исто така, и на интересите на Хрватска.
Во меѓувреме, хрватската новинска агенција ХИНА во понеделникот објави дека Министерството за внатрешни работи во земјата и канцеларијата на главниот државен обвинител се согласија да го интервјуираат претседателскиот кандидат Љубо Чешиќ Ројс во врска со изјавата што ја даде за Готовина.
На предизборниот митинг во неделата во Вуковар Ројс рече дека бегалецот е „многу добро“ и им испраќа поздрави на жителите на Вуковар.
