28/06/2005
Од Зоран Николовски за Southeast European Times во Скопје – 28/06/05
Со помош на средствата од ЕУ историскиот манастир што беше уништен за време на меѓуетничкиот конфликт во Македнија на 21-ви август 2001 година е делумно обновен. 
Манастирот, кој се наоѓа во селото Лешок, во поранешната кризна област во близина на Тетово, датира од 14-тиот век и првично се состоел од три цркви - Св.Атанасие, Св.Богородица и Св.Лазар.
Поголемиот дел од реконстукцијата беше завршен на 17-ти јуни. 
Црквата Св.Атанасие е реконструирана со истиот камен што бил користен во нејзината првична изградба. 
Камењата беа сочувани и нумерирани со помош на националниот Институт за заштита на културното наследство, кој направи детална студија за проектот. 
ЕУ обезбеди околу 410.000 евра за обнова на ѕидот и фасадата, преку Европската агенција за реконструкција (ЕАР) во Македонија.

Вкупната вредност на помошта од ЕУ за проектот изнесува 540.000 евра, што ја покрива како црквата Св.Атанасие така и џамијата во селото Непроштено во нејзина близина. 
Џамијата претрпе релативно помала штета за време на конфликтот, но на нејзините темели им беше потребно зајакнување, а мораше да се поправи и нејзиниот систем за електрична енергија.
„Обновата на лешочката црква Св.Атанасие, како и истовременото поправање на џамијата во Непроштено, претставува конкретен начин за континуирано промовирање на помирувањето не само во регионот на Тетово, туку и во целата земја“, рече Даниел Гугларис, шеф на Оперативниот центар на агенцијата во Скопје, на почетокот од поправките на 26-ти август 2003 година. 
„ЕУ го финансира овој проект за да се избришат лузните од конфликтот и да се обнови разбирањето помеѓу заедниците.“
Отец Димитрија Крстевски од Св.Атанасие и имам Ејуп Селмани од џамијата во Непроштено меѓусебно ги посетија местата на градежните работи за да го одбележат почетокот на реконструкцијата и да ја истакнат својата поддршка за помирувањето. 
Тие беа придружувани од општински владини претставници.
И покрај тоа што поголем дел од работата е завршена, фреските и иконостасите во црквите останува да бидат обновени. 
Комисијата што ја формираше вицепремиерката Радмила Шеќеринска и Секторот за европска интеграција подготви анализа за преостанатата работа. 
Владата се надева дека ќе обезбеди поддршка од ЕАР за иницијативата, за која се потребни уште 118.000 евра.
Официјалното отворање на црквата е закажано за средината на јули.
