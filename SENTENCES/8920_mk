30/03/2012
Пол Чикои за Southeast European Times во Букурешт -- 30.03.12
Ромските невладини организации во Романија жестоко го критикуваат предлогот за отворање на средно училиште за младите Роми во Букурешт откако од самиот почеток проектот беше проследен од серија збунувачки изјави.
Ова почна на 13-ти март, кога премиерот Михаи Разван Унгуреану го најави отворањето на првото средно училиште на ромски јазик во земјата, врз основа на еден проект поднесен до парламентот од малцинската група пред неколку години.
Училиштето, кое треба да биде сместено во една напуштена касарна обезбедена од страна на министерството за одбрана, има за цел да ја стави под контрола високата стапка на повторувачи меѓу ромските деца.
Но, еден од иницијаторите, Варујан Памбучиан, лидер на малцинската група во Домот на Пратеници, долниот дом на парламентот, истакна дека часовите ќе се одржувааат на романски јазик, а ромските деца ќе имаат пристап до ромскиот јазик и цивилизација само во средното училиште.
Памбучиан му го припиша јазичниот пропуст на Унгуреану.
Ромските лидери протестираат поради конфузијата.
„Ова покажува дека тие не знаат што сакаат“, изјави Магдалена Матаче, извршен директор на „Романи Крис“, една од водечките невладини организации која ја застапува ромската заедница, за SETimes.
„Тие само исфрлаат една идеја, без претходна јавна дебата и без некаков конкретен документ за поддршка на овој проект.
Ова е хаотична и импровизирана иницијатива.
Ромите повеќе не можат да бидат користени како политички инструменти за маневрирање“, додаде таа.
„Во оваа сегашната форма, иницијативата е исто така еден вид на сегрегација и дискриминација:
преку етничко одвојување на ромските ученици од другите, принудувајќи ги да посетуваат часови за ромскиот јазик и цивилизација.
Законот дозволува или интегрални училишта на ромски јазик или двојазични“, додава таа.
Матаче вели дека не може да се создаде преку ноќ наставен систем на ромски јазик.
„Нема училишни прирачници на ромски јазик или квалификувани професори кои ќе предаваат на ромски јазик.
Потребна е најмалку една деценија за овие ресурси да бидат споени за да се започне сериозен наставен систем на ромски јазик.
Иницијативата беше само одвлекување на вниманието, рече таа.
Проектот беше објавен за да се одвлече вниманието на јавноста од жестока дебата во владејачката трипартитна коалиција за отворање на медицинско училиште на унгарски јазик во Таргу Муреш, што ја доведе коалицијата на работ на колапс.
Памбучиан ја бранеше својата иницијатива.
„Пред сè, целта на мојот проект не е етнички проблем, туку општествен“, изјави тој за SETimes.
„Ние сакаме да отвориме средно училиште за сиромашните заедници и да им дадеме работа на младите луѓе таму, да ги претвориме во луѓе кои плаќаат данок, а не во криминалци.
Часовите ќе се држат на романски јазик затоа што ние треба да ги подготвиме овие млади луѓе за општеството во кое тие ќе се интегрираат.
Од друга страна, да бидеме искрени:
многу од младите Роми не го ни зборуваат ромскиот јазик“, рече тој.
„Ромската заедница се соочува со огромни проблеми и ако ние не им пристапиме правилно, ако ние не го разбираме нивниот извор, тогаш не можеме да ги решиме.
Доколку властите не се вклучат, тие немаат никаква шанса, бидејќи тие се чуваат во темнината и незнаење, како од внатре, така и надвор од заедницата", додаде Памбучиан.
Тој рече дека подготвува три “кохерентни програми“ за ромската заедница, кои покриваат три клучни области:
образованието, здравството и трудот.
Флореа Станку, 43-годишна Ромка кој поседува цвеќарница во Букурешт, за SETimes изјави „Смешно е што, од една страна, тие се залагаат за образованието како средство за извлекување на ромската заедница од бедата, но од друга страна, нема конкретни чекори во оваа насока, или, ако се направени, испаѓа дека тие се само предомислувања“.
„Образованието е она кое ќе ја извлече оваа заедница од мракот.
Нема друг начин, не се сомневам во тоа.
Но, тоа не може да биде направено се додека нас не искористуваат и користат само како изборна алатка.
Мислам дека искрата мора да биде запалена од внатре“.
