10/03/2008
Од Игор Јовановиќ за Southeast European Times во Белград -- 10/03/08
На прес-конференцијата рано во саботата (8-ми март) српскиот премиер Воислав Коштуница ја објави својата оставка и рече дека владата повеќе не функционира поради дијаметрално спротивставените позиции на коалициските партнери во врска со Косово.
Поради ова, владата во понеделникот побара од претседателот Борис Тадиќ, водач на Демократската партија (ДС) да го распушти парламентот и да свика предвремени избори, евентуално за 11-ти мај, датумот на локалните и покраинските избори.
„Влада која нема заедничка политика, повеќе не може да функционира -- тоа е крај на владата.
Тоа значи дека ние мораме да му го вратиме мандатот на народот“, рече Коштуница.
Тој додаде дека причината за распаѓањето на коалицијата е ќор-сокакот врска со Косово, кое прогласи независност од Србија на 17-ти февруари.
Демократската партија на Србија (ДСС) на Коштуница, ја поддржа контроверзната одлука на екстремно десничарската Радикална партија, која посочи дека Србија може да пристапи во ЕУ само ако Унијата вети дека ќе го почитува суверенитетот на Србија над Косово.
Партнерите во кревката владина коалиција, ДС и Г17 Плус, кои се залагаат за најбрза можна европска интеграција, ја отфрлија резолуцијата, што на крајот резултираше со паѓање на владата.
Тадиќ рече дека со една ваква резолуција Србија не може да го одбрани Косово, а само ќе го попречи својот пристап во ЕУ.
Тој ја поддржа одлуката за распишување предвремени избори.
Сепак, претседателот рече и дека примарниот проблем во односите помеѓу коалициските партнери е пристапот кон ЕУ.
„Јас сметам дека проблемот е во тоа што на српската влада й недостасува заеднички став за европската и економската перспектива на Србија -- и сите нејзини граѓани.
Српскиот народ заслужува подобар живот и економска перспектива што е можна само во рамките на ЕУ и јас сум убеден дека ние најдобро ќе го одбраниме нашето Косово од независност токму со пристапувањето во организацијата“, рече Тадиќ во саботата.
Аналитичарите велат дека предвремените избори ќе бидат референдум за идниот пат на Србија -- кон ЕУ ако победат проевропските сили, или кон самоизолација ако победат националистичките партии.
Првата битка се очекува да се води помеѓу ДС на Тадиќ и радикалите, на чиј водач, Воислав Шешељ, му се суди во Хашкиот трибунал.
Според анкетата објавена во февруари, ако изборите се одржеа сега, Радикалната партија ќе освоеше 39 отсто од гласовите, за разлика од 38-те отсто за ДС и нејзините партнери.
Според овие резултати, двете партии може да формираат влада само со помош на коалициските партнери.
Затоа, ако изборите завршат според предвиденото, блокот околу Коштуница би освоил околу 10 отсто од гласовите, поради што разговорите за формирање на нова влада би биле тешки и неизвесни.
Јавноста е поделена во врска со Косово и ЕУ.
Анкетата покажа дека 67 отсто од српските граѓани сé уште сакаат да влезат во ЕУ.
Од друга страна, 74 отсто не ја прифаќаат забрзаната европска интеграција ако тоа значи признавање на Косово.
Предвремените избори ги загрижуваат економистите и косовските Срби.
Економистите веруваат дека Србија ќе загуби голем дел од своите странски инвестиции поради политичката нестабилност, додека косовските Срби сметаат дека вонредните избори нема да помогнат во зачувувањето на Косово и дека политичките расправии одземаат драгоцено време.
