26/05/2005
(Ројтерс - 26/05/05; Ројтерс, ББС, ВОА, Скотсмен, Breakingnews.ie, Фена - 25/05/05)
Во надеж дека ќе откријат докази за тоа каде се наоѓа еден од најбараните обвинети за воени злосторства во светот, војниците на НАТО во Босна и Херцеговина (БиХ) извршија упад во домовите на синот на Радован Караџиќ, Саша, и на сопругата на Караџиќ, Лилјана. 
Двајцата живеат во Пале, воено упориште на босанските Срби, на околу 16 километри источно од Сараево.
„Денес ние сме во домот на Саша Караџиќ и повторно бараме докази и информации за движењето и престојувалиштата на Караџиќ, неговата мрежа на поддршка и другите осомничени за воени злосторства“, Ројтерс го цитира портпаролот Дерек Чапел во четвртокот (26-ти мај).
Во слична изјава од средата, портпаролот на новинарите им рече дека е извршен претрес во домот на Лилјана Зелен-Караџиќ. 
Во двете рации наводно биле вклучени десетици американски војници предводени од НАТО.
Чапел, сепак, рече дека војниците не очекувале апсење на самиот Караџиќ за време на акциите во средата и четвртокот.
„Ако имавме информации дека Караџиќ се крие некаде, тоа би било друг вид операција“, изјави портпаролот за Ројтерс по телефон.
Во домот на сопругата на Караџиќ војниците на НАТО конфискувале неименувани предмети за судска експертиза во кампот Бутмир во северна БиХ. 
Чапел, кој ја опиша операцијата како „успешна“ рече дека предметите на крајот ќе им бидат вратени на сопствениците. 
Според извештаите на медиумите, војниците одвеле една жена и еден маж од куќата во едно од десетината возила на НАТО што стоеле надвор, каде што биле испрашувани.
Караџиќ, заедно со неговиот воен командант Ратко Младиќ исчезнаа неколку месеци откако Меѓународниот кривичен трибунал за поранешна Југославија (МКТЈ) ги издаде првичните обвиненија против нив во 1995 година. 
Тие се соочуваат со голем број обвиненија за воени злосторства, вклучувајќи и две точки за геноцид за нивните наводни улоги во масакрот во Сребреница во 1995 година и 43-месечната опсада на Сараево.
Пребарувањата, кои се сметаат за нов напор за зајакнување на притисокот врз бегалците обвинети за воени злосторства, уследија по неколку неуспешни обиди на меѓународните војници во последниве години за фаќање на Караџиќ. 
Последен пат беше во април 2004 година во Пале, околу осум месеци пред НАТО да й ги предаде своите миротворни должности во БиХ на ЕУ во декември 2004 година. 
НАТО моментно држи мали сили во оваа балканска земја, чија главна задача е пронаоѓање на бегалците обвинети за воени злосторства и помагање на властите во борбата против организираниот криминал.
Педесетидеветгодишниот Караџиќ беше претседател на босанските Срби во текот на конфликтот во БиХ во периодот 1992-1995 година. 
Тој се смета дека се крие во источна БиХ и во неговата родна Црна Гора, како и дека добива финансиска и друга помош од мрежа поддржувачи, кои му помагаат да избегне апсење веќе скоро десет години.
Меѓународната заедница наметна голем број мерки против поединци осомничени за помагање на бегалците да ја избегнат правдата, вклучувајќи и забрана за издавање визи, замрзнување на средства и отпуштање на функционери од босанските Срби.
Во меѓувреме, целосната соработка со МКТЈ, вклучувајќи и апсење и предавање на сите обвинети од страна на судот во Хаг, и понатаму останува клучен услов за напредокот на БиХ како и на Србија и Црна Гора кон евроинтеграцијата.
