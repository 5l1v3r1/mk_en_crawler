27/06/2011
Од Есра Серез за Southeast European Times во Хатај -- 27.06.11
Трговијата меѓу Турција и Сирија е значително погодена од антивладините протести во Сирија што започнаа во средината на март. 
Сепак, економијата на некои помали погранични села и области во јужната провинција Хатај процвета со приливот на бегалците.
„Имаме најжива трговија во последиве години. 
Имаме пораст од 30-40 отсто на продажбата [откако раселените Сиријци почнаа да бегаат за Турција пред околу три недели]“, рече за SETimes Кемал Сакарја (39), сопственик на продавница за текстил во хатајската област Јајладаги.
Околу 12.000 Сиријци избегаа во бегалските кампови во провинцијата Хатај од почетокот на јуни, откако започнаа острите мерки на владата во земјата.
„Излишно е да се каже, но ситуацијата на сирискиот народ не ни се допаѓа. 
Сепак, нивното раселување позитивно се одрази на бизнисот во пограничните области и селата на Хатај“, рече Сакарја, додавајќи дека влијанието е позитивно и врз другите сектори, како што се прехраната и транспортот.
„Гледаме ваков интензитет на работа само двапати годишно, за време на Бајрам [главни верски празници за муслиманите]“, додаде тој.
Гулбејаз Чакмачи (20), кој се грижи за продавницата за зеленчук и овошје на својот вујко веќе седум месеци, вели дека продажбата е зголемена за околу 30 отсто откако раселените Сиријци влегоа во Турција. 
„Персоналот од Канцеларијата на гуверенерот или Министерството за надворешни работи, роднините на Сиријците што се наоѓаат во камповите, како и новинарите што доаѓаат од продавниците најмалку два до три пати на ден“, рече таа, додавајќи дека сириската фунта, исто така, се користи во трансакциите.
„Мојот бизнис се прошири за 50 отсто во текот на јуни“, рече Ерџан Атмача (30), кој води сопствена продавница за брза храна во Јајладаги веќе 16 години.
Сепак, превирањето во Сирија лошо се одрази на Хатај и трговијата на Турција со Сирија. 
Влегувањата од Сирија за Турција преку Чилвегозу и Јајладаги, двете гранични точки на провинцијата, скоро целосно запреа, и активноста на околу 90 отсто од малите претпријатија на Хатај кои тргуваат со Сирија скоро целосно престана, според генералниот секретар на Стопанската комора на Хатај, Сердар Јилмаз Сарач.
Малите претпријатија сочинуваат околу 60 отсто од сите претпријатија во Хатај, додаде тој.
„Повеќето бизнис договори на Хатај доаѓаат или преку земјоделството или преку трговијата. 
Еднодневната трговија е многу честа, и двократно се зголеми по визната либерализација на Турција со Сирија. 
Бизнис активноста практично замрзна од настаните во Сирија“, рече Сарач за SETimes.
Вкупниот извоз на Хатај за Сирија изнесуваше 104,9 милиони долари во 2009 година и се зголеми на 118,5 милиони долари во 2010 година, по визната либерализација. 
Бројот на посетители кои влегоа преку граничните точки се зголеми двојно и изнесуваше 1,4 милиони во 2010 година.
„Имаме тешкотии во доставата на нарачките. 
Не ни се плаќа и околу 90 отсто од мојот бизнис запре“, рече за SETimes Мехмет Ѓузел, сопственик на средно претпријатие кое произведува машинерија за производство на производи од масло во Хатај.
Трговијата со Либан, Јордан и Египет, исто така, запре од настаните во Сирија, која е транспортен правец за сите овие земји, додаде Ѓузел.
Турција и Сирија потпишаа договор за слободна трговија во 2007 година. 
Суровата нафта, минералите, памучната ткаенина, текстилот, месото и живината, како и житата, се главни извозни производи од Сирија за Турција. 
Во меѓувреме, турскиот извоз главно вклучува машинерија и возила, електрична опрема, прехранбени производи и полуфабрикати.
Ѓузел рече дека не барал алтернативни дестинации. 
„Блискоисточните земји се единствената рационална дестинација за малите и средните претпријатија (СМЕ). 
Имаме иста култура и го знаеме јазикот. 
Географската близина е, исто така, клучна.“
Бројот на раселени Сиријци и приближувањето на сириската армија на турската граница ја прават ситуацијата двосмислена. 
Но, една работа е јасна: Хатај и турските локални бизниси не сакаат нестабилност во регионот. 
„Сега кога изборите завршија, владата мора да гледа напред. 
Не треба да ја гледа внатрешната политика. 
Ни треба долгорочна политика“, рече Ѓузел.
