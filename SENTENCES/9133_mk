13/07/2012
Сафет Кабашај за Southeast European Times во Приштина -- 13.07.12
Отпорот против угнетувачкиот режим на сирискиот претседател Башар ал-Асад поттикнува бројни споредби со Косово, дури и кога властите од младата балканска држава беа домаќини на некои сириски опозициски водачи во Приштина, за да ги разменат своите искуства.
Но, Приштина сé уште не утврди колку, финансиски, Косово ќе ја поддржи сириската опозиција или колку од нејзините пари ќе бидат одвоени.
Косово ги негираше наводите од Русија дека обезбедила обука за сириските бунтовници, кои се борат против владата на Асад веќе 16 месеци. 
ОН велат дека повеќе од 10.000 луѓе загинаа во конфликтот, иако опозициските групи зборуваат за бројка од 17.000. 
Други 30.000 лица избегаа преку границата во Турција, за да избегнат насилство.
Според извештаите на медиумите најмалку 150 лица -- претежно цивили -- беа убиени од владините сили со хеликоптери и тенкови во четвртокот (12-ти јули) во селото Треимса во провинцијата Хама.
Во вторникот Наваф ал-Фарес, сирискиот амбасадор во Ирак, пребегна од владата, според сириските опозициски водачи. 
Тој ќе биде највисок дипломат што го напуштил режимот на Асад.
Приштина подготвено признава дека нејзините функционери се состанале со Амар Абдухамид, либерал и продемократски сириски активист; Џенгазхан Хасон, курдски активист, и Молхам Алдроби, претставник на движењето Муслиманско братство во Сирија, три дена во април. 
Посетата била договорена од Клубот за надворешна политика, косовска експертска група која, исто така, договори состаноци во Приштина со делегациите од другите држави што не ја признаваат независноста на Косово.
„Нашите гости го видоа Косово како пример [од кој] може да имаат корист од меѓународен и домашен аспект“, рече за SETimes Албан Бокши, извршен директор на организацијата. 
Тој рече дека Сиријците сакале да слушнат како една мала држава со претежно муслиманско население успеа да привлече интервенција од меѓународната заедница и да ги усвои демократските принципи.
Тие, исто така, сакале да слушнат како косовските водачи успеале да станат партнери со западните држави и да ги обединат своите политички поделби како пример што Србија може да го следи за воспоставување мир во повоениот период.
„Дискутиравме со нив за ситуацијата во 90-тите години во Косово“, рече за SETimes градоначалникот на Приштина Иса Мустафа, кој беше министер за финансии во егзил во владата.
Тој ги отфрли посочувањата дека сириските бунтовници побарале експлицитна помош. 
„Тие беа интелектуалци, многу образовани во престижни институции во кои Косоварите [би биле] горди да учествуваат“, рече Мусафа.
Состаноците во Косово предизвикаа обвинувања од Русија. 
Москва е еден од најсилните поддржувачи на Асад и гласно се спротивстави на посочувањата дека Косово ја поддржува сириската опозиција.
Но, извештаите оваа недела покажуваат промена во политиката, при што рускиот министер за надворешни работи, Сергеј Лавров, се состана со претседателот на сирискиот Национален совет, на разговори околу тоа како да се стави крај на борбите. 
Русија, исто така, оваа недела објави дека нема да доставува ново оружје за Сирија, сé додека ситуацијата е нестабилна.
Бокши, кој ги договори состаноците меѓу сириските бунтовници и косовските власти, рече дека има неколку сличности меѓу Косово и Сирија, кои се тешки за Москва.
„Има репресија од малцинската верска заедница на Алавитите во Сирија, додека Косово беше под репресија од етничкото малцинство на Србите“, рече Бокши. 
„Плановите на меѓународната заедница за интервенција во Сирија се спречени во Советот за безбедност од Русија и Кина, како што беше спречена и во косовскиот случај. 
Сега, има гласови [кои кажуваат] дека меѓународната заедница размислува да дејствува во Сирија без резолуција на [Советот за безбедност], како што се случи со Косово.
Руската канцеларија за врски во Приштина одби да даде коментар за SETimes.
