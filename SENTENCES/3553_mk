08/05/2007
Од Ерлис Селимај за Southeast European Times во Тирана – 08/05/07
ЕУ почна да финансира проекти во јужна Албанија, во области близу до границата со Грција. 
Доделени се вкупно 4,1 милион евра, во рамките на програмата на блокот „Интерег 3“, кои ќе ги искористат јужните префектури Ѓирокастро, Корча и Валона.
Проектите -- иницирани откако албанските и грчките власти потпишаа меморандум за соработка -- ја покриваат патната инфраструктура, заштитата на културното наследство, подобрувањето на образованието и поттикнувањето на растот на малите бизниси, со вклучување на властите од двете страни на границата.
Првиот чекор ќе биде поправката на патната инфраструктура на двата гранични премини со Грција -- Ќафе-Боте (Саранда) и Сопик (Ѓирокастро) -- со цел намалување на сообраќајниот метеж.
ЕУ, исто така, помага во „реализацијата на културните програми со цел создавање атмосфера на мир, соработка и меѓусебна размена“, се вели во официјалното соопштение.
Иницијативата „Интерег 3“, финансирана преку Европскиот фонд за регионален развој, има за цел зајакнување на економската и социјалната кохезија во Европа преку охрабрување на прекуграничната, транснационалната и интеррегионалната соработка. 
Специјален акцент е ставен на интегрирањето на оддалечените региони и оние кои ги делат надворешните границите со земји-кандидатки или земји што не се членки на ЕУ.
Албанија, исто така, добива финансиски средства преку „Интерег 3“ за прекуграничните проекти со Италија. 
Регионот на Пугља соработува со локалните власти во Албанија -- во Валона, Драч и Тирана -- на проектите во областа на земјоделството, развојот на оддалечените рурални области, културата и безбедноста.
Ваквите програми се сметаат за клучни за охрабрувањето на интеграцијата и спречувањето на конфликтите, со оглед на тоа што границите честопати се место на значајни економски и други разлики. 
Албанија и Италија, на пример, се разликуваат во голема мера во поглед на економскиот развој и можностите, и Јадранското Море стана голем миграциски правец како резултат на тоа.
Албанско-грчките погранични области, пак, се дом на околу 1,4 милиони луѓе -- 900.000 на грчката страна и 500.000 на јадранската страна. 
Областа ги вклучува некои од најсиромашните грчки префектури, додека албанските погранични области се карактеризираат со зависност од земјоделството, висока стапка на невработеност и огромен недостиг на инфраструктура.
Европската комисија ја препозна важноста на оваа област за пошироките цели на унапредување на стабилноста и интеграцијата. 
За време на периодот од 2000 до 2006 година, Брисел му додели 90 милиони евра на регионот преку „Интерег 3“ -- зголемување од 30 отсто од она во претходниот период.
