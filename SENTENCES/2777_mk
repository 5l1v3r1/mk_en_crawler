02/08/2005
Од Зоран Николовски за Southeast European Times во Скопје – 02/08/05
Пластичните ќеси станаа огромен еколошки проблем во Македонија, откако почнаа масовно да се користат пред околу 15 години. 
Дури и Радика, најчистата река во Македонија, има ризик да стане депонија.
Освен тоа, широката употреба на хартиени ќеси има и последици по животната средина: шумите се намалуваат со цел да се произведе нешто што ќе се искористи еднаш или двапати и потоа ќе се фрли.
Со цел да помогне во подобрувањето на работите, Министерството за животна средина започна кампања за едукација на јавноста и нејзино охрабрување да користи ќеси направени од еколошки материјали.
„Кампањата“, рече министерот за животна средина, Зоран Шапуриќ, „има за цел да ја подигне јавната свест за потребата од поангажиран однос кон намалувањето на с_ она што ја уништува и оптоварува животната средина“.
Платнените ќеси може да се користат повеќе пати, истакна Шапуриќ. 
„Пластичните ќеси се дел од отпадот на домаќинствата и нивната претерана употреба е проблем дури и на глобално ниво бидејќи с_ повеќе се зголемува“, додаде тој.
Кампањата доби поддршка од германската амбасадорка Ирине Хинриксен и од шефот на делегацијата на ЕК во Македонија, Донато Кјарини. 
Истата продолжи во другите градови низ Македонија, при што темите се проширени за да се покријат сите видови пластични ќеси.
Во меѓувреме, Министерството за животна средина, исто така, започна кампања на рециклирање, со мотото „редуцирај, реупотреби, рециклирај“. 
Истата се спроведува со помош на Европската агенција за реконструкција и во согласност со новиот закон за управување со отпадот во земјата, усвоен во 2004 година.
Во рамките на своите настојувања за подигнување на јавната свест министерството спроведе серија други кампањи и организираше јавни дебати за новиот закон за заштита на животната средина во Македонија, кој има за цел исполнување на европските стандарди. 
Досега се одржаа тркалезни маси во пет региони, при што беа вклучени скоро сите општини во Македонија.
