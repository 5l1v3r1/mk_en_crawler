23/07/2007
БРИСЕЛ, Белгија -- Министрите за надворешни работи на ЕУ се состанаа во понеделникот (23-ти јули) во Брисел, на разговори во врска со неколку прашања, меѓу кои и напорите за одредување на идниот статус на Косово и проблемот на петте бугарски медицински сестри и палестинскиот лекар кои се затворени во Либија.
Португалскиот министер за надворешни работи, Луис Амадо, и неговиот француски колега Бернард Кушнер ги повикаа сите земји-членки на ЕУ пред состанокот да задржат заеднички став во врска со косовското прашање.
„Ние веќе се соочуваме со тешка ситуација“, која може да се искомплицира ако „ЕУ не биде во состојба да ја задржи позицијата на кохерентност и кохезија“, АФП го цитираше Амадо.
Аналитичарите очекуваат противење од страна на неколку земји, и тоа:
Шпанија, Грција, Кипар и Словачка.
Бугарскиот министер за надворешни работи, Ивајло Калфин, во неделата предупреди дека унилатералното прогласување независност од страна на Косово би било лоша опција ако престојните разговори помеѓу Србите и косовските Албанци пропаднат.
Тој додаде дека новите разговори би биле бесмислени ако започнат и завршат како и претходните преговори.
Во понеделник косовскиот премиер Агим Чеку и членовите на косовскиот преговарачки тим ќе се состанат во Вашингтон со американскиот државен секретар Кондолиза Рајс.
Српскиот министер за надворешни работи, Вук Јеремиќ, ќе има состанок со неа в четврток.
Администрацијата на Буш го поддржува концептот на поранешниот претставник на ОН, Марти Ахтисари, за надгледувана независност за Косово.
(AФП, ББС, Политика, Вечерњи лист - 23/07/07;
ДПА, РТК, Телеграфи, Б92, РТС, Бета - 22/07/07)
