18/03/2013
Дражен Ремиковиќ за Southeast European Times во Загреб -- 18.03.13
Хрватска се подготвува да гласа за избор на своите први членови на Европскиот парламент.
Дванаесет членови на парламентот избрани на 14-ти април ќе останат на овие позиции до редовните избори на Европскиот парламент на пролет 2014 година, кога ќе бидат избрани новите членови во сите држави-членки на ЕУ.
Хрватскиот претседател Иво Јосиповиќ рече дека изборите во април се од клучна важност.
„Нашите граѓани [за] првпат ќе избираат претставници за Европскиот парламент.
Овие избори имаат голема симболична важност“, рече Јосиповиќ на прес-конференцијата претходно овој месец.
Државната изборна комисија вели дека сè е подготвено за изборите.
„Партиите мора да ги поднесат своите кандидатски листи не подоцна од 18-ти март.
Граѓаните од другите земји во ЕУ со утврдено живеалиште во Хрватска, исто така, ќе имаат право на глас“, рече за SETimes Здравка Чуфар Сариќ, заменик-претседател на комисијата.
Таа додаде дека за првпат граѓаните ќе гласаат за „отворени листи“, избирајќи одделен кандидат од листата.
Хрватските граѓани, како и граѓаните на другите балкански држави, моментно гласаат по принципот на „затворени листи“, каде што гласот се однесува на целата кандидатска листа на партијата.
Аналитичариите очекуваат Хрватска да го воведе ЕУ системот на парламентарно гласање во својот домашен изборен систем во иднина.
„Тоа е важно за идната реформа на изборниот систем во Хрватска, со оглед на тоа што државата сега може да го усогласи националниот изборен систем со оној во ЕУ“, рече за SETimes Давор Џенеро, професор на загрепскиот Факултет за политички науки.
Многумина покажуваат интерес за изборите.
„Политичарите велат дека ќе можеме да гласаме за поединци, што е подобро отколку гласањето за некоја партија.
Покрај тоа, овие луѓе ќе нè претставуваат во Европа.
Мораме да го избереме најдоброто“, рече за SETimes Мате Згоњанин (40) од Сплит.
Сепак, аналитичарите велат дека владата не ги информирала граѓаните за значењето на парламентарните избори на ЕУ.
„Граѓаните дознаа за изборите само пред неколку месеци.
Тие нема да имаат доволно време да дознаат за надлежностите на Европскиот парламент и улогата на неговите европарламентарци ...
Ако одѕивот биде слаб, тоа може да испрати порака дека народот не е заинтересиран за овие избори“, рече за SETimes Драган Желиќ, директор на заграпската невладина организација ГОНГ.
Околу 4,5 милиони луѓе имаат право на глас во Хрватска.
