29/05/2012
Мухамет Брајшори за Southeast European Times во Приштина -- 29.05.12
Од крајот на војните во поранешните југословенски републики, Советот на Европа и ЕУ охрабруваат правичност и искреност во тоа како се претставени историските личности и настани во учебниците.
Целта е да се искоренат пристрасностите и предрасудите, но како што покажува еден нов извештај, тоа сé уште не се случило во Албанија, Србија и Косово, каде што доминираат национализмот и субјективизмот во учебниците.
Шкeљзен Гаши, политиколог и автор на неколку учебници за косовската политика, напиша извештај наречен „Косово 1912-2000:
Во историските учебници на Косово, Албанија и Србија“, со цел да утврди како трите земји ја прикажуваат историјата на Косово од падот на Отоманската империја.Разликите, заклучува тој, се огромни.
„Јазикот кој се користи во учебниците на Косово и Србија, но не на оние во Албанија, честопати [вклучува] етикетирање.
Косовските учебници користат етикетирања како на пример ,крвожедни терористички чинови’, ,државен терор и геноцид’ или ,ужасни сцени на крававите варварски ескадрили’.
Текстовите во Србија, од друга страна, користат етикетирања како што се ,нападите на локалните албански банди’ и ,албанскиот терор против Србите’.
Овие учебници ретко даваат податоци за квантификување на злосторствата, а тогаш кога го прават тоа, истото е преувеличено“, рече Гаши за SETimes.
Во извештајот, подготвен за Косоварското здружение за човекови и детски права, се заклучува дека одделен најважен елемент на историјата на Косово меѓу 1912 и 2000 година се злосторствата извршени од страна на Србите -- организирани во редовна армија и полиција -- врз Албанците;
како и злосторствата што Албанците -- претежно неорганизирани -- ги извршиле врз Србите.
Двете страни ги претставуваат само злосторствата на другиот, и се претставуваат себеси како жртви на агресија.
„Карактеристики на текстовите во овие три држави, во поглед на претставувањето на историјата на Косово во временската рамка 1912-2000 година [се] неточностите, измислувањата, преувеличувањата, искривувањата итн.“, рече Гаши.
Косовските учебници ги имаат највеќе, во споредба со другите, „бидејќи во тие текстови просторот посветен на историјата на Косово е природно поголем“.
Тој заклучува дека учебниците во Косово и во Србија користат поекстремен јазик кога ги опишуваат злосторствата на двете страни.
Во Албанија, рече Гаши, авторите избегнуваат преувеличување на клучните бројки.
„Текстовите на Албанија се повнимателни во поглед на претставувањето на бројките на кривичните дела.“
Бруим Рахмани, истражувач во Косовското здружение за социјално истражување, изјави за SETimes дека реториката и злоупотребата на фактите во учебниците не придонесуваат многу за помирувањето меѓу Албанците и Србите.
„Јазикот не е научен, и фактите не се претставени на научен начин.
Ова придонесува за омраза меѓу овие нации, и не придонесува за справување со минатото.
Тоа може да се промени само со построга политика на ЕУ во поглед на прашањето на учебниците, што изненадувачки не е покренато во процесот на проширување на Балканот, како што беше во земјите од Источна Европа“, рече Рахмани.
Фидане Бериша, историчар од Приштина, изјави за SETimes дека историските учебници неодамна беа ревидирани, барем во Косово.
„Мислам дека пишувањето на историјата е тековен процес и политиката не треба да се меша во истото“, рече тој.
Извештајот на Гаши, напишан на албански, српски и англиски јазик, ги оценува учебниците одобрени од министерствата за образование на Србија, Албанија и Косово, кои се користат во наставните планови на основните и средните училишта.
„Се надевам дека овој извештај ќе биде внимателно прочитан [од министерствата за да] се елиминираат неточностите, измислувањата, преувеличувањата и искривувањата, кои се идентификувани во извештајот“, рече тој.
