28/10/2009
(AФП, АП, Ројтерс, ДПА, АКИ, ББС, СНН, Гардијан, Дојче веле, Еуроњус, Javno.hr, Бета, Б92, Фена - 27/10/09)
Поранешната претседателка на Република Српска (РС) Билјана Плавшиќ во вторникот (27-ми октомври) допатува во Белград, по своето предвремено ослободување од затворот во Шведска, каде што ја одлежуваше 11-годишната затворска казна за воени злосторства.
Плавшиќ (79) пристигна во српскиот главен град со авион на владата на РС, кој ја пречека на аеродромот Арланда во Стокхолм.
Автомобилот кој чекаше на пистата потоа ја одвезе поранешната водачка на босанските Срби, која некогаш беше нарекувана „Железната лејди“ на Балканот, директно во стан во Белград, во сопственост на нејзиното семејство.
Плавшиќ, која има двојно државјанство, на Босна и Херцеговина (БиХ) и српско државјанство, беше придружувана до дома од страна на премиерот на РС Милорад Додик.
„Среќна сум што сум овде ...
но, по девет години во затвор, не знам што ќе се случи“, изјави таа за новинарите набргу по влегувањето во својата зграда, додавајќи дека ѝ треба време да се одмори, и вети дека „наскоро“ ќе даде изјава за медиумите.
Плавшиќ, која ќе ужива полициска заштита во Белград, рече дека сака да помине време со семејството на својот брат и, наводно, планира да се држи понастрана од политиката.
„Не верувам дека ќе се врати на политичката сцена“, АФП ја цитираше изјавата на нејзината снаа, Василија Плавшиќ, за белградското Радио Б92 претходно во вторникот.
„Таа сака да ги помине своите старечки денови во мир и тишина.“
Плавшиќ беше една од двајцата заменици на поранешниот политички водач на босанските Срби Радован Караџиќ, за време на конфликтот во периодот 1992-1995 година во БиХ, во кој загинаа 100.000 луѓе, а повеќе од 2 милиони ги напуштија своите домови.
Таа го замени него на претседателската функција во РС во 1996 година, кога нејзиниот ментор од времето на војната, го напушти јавниот живот под притисок на Запад.
Поранешна професорка по биологија, Плавшиќ остана на функцијата до 1998 година.
Таа му се предаде на Меѓународниот кривичен трибунал за поранешна Југославија (МКТЈ) во јануари 2001 година, за да се соочи со обвиненијата за геноцид, истребување, убиство, прогон, депортација и нехумани дејства.
Постигнувајќи договор со обвинителството во 2002 година, Плавшиќ се согласи да се изјасни виновна по една точка од обвинението против босанските муслимани и Хрвати.
Во замена за тоа, сите други обвиненија беа отфрлени.
Плавшиќ, највисок официјален претставник на поранешна Југославија кој ја признал одговорноста за злосторствата извршени за време на босанските конфликти во 1990-тите, беше прогласена за виновна за злосторства против човештвото во февруари 2003 година и осудена на 11 години затвор.
Четири месеци подоцна, таа беше префрлена во затворот за жени Хинсеберг, на околу 200 километри од Стокхолм.
Таа беше единствената жена меѓу 191 обвинет во МКТЈ.
Навдувајќи го како причина нејзиното добро однесување и „значителните докази за рехабилитација“ МКТЈ минатиот месец одлучи дека таа може да се ослободи.
Според шведскиот закон, Плавшиќ можеше да биде ослободена по одлежани две третини од затворската казна.
Одлуката на Хашкиот трибунал разлути многумина Бошњаци и Хрвати во БиХ, додека повеќето босански Срби ја поздравија истата.
Во знак на протест поради ослободувањето на Плавшиќ, Жељко Комшиќ, актуелен претседател на трипартитното претседателство на БиХ, ја откажа својата официјална посета на Шведска следната недела.
„Шведската влада ја ослободи Плавшиќ бидејќи така сакаше, а не бидејќи мораше“, се вели во изјавата на Комшиќ, етнички Хрват.
Тој рече дека потегот бил „особено неприфатлив и срамен“.
