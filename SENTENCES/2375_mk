28/07/2005
Од Давор Коњикушиќ за Southeast European Times во Белград - 28/07/05
Во октомври 1999 година блиндиран камион ненадејно скршна на Ибарската магистрала, јужно од Белград и удри во конвојот автомобили во кои се возеа српскиот опозициски политичар Вук Драшковиќ и неговите соработници.
Драшковиќ, кој е моментно министер за надворешни работи на Србија и Црна Гора, го преживеа обидот за атентат со само мали повреди, но четворица членови на неговото Српско движење за обнова (СПО) загинаа.
Неколку години подоцна за овој случај беше осуден поранешен командант за специјални операции.
На 30-ти јуни Регионалниот суд во Белград му изрече на Милорад Улемек-Легија и на петмина припадници на неговата единица 15-годишна затворска казна за четирикратно убиство и обид за убиство на Драшковиќ.
Судот, исто така, го осуди и поранешниот шеф за безбедност Радомир Марковиќ на 10 години затвор за прикривање на вмешаноста на режимот на Милошевиќ во убиствата.
Тројца други функционери добија затворски казни во траење од една до три години.
Двајца беа ослободени.
Казните изречени за Улемек и Марковиќ беа максимално предвидените со тогашниот закон, рече главниот судија Бојан Мишиќ.
И покрај тоа што подоцна беше воведена и 40-годишна казна, во времето кога започнал судскиот процес најголемата казна била 15 години.
Драшковиќ, сепак, изрази лутина поради релативно благата казна, обвинувајќи дека таа е резултат на договор за признавање на вината за помала казна помеѓу владините обвинители и поранешната тајна служба.
„Ако постои некое кривично дело за кое може да се изрече казна од 40 години, тогаш тоа е кога државната безбедност се подготвува за ликвидација заедно со единицата за специјални операции“, изјави Драшковиќ за новинарите по завршувањето на судењето.
Во мигот на изрекување на казната неколку членови на семејствата на жртвите ја напуштија судницата во знак на протест.
Но, српските судии го вратија ударот, обвинувајќи го Драшковиќ за политички притисок врз судот.
„Некои претставници на владата не сакаат независно судство“, рече претседателот на Врховниот суд, Вида Петровиќ-Шкеро.
Здружението на судии на Србија објави изјава во која се вели дека секој има право да ја критикува работата на судовите, но тоа мора да го прави на начин кој не ја поткопува нивната независност.
Во секој случај, Улемек ќе остане зад решетки многу подолго од 15 години.
На 18-ти јули тој доби казна од 40 години за неговата улога во убиството на поранешниот српски претседател Иван Стамболиќ, а сé уште се соочува со обвиненија во врска со атентатот врз премиерот Зоран Ѓинѓиќ во 2003 година.
