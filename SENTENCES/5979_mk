10/06/2011
Од Алакбар Рауфоглу за Southeast European Times -- 10/06/11
Во очекување на остри мерки од страна на безбедносните сили во северозападниот сириски град Јиср ал-Шугур, на 20 километри од турската граница, илјадници бегалци бегаат на безбедно во Турција, каде што владата и хуманитарните организации поставија бегалски кампови.
Според шефот на Меѓународниот одговор на катастрофи од турската Црвена полумесечина, Али Акѓул, бројот на сириски бегалци во градовите Алтинозу и Јајлаги во јужната провинција Хатај е енормно зголемен од почетокот на неделава и расте „секој час“.
Во петок (10-ти јуни) бројката достигна 2.800.
„Им обезбедивме шатори, храна и облека, така што со тоа нема проблем“, рече Акѓул за SETimes, додавајќи дека досега сите можеа да се сместат.
„Но, што ќе се случи во следните денови сé уште не се знае.“
Сé посуровите мерки на Сирија ги ставија на тест блиските турско-сириски односи, при што турската влада е притисната меѓу одржувањето на добрососедските односи со Сирија со цел да има влијание во Дамас и покажувањето поддршка за сириската опозиција.
Турскиот премиер Реџеп Тајип Ердоган го повика режимот на Асад да покаже воздржаност, додека турскиот министер за надворешни работи, Ахмет Давутоглу, повика на реформи со „шок терапија“, пред лицето на растечките протести против режимот кои одзедоа 1.000 човечки животи од средината на март.
Пратеникот на владејачката АКП од Хатај, Мустафа Озтурк, е загрижен дека ако продолжи приливот на бегалци таму, може да има многу сериозна хуманитарна ситуација.
„Но, во името на хуманоста ја оставаме нашата врата отворена“, рече тој за SETimes, надевајќи се дека ситуацијата во Сирија ќе се подобри, што ќе им овозможи на нејзините бегалци да се вратат дома.
Поддржувајќи ја политиката на својата партија, Озтурк ја подвлекува својата силна поддршка за демократијата во соседството.
„Ја упатуваме оваа порака до Сирија, но владата таму ја прифаќа многу бавно“, вели тој, додавајќи дека или Сирија ќе ја слуша Турција, или ќе влезе во „тежок период“.
Во меѓувреме, насилството предизвика нова меѓународна осуда.
Советот за безбедност на ОН размислува за резолуција за сириските немири, предложена од Франција и Британија, осудувајќи ја владата на Асад за употреба на сила против цивилите, иако мерката наиде на силен отпор од страна на Кина и Русија.
Според претставник на турското Министерство за надворешни работи, кој побара да остане анонимен, Анкара сé уште го формира својот став во врска со дебатата на ОН.
„Нашата политика беше јасна од самиот почеток.
Кога дебатата на [ОН] ќе дојде на агендата на владата, каква и да биде одлуката на [ОН], ние ќе ја почитуваме.“
Дипломатот-ветеран Мурат Билман, кој со години го предводеше Одделот за стратешко истражување во министерството, смета дека ако западните сојузници одлучат да ја казнат Сирија, тогаш Анкара мора да ги расчисти своите односи како со Запад, така и со својот сосед.
Сепак, тој предупредува да не се изостава Турција од дебатата, како што тој смета дека беше направено во случајот со Либија:
„Ако [нашите] западни сојузници донесат одлука овојпат без да не прашаат, ситуацијата ќе биде поразлична.
Неприфатливо е за која било земја да ја остави Турција надвор [од дебатата].“
Онур Ојмен, поранешен амбасадор кој е сега главен член во парламентот на опозициската ЦХП, вели дека Анкара ќе мора да го види точниот текст на одлуката на ОН пред да заземе став, додавајќи дека таквиот текст не треба да содржи двојни стандарди.
„Мораме да бидеме на страната на резолуцијата, ако оваа одлука на [ОН] биде донесена во согласност со интересите на сирискиот народ и другите, со човековите права и со почитувањето на демократијата, и [ако заземе став кон] меѓународните норми против користењето насилство [врз цивилите].“
Џошуа Волкер, постдокторски соработник на Краун центарот за блискоисточни студии, исто така смета дека реакцијата на Турција ќе варира во зависност од карактерот на гласањето во ОН.
„Очигледно официјалната позиција останува фокусирана на Асад, но зад сцената тие се позиционираат себеси без оглед на крајниот исход, како што се покажа кога беа домаќини на сириските опозициски групи во Анталија“, рече тој за SETimes.
„Можам да замислам дека турските дипломати се многу активно вклучени во ОН и се редовно консултирани со оглед на тоа што Турција е клучен играч кога станува збор за она што се случува во Сирија“, додаде тој.
Тој истакна дека оставањето на границите отворени од страна на Анкара и прифаќањето на бегалците и покрај повиците на режимот на Асад за затворање на границата, „е нешто што е особено треба да се следи ако работите продолжат да ескалираат“.
