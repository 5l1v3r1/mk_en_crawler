07/03/2006
Од Разван Амариери за Southeast European Times во Букурешт – 07/03/06
Само околу половина од Романците имаат пристап до протечна вода или системи за канализација.
Околу 45 отсто од јавните патишта се неасфалтирани, а повеќето асфалтирани патишта се во лоша состојба, како и стотици патишта и железнички мостови.
За голем број луѓе во земјата со половина милион невработени, работењето во странство се чини како единствено решение.
Што се однесува до оние што сакаат да отворат или да ги прошират малите бизниси, тие многу тешко можат да добијат банкарски заеми.
Ова се само дел од проблемите кои предпристапните фондови на ЕУ треба да ги решат.
Брисел додели околу 3,8 милијарди евра за проектите за развој во Романија.
Инфраструктурата, заштитата на животната средина, бизнис климата и социјалните услуги се помеѓу областите кои Брисел е подготвен да ги финансира.
Но, и покрај големите потреби, романските институции, претпријатија, невладини организации и поединци не успеаја да подготвар доволно проекти.
Во некои случаи трите главни програми финансирани од ЕУ - ИСПА, ФАРЕ и САПАРД - потрошија помалку од 10 отсто од вкупно 20 отсто од парите што се на располагање за Романија.
Властите во Букурешт постојано мораат да бараат продолжување на роковите додека се обидуваат да го зајакнат апсорпциониот капацитет.
„Најголем проблем е недоволната способност да се елаборираат проектите“, весникот Eвентиментул Зилеи го цитираше заменик-министерот за финансии, Николае Иван.
Тој додаде дека голем број идеи се несоодветни бидејќи нивните промотори не можат да докажат дека ги имаат неопходните средства за кофинансирање (обично 25 отсто од вкупната сума).
Владата презема чекори за решавање на проблемот.
Претходно оваа година центристичката влада на премиерот Калин Попеску-Таричеану одржа вонреден состанок за подобрување на апсорпционите нивоа.
„Пред пристапувањето ние мораме да се справиме со 800 милиони евра годишно.
По станувањето на членка на ЕУ, Романија ќе добива од 2,5 до 4 милијарди евра годишно.
Ако имаме големи проблеми сега, замислете што може да се случи тогаш“, им рече заменик-министерот за европски пристап, Леонард Орбан, на новинарите.
Со цел да се спречи оваа ситуација да стане катастрофална, владата вработи околу 8.500 луѓе во јавните институции, чија задача се субвенциите на ЕУ.
„Ова е неопходна одлука со цел да се децентрализира менаџментот на кохезионите фондови“, рече Таричеану.
Новите работни места се во различни министерства, вклучувајќи го земјоделството, животната средина, транспортот, трговијата и внатрешните работи, како и нивните локални единици.
