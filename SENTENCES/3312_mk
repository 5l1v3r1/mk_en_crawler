30/01/2007
Од Зоран Николовски за Southeast European Times во Скопјe – 30/01/07
Членовите на парламентот од Демократската унија за интеграција (ДУИ) во петокот (26-ти јануари) ја прекинаа својата работа, по одлуката на централниот комитет на партијата во Тетово.
Но, градоначалниците на партијата одлучија сега засега да не ги прекинуваат односите со владата.
Тие ќе му предадат извештаи на управниот одбор на партијата за своите односи со владата во текот на следните 14 дена, и ова прашање ќе биде на агендата на следниот состанок на Заедницата на единиците на локалната самоуправа (ЗЕЛС).
Потегот на пратениците на ДУИ се случи и покрај предупредувањата од ЕУ и НАТО за важноста на политичкиот дијалог за земјата и нејзините аспирации за членство во двете организации.
ДУИ и нејзиниот коалициски партнер, Партијата за демократски просперитет (ПДП), се лути поради тоа што не учествуваат во владата и покрај тоа што освоија најголем дел од гласовите на етничките Албанци на минатогодишните избори.
Наместо тоа, премиерот Никола Груевски и неговата ВМРО-ДПМНЕ се одлучија друга партија на етничките Албанци, Демократската партија на Албанците (ДПА), да влезе во владејачката коалиција.
ДУИ не сака да биде дел од институција во која Албанците се надгласани и маргинализирани, рече претседателот на партијата, Али Ахмети.
Партијата, исто така, тврди дека владејачката коалиција постојано го крши т.н. Бадинтеров принцип, кој бара мнозинска поддршка од малцинските партии, кога се гласа за законите поврзани со малцинства.
Груевски рече дека бојкотот не го загрижува.
„Тоа е нивни демократско право“, рече тој.
„Сé додека е во рамките на демократијата, јас ќе го почитувам и не гледам во тоа ништо трагично.“
ДУИ постои само неколку години и јасно е дека й треба време да созрее, додаде тој.
Во време кога се решава идниот статус на Косово и Србија само што ги заврши важните избори, политичката криза во Македонија предизвикува загриженост помеѓу аналитичарите.
Опозицискиот Социјалдемократски сојуз на Македонија (СДСМ), кој беше партнер на ДУИ кога беше на власт, се обидува да посредува за решение.
Но, владејачката коалиција ги одби нивните предлози, велејќи дека тие не се во позиција да поставуваат услови.
Во меѓувреме, ДУИ и ДПА влегоа во жестока битка на зборови.
Во интервјуто за весникот Дневник Ахмети ги обвини водачот на ДУИ, Арбен Џафери, и поранешниот македонски премиер Љупчо Георгиевски, дека го предизвикале етничкиот конфликт во 2001 година, со цел да ја поделат Македонија.
Заменик-претседателот на ДПА, Мендух Тачи, потоа изјави дека ќе биде покрената тужба против Ахмети, кој е обвинет дека й се заканува на земјата со обновување на војната.
„Ако Ахмети сака да проба уште една таква авантура, тој ќе добие жесток одговор од сите Албанци, не само во Македонија, туку и во Косово и Албанија“, рече Тачи.
Кога ДУИ и ПДП го објавија бојкотот на парламентот, претседателот Бранко Црвенковски беше во Брисел, на разговори со генералниот секретар на НАТО, Јап де Хоп Шефер.
Во заедничката порака испратена од нивниот состанок, Црвенковски рече дека кризата може да се надмине со малку волја и политичка одговорност.
Де Хоп Шефер, од своја страна, рече дека владата и опозицијата не мора да се согласуваат за сé, но треба да ги држат отворени своите комуникациски канали.
Претставникот на ЕУ, Ерван Фуере, силен заговарач на политичкиот дијалог, ги повика сите партии во Македонија да ја напуштат практиката на бојкот.
