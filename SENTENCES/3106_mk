12/06/2006
Од Берта Фониќи за Southeast European Times во Приштина – 12/06/06
Специјалниот претставник на ОН, Марти Ахтисари, уште еднаш апелираше до косовските Срби да земат учество во покраинските институции.
Тој ги повика сериозно да размислат за предлогот на косовската влада, чија цел е осигурување на нивно активно учество.
„Апелирам до малцинствата и особено до Србите, да учествуваат во институциите, да ја прифатат понудата на владата и да им се приклучат на нејзините структури, како и на парламентот“, рече Ахтисари во саботата (10-ти јуни), по состаноците со косовскиот претседател Фатмир Сејдиу, премиерот Агим Чеку, српскиот водач Горан Богдановиќ, како и косовскиот преговарачки тим.
Српското учество ќе ги зајакне изгледите за градење на мултиетничкот општество во Косово, рече Ахтисари, кој беше во тридневна посета на покраината.
„Тоа е целта на нашата посветеност овде“, додаде тој.
Богдановиќ за новинарите изјави дека неговата страна го информирала Ахтисари за српските ставови во врска со иднината на Косово.
„Ние јасно ја искажавме нашата загриженост во врска со идниот статус на Косово и ставот на Србите тука.
Ние истакнавме дека меѓународната заедница не работи доволно за да ја подобри позицијата на малцинствата во Косово“, рече Богдановиќ.
Друг српски водач, Оливер Ивановиќ, во саботата рече дека бојкотот на институциите најверојатно ќе продолжи, барем уште во следните неколку месеци.
За време на својата посета Ахтисари го посети и поделениот град Митровица, чија иднина беше проблематично прашање за време на директните преговори во Виена помеѓу претставниците на Белград и Приштина.
Ахтисари рече дека проблемот со Митровица ќе биде решен во рамките на пакетот за децентрализацијата, за кој ќе се разговара на ниво на експерти.
„Суштината на децентрализацијата е гарантирањето на мирен живот за мнозинството и подобри услови за малцинствата.
Ако мнозинството не живее подобро, тогаш малцинствата нема да имаат добар живот.
Целта на овој напредок е секој да живее во поволни услови“, рече тој по состанокот со семејствата на етничките Албанци и Срби.
Сепак, Србите се заканија со можноста за одвојување ако конечниот статус не биде прифатлив за нив, велејќи дека ќе организираат референдум.
