29/06/2011
(Нова ТВ, Dnevnik.bg, Медиапул - 29/06/11; Софиска новинска агенција, Софија ехо, Dnevnik.bg, Медиапул, АФП, ДПА, Ројтерс, Мидл ист онлајн, Ксинхуа, официјална веб-страница на бугарското Министерство за надворешни работи - 28/06/11)
Бугарија и Хрватска им се придружија на најмалку 19 земји од светот во вторникот (28-ми јуни), признавајќи го бунтовничкиот Национален транзициски совет (НТЦ) во Бенгази како единствен легитимен претставник на либискиот народ.
Бугарскиот министер за надворешни работи, Николај Младенов, и неговиот хрватски колега, Гордан Јандроковиќ, ја објавија одлуката на нивните земји во заедничка изјава, истакнувајќи дека „времето на либискиот водач Муамер Гадафи заврши“ и го повикаа итно да поднесе оставка.
„Повеќе од три месеци либискиот народ го брани своето право на слобода. 
Нивните легитимни барања наидоа на насилни напади од страна на силите на Муамер Гадафи“, рекоа тие. 
„Со бруталните напади на сопствениот народ полковник Гадафи го изгуби целиот свој легитимитет.“
Со ова, бројот на земјите што јавно го признаа НТЦ за легитимен претставник на либискиот народ порасна на 21, јави Ројтерс.
Двете балкански држави, кои се членки на НАТО, исто така, ја истакнаа својата поддршка за тековните меѓународни напори за заштита на цивилното население во Либија од нападите на владините сили, како и за воведување зона на забранети летови и поморска блокада на оваа северноафриканска земја.
Тие го објавија својот потег еден ден откако Меѓународниот кривичен суд (МКС) издаде потерници за Гадафи, неговиот син Саиф ал-Ислам и шефот на либиското разузнавање, Абдула ал-Сенуси, за злосторства против човештвото.
Објаснувајќи ја одлуката на прес-конференција во вторникот, високиот обвинител на МКС, Морено-Окампо, ги повика соработниците на Гадафи да го уапсат либискиот водач и да му го предадат на Хашкиот суд за тој да може да одговори на обвиненијата поднесени против него. 
Обвинителот, исто така, ја посочи можноста да бидат издадени потерници и против други Либијци.
Иако властите во Триполи ги отфрлија потерниците на МКС, Бугарија и Хрватска изразија уверување дека обвинетите за воени злосторства во Либија ќе се соочат со правдата во Хаг.
„Обвинетите за злосторства против човештвото ќе одговараат пред судиите на кривичниот суд“, рекоа Младенов и Јандроковиќ во вторникот.
Тие, исто така, истакнаа дека поддршката на нивните земји за советот со седиште во Бенгази „произлегува од сознанието дека НТЦ е способен да го води процесот на градење демократска и вклучувачка Либија, изградена на основа на владеењето на правото и да се придржува на највисоките меѓународни стандарди за човековите права“.
Соопштението се совпадна со еднодневната посета на Младенов на Бенгази, каде што тој се состана со претседавачот на НТЦ, Мустафа Абдел-Џалил, и други членови на советот, и со претставниците на невладините организации во опозициското упориште на Либија.
Според извештаите на бугарските медиуми, министерот бил придружуван од Делјан Даков, кој ќе биде специјален претставник на Софија во бунтовнички главен град на Либија и ќе остварува редовни контакти со НТЦ.
