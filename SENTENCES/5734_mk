29/03/2011
(УНХЦР, прес-центар на ОН, Б92, Свисинфо, Софија еко - 28/03/11)
Бројот на баратели на азил во индустријализираниот свет продолжи да паѓа во 2010 година, на скоро половина од нивото регистрирано на почетокот од 21-виот век, објави УНХЦР во извештајот од понеделникот (28-ми март).
Вкупно 358.000 апликации за азил беа поднесени во 44 индустријализирани држави минатата година, што претставува пад од 5 отсто во споредба со 2009 година, според годишната снимка на трендовите на азилот од страна на агенцијата за бегалци на ОН. 
Таа бројка беше за 42 отсто пониска од нивото во 2001 година, најбројната година во изминатава деценија, кога беа регистрирани скоро 620.000 барања.
„Глобалната динамика на барање азил се менува. 
Барањата за азил во индустријализираниот свет се на многу пониско ниво отколку пред една деценија, додека годишните нивоа се зголемени само во неколку земји“, рече во понеделникот високиот комесар за бегалци на ОН, Антонио Гутерес.
Сепак, за разлика од глобалниот тренд, има голем пораст на бројот на баратели на азил од Србија (вклучително и Косово), која се најде на врвот на листата со 8 отсто удел во вкупниот број барања поднесени во 2010 година. 
По неа следеше Авганистан (7 отсто), Кина и Ирак, со по 6 отсто, Русија и Сомалија, со по 5 отсто во вкупните бројки, како и Иран (4 отсто).
„Во поглед на местото на потекло, најголемата група баратели на азил во 2010 година беше од Србија“, објави УНХЦР. 
„Земјата има 54 отсто пораст во споредба со 2009 година, кога беше на шестото место. 
Интересно, бројот на апликации за азил во 2010 година беше споредлив со 2001 година, набргу по косовската криза.“
Исто така, минатата година имаше зголемување на бројот на барања и од Македонија, објави агенцијата за бегалци на ОН, без да споменува конкретни бројки. 
Истата го поврза порастот на баратели на азил од поранешните југословенски републики со одлуката на ЕУ од декември 2009 година за воведување безвизен режим за лицата што поседуваат српски и македонски пасоши.
Соединетите Држави остануваат најголемата одделна земја-примател, веќе петта година по ред, со 55.530 апликации во 2010 година. 
Зголемувањето од 13 отсто на годишно ниво „делумно се должеше на порастот на бројот на кинески и мексикански баратели на азил“, објави УНХЦР.
Франција, втора по број примател, со 47.800 апликации, по која следеше Германија, со 41.330, исто така забележа зголемување на бројот на баратели на азил, објави агенцијата на ОН, наведувајќи го големиот број апликации од Србија и Македонија, како една од причините за тоа.
Шведска, која се најде на шестото место во 2009 година, се придвижи за две места, на четвртото место, минатата година, поради зголемувањето на барања за азил. 
Друга земја која се најде меѓу петте најголеми приматели на баратели на азил беше Канада, каде што бројот на апликациите падна значително во 2010 година.
Петте други најголеми земји-приматели беа Велика Британија, Белгија, Швајцарија, Холандија и Австрија. 
Меѓу нив, само Белгија имаше скок на бројот на луѓе што бараат азил во земјата.
