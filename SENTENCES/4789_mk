05/02/2009
Од Јонилда Коци за Southeast European Times во Тирана – 05/02/09
Меѓународното мислење е многу критично кон новиот албански закон за лустација, кој беше усвоен од парламентот само со гласовите на мнозинската партија откако беше бојкотиран од страна на опозицијата.
Законот стапи на сила минатата недела, но опозицијата веднаш побара од Уставниот суд да го прогласи за неуставен.
„Законот крши најмалку 28 члена од уставот и ги повредува човековите права“, рече Фатмир Џафа, член на парламентот од социјалистите, при поднесувањето на приговорите во судот.
Албанскиот Хелсиншки комитет и Здружението на албанските обвинители, подеднакво загрижени за последиците од законот, поднесоа сопствени приговори во вторникот (3-ти февруари), односно во средата.
Законот забранува вработување во владата на секој кој работел во сега веќе непостоечката тајна полиција (позната како Сигурими), судството и обвинителството во текот на комунистичкиот период 1944-1990 година.
Истиот предвидува и формирање тело кое ќе може да ги верификува препораките на -- и да им забрани учество во владата -- сите, вклучително и претседателот, членовите на парламентот, судиите сé до Врховиот суд и членовите на Уставниот суд, државните обвинители, градоначалниците и дипломатите.
Телото, кое може да нареди отпуштање на секого без да докаже дека тој извршил кривично дело, ќе ги применува своите значителни овластувања сé до нивниот истек на 31-ви декември 2014 година.
Опозицијата стравува од потенцијална злоупотреба, предупредувајќи дека премиерот и неговата партија имаат намера да ги отпуштат судските претставници кои ја испитуваат корупцијата.
Некои членови на владата на Бериша се вмешани во корупциски скандали.
И навистина, еден од главните обвинители во случајот на експлозијата на муниција во Гердец, Замир Штила, веќе поднесе оставка како резултат на овој закон.
ЕУ изрази сериозна загриженост и ќе разговара со Тирана, особено за потенцијалното влијание на судството.
Половина од судиите на Врховниот суд и Уставниот суд се соочени со можно разрешување.
„За ЕУ е многу важно да има политички независно судство“, рече портпаролката на комесарот за проширување на ЕУ Оли Рен, Кристина Наѓи, за Дојче Веле.
Американската амбасада во Тирана, исто така, изрази резервираност.
„Овој закон покренува сериозни правни, владини и уставни прашања помеѓу меѓународните партнери на Албанија, вклучително и САД“, се вели во нејзиното соопштение за медиумите од 23-ти декември.
Истиот ден заменик-шефот на канцеларијата на ОБСЕ во Албанија рече дека секој ваков закон треба да ги следи условите на една држава која е заснована на владеењето на правото.
„Треба целосно да се почитуваат релевантните одредби на уставот и прифатените меѓународни стандарди“, рече Алекс Финен.
