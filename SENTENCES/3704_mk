28/09/2007
(AФП, ДПА, ББС, ФТ, Скотсмен, Блиц - 28/09/07; AП, Ројтерс, ДПА, ББС, ВОА, Интернешнал хералд трибјун, Бета, Б92, прес-центар на ОН - 27/09/07)
Шесте големи сили што ги предводат преговорите за идниот статус на Косово ги повикаа официјалните претставници од Белград и Приштина да бидат конструктивни и да побараат заедничка основа пред нивниот историски состанок во петок (28-ми септември) во Њујорк.
По едночасовните дискусии зад затворени врати во четвртокот, министрите за надворешни работи на Контакт-групата, која ја сочинуваат Велика Британија, Германија, Италија, Русија и САД, повикаа на брзо решение за ставање крај на моменталниот политички ќор-сокак.
„Тоа има штетни последици за политичкиот, социјалниот и економскиот развој на Косово и за основната стабилност на регионот“, АФП ги цитираше министрите од заедничката изјава. 
„Затоа, мора да се најде решение без одложување.“
Тројцата дипломати -- Германецот Волфганг Ишингер, претставник на ЕУ, Александар Ботсан-Карченко од Русија и Френк Визнер од САД -- имаат задача да ги водат разговорите во име на Контакт-групата. 
Тие мора да поднесат извештај до генералниот секретар на ОН Бан Ки-Мун за исходот на процесот на преговорите до 10-ти декември.
Српските претставници и претставниците на косовските Албанци „мора да работат со тројката со конструктивен дух“, им рече на новинарите британскиот министер за надворешни работи, Дејвид Милибенд, кој претседаваше со состанокот во четвртокот.
Ројтерс, исто така, го цитираше дека планот за Косово поднесен од страна на поранешниот специјален претставник на ОН, Марти Ахтисари, во март, по 13 месеци претежно јалови разговори, останува основа за решението.
Повикот на поранешниот фински претседател за надгледувана независност беше прифатен од страна на 90 отсто од мнозинството на етничките Албанци. 
Србија, пак, категорички го отфрли и рече дека највеќе што може да понуди е широка автономија во рамките на своите граници.
Откако продолжија разговорите предводени од тројката на Контакт-групата во август, официјалните претставници во Приштина ја повторуваат својата позиција дека независноста на Косово е свршен чин и не може да биде предмет на преговори. 
Тие се заканија дека ќе прогласат независност унилатерално по крајот на разговорите во декември.
Прашањето на статусот на Косово се наоѓа на врвот од листата на пет теми за кои Белград сака да дискутира во петок, кога српските водачи и водачите на косовските Албанци ќе ги одржат своите први разговори очи в очи од март.
Српската делегација ќе ја предводи претседател Борис Тадиќ и премиерот Воислав Коштуница, додека Косово ќе го претставува претседателот Фатмир Сејдиу и премиерот Агим Чеку.
Во обраќањето пред Генералното собрание на ОН в четврток, Тадиќ ја потврди позицијата на Белград дека независно Косово е неприфатливо. 
Тој повика на компромисно решение.
„Ги повикуваме легитимните претставници на косовските Албанци да ги продолжат преговори без предрасуди за исходот, за да може да се најде компромисно решение, прифатливо за двете страни, решение кое ќе води до долготрајно српско-албанско помирување“, рече српскиот претседател, предупредувајќи ја Приштина да не презема унилатерални чекори кон независност.
Западните земји ја повлекоа нацрт-резолуцијата на Советот за безбедност на ОН заснована на планот на Ахтисари во јули, соочени со потенцијалното руско вето. 
Поддржувајќи го ставот на Србија, Москва инсистираше дека конечниот статус мора да биде прифатлив како за Белград, така и за Приштина.
САД и неколку земји на ЕУ ја сигнализираа својата подготвеност за признавање на независно Косово дури и без одобрение од Советот за безбедност.
