15/02/2012
Марија Паравантес за Southeast European Times во Атина -- 15.02.12
Бугарија официјално ја повлече својата поддршка за меѓународниот договор против пиратеријата, само неколку дена по бранот демонстрации низ цела Европа од демонстранти кои тврдат дека договорот значи повреда на човековите права.
Отфрлањето од страна на Бугарија на Договорот против пиратеријата (АКТА), доаѓа само еден месец откако парламентот го потпиша договорот, кој има за цел воспоставување меѓународна правна рамка за фалсификувана стока, генерички лекови и кршење на авторски права на интернет.
Предлогот предизвика координирани протести низ цела Европа на 11-ти февруари, вклучително и во Грција, Бугарија, Велика Британија, Италија и Франција.
Бугарските власти велат дека ќе почекаат додека не се разјасни позицијата на ЕУ за пактот пред да продолжат.
„Песимист сум кога станува збор за регулирањето на една дејност, која не се адаптирала на дигиталното време, преку санкции, наместо преку пазарни средства“, рече за новинарите во Софија министерот за економија и енергија, Трајчо Трајков, според Блумберг.
„Авторските права не треба да се ставаат над човечките права.“
Ратификацијата на пактот беше потпишана од страна на 22 држави на ЕУ во Токио на 26-ти јануари, вклучително и Грција и Бугарија.
Некои држави, вклучително и Чешката република и Полска, престанаа да се движат кон ратификацијата, додека Германија, Словачка и Естонија се меѓу членките на ЕУ кои не потпишаа.
Пред да влезе во сила, АКТА треба да биде ратификувана од Европскиот парламент, кој усвои резолуција на 10-ти март 2010 година за транспарентноста на преговорите, тврдејќи дека истата мора „да ги почитува основните права, како што е правото на слобода на изразувањето и правото на приватност“.
Дебатата е закажана за јуни.
Демонстрантите во Бугарија се пожалија дека АКТА била потпишана во тајност, без каква било јавна дебата или доволно консултации со групите на граѓанското општество.
Според АКТА, носителите на авторски права ќе можат да ги присилат Провајдерите на интернет услуги (ИСП) да откријат лични податоци без судска постапка.
Противниците, исто така, остро ги критикуваа властите за пристапувањето во „променлив“ меѓународен договор, чии одредби против пиратеријата може да доведат до кршење на основните граѓански права и слободи.
„Клучните проблеми со АКТА произлегуваат од фактот дека текстовите се исклучително нејасни и ќе овозможат користење на механизми кои ги кршат основните граѓански права и слободи“, рече за SETimes Станислав Додов, еден од организаторите на протестите во Софија.
„Апсолутно неопходно е АКТА да биде одложена“, рече за SETimes Анестис Самуркасидис, шеф за комуникации на новоформираната Пиратска партија на Грција.
„Она што започна како повелба за справување со фалсификувањето физички производи дојде до вклучување дигитален материјал, и наместо да биде преговарана тајно, требаше да биде отворено изготвена, во соработка со сите земји под капата на Светската трговска организација“, објасни Самуркасидис.
Александар Георгиев, инженер од Софија, рече дека се противи на договорот бидејќи тоа „би им овозможило на властите да пребаруваат низ досиејата и сите видови лични податоци, под изговор дека мора да затворат некој „торент тракер“ или некоја веб-страница.
Во меѓувреме, романските филмски дистрибутери се вознемирени поради интернет пиратеријата.
„Ако одржиме премиера на некој филм по повеќе од две недели по неговата официјална премиера во САД, тогаш очекуваме многу помали приходи отколку првично очекуваните“, рече за SETimes Оана Стојнеску-Омер, заменик-директор на Ролмаге, романски филмски дистрибутер и претставник на Претпријатието за лиценцирање филмови.
Варујан Памбучан, шеф на Комисијата за ИТ и комуникации на Домот на делегатите, долниот дом на романскиот парламент, предупреди дека некои од одредбите на АКТА ја доведуваат во прашање неговата практична примена.
„Фалсификувањето е феномен, додека пиратеријата е директна кражба.
Но, кога ќе внесете претерано спроведување за решавање на истите, ја отворате вратата за злоупотреби“, рече тој за SETimes.
„Предлагам филмските претпријатија да го следат примерот на претпријатијата за производство на софтвер.
Гледаме пад во нелегалниот софтвер, додека купувањето автентичен софтвер се зголеми.
Тоа значи дека нивната борба против фалсификатот е ефикасна“, додаде тој, истовремено критикувајќи го отсуството на јавна дебата пред АКТА да биде потпишана од романската влада.
Дописниците на SETimes Светла Димитрова во Софија и Пол Чикои од Букурешт дадоа свој придонес за овој натпис.
