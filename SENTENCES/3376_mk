21/12/2006
Од Кристина Чук за Southeast European Times во Загреб – 21/12/06
Во земјите на ЕУ поголем дел од храната што ја купуваат консументите доаѓа од домашните пазари. 
Земјите, општо земено, ја увезуваат само онаа храна која тешко се произведува дома.
За разлика од тоа, поголем дел од храната во Хрватска доаѓа од нејзините соседни земји -- Босна и Херцеговина, Унгарија и Словенија. 
И покрај тоа што Хрватска има доволно ресурси за снабдување на пазарот со домашни производи, поради релативно високата цена на производството на храна -- во комбинација со високите данични стапки -- поевтино е да се носат прехранбени производи од надвор.
Цените на откуп на земјоделските производи во Хрватска се ниски и загарантирани, но државните субвенции се бедни или непостоечки. 
Како резултат на тоа, скапо и честопати непрофитабилно е за фармерите да одгледуваат земјоделски култури кои се потребни за прехранбените производи.
Ова посебно се однесува на суровите материјали кои се користат за производство на масло и шеќер. 
Хрватска има капацитет не само да ги задоволи потребите на домашниот пазар, туку и да извезува на странските пазари. 
Сепак, локалните фармери одбиваат да одгледуваат шеќерна репка и сончоглед -- и тоа со добра причина. 
Цените на откупот одредени од фабриките не ги покриваат трошоците на одгледување, и фармерите завршуваат со огромни загуби.
И покрај тоа што државата вети субвенции за некои земјоделски култури, ветената финансиска помош честопати не се материјализира. 
Затоа сé повеќе задолжени фармери целосно го напуштаат земјоделството.
Во последниве три години исчезнаа 21.000 работни места, главно во руралните области. 
Недостатокот на работа во селските области доведе до тоа милион земјоделци да побараат работа во градот, оставајќи ги зад себе селата и фармите. 
Напуштеното земјоделско земјиште не може да остане земјоделски плодно долго време. 
Исчезнувањето на малите семејни фарми -- главна поткрепа на хрватскиот живот -- има социјални, како и економски последици.
Хрватската влада е свесна за проблемот, но напорите за негово решавање се без ефект. 
Властите идентификуваа два сектори -- прехранбената индустрија и туризмот -- кои се од суштинска важност за развојот на земјата. 
Но, досега Хрватска беше далеку поуспешна во поттикнувањето на туризмот. 
Ако овие проблеми со производството на храна се решат, силната прехранбена индустрија ќе биде моќно дополнување во приходите кои доаѓаат од туристите.
