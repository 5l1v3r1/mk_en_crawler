26/06/2007
Од Пол Чочиу за Southeast European Times во Букурешт – 26/06/07
Во рамките на програмата што ја донесе во 1985 година Советот за култура на ЕУ, романскиот град Сибиу е избран за Европски центар на културата за 2007 година. 
Градот, кој за првпат се споменува во еден документ од Ватикан, кој датира од 1191 година, ќе биде домаќин на повеќе од 220 културни настани во текот на оваа година.
Заедно со честа што му припадна, дојде и буџетот од скоро 36 милиони евра. 
Властите на Сибиу се надеваат дека ќе ја искористат оваа прилика за да го зајакнат имиџот на Романија во странство и да привлечат повеќе странски гости во овој средновековен град и во целата земја. 
Ако бидат успешни, напорите најверојатно ќе бидат поздравени како прва ефикасна туристичка стратегија на Романија.
Подготовките започнаа во средината на март 2005 година, кога Сергиу Нистор беше назначен за комесар. 
Тој беше, исто така, задолжен за соработка со Луксембург, другиот град што беше избран за главен град на културата за оваа година.
Во 2005 и 2006 година Сибиу инвестираше 100 милиони евра за обновување на инфраструктурата, додека Министерството за култура одвои скоро 6 милиони евра за реставрација на 40 стари згради, патишта и фасади, како и 20 цркви. 
Други 13 милиони евра беа одвоени за модернизација на аеродромот Сибиу.
Романската влада ја спонзорираше европската промотивна кампања со слоганот „Сибиу -- Млад од 1141“. 
Истата започна на крајот од минатата година во седиштето на Европскиот парламент во Стразбур, Франција, и оттогаш се појавуваше на меѓународните телевизиски мрежи како што се: Евроњус, Нешнал џеографикс и Травел ченал.
Оваа година во Сибиу концерти одржаа миланска „Ла Скала“, Класичниот оперски ансамбл од Виена и Берлинскиот симфониски оркестар, а се одржуваат и уметнички изложби, филмски проекции, театарски, танчерски и фолклорни фестивали, изложби на карикатури, рецитали на црковни хорови, саеми на книги, поетски читања, работилници за различни теми и стенд-ап комедии.
Други 26 настани се организираат во партнерство со Луксембург. 
Тие вклучуваат кореографски проекти и романски филмски фестивал, насловен како „Ау-Дела де Дракула“, кои треба да се одржат оваа есен.
Во септември Сибиу ќе биде домаќин на Третиот екуменски состаник, на кој е поканет и папата Бенедикт Шеснаесетти.
