02/03/2011
Од Линда Карадаку за Southeast European Times во Приштина -- 02/03/11
Новиот косовски претседател Беџет Пацоли можеби се движи кон истата каша која го исфрли од позицијата неговиот претходник, при што неговите противници обвинуваат дека неговиот избор е спротивен на уставот.
Педесетидеветгодишниот бизнисмен, кој се смета за еден од најбогатите луѓе во Косово, предизвика расправија во некои кругови поради неговите врски со Русија, некои од поранешните советски републики и Либија.
Сега двете најголеми косовски опозициски партии -- Демократската лига на Косово (ЛДК) и Сојузот за иднината на Косово (ААК) -- побараа од уставниот суд да ги испита околностите под кои тој бил изгласан за шеф на државата.
Се работи за прекинот на парламентарната седница, која на крајот резултираше со негов избор.
По првите два круга од гласањето во кои Пацоли не доби доволно гласови, Демократската партија на Косово (ПДК) побара пауза.
По паузата, Пацоли беше избран со 62 гласа, за време на третиот круг од гласањето.
Вјоса Османи од ЛДК вели дека барањето за истрага било потпишана од 34 од вкупно 120 пратеници.
„Уставниот суд сега треба да одлучи;
пратениците кои го иницираа овој случај ќе ја почитуваат одлуката на судот“, изјави Османи за медиумите.
„Сметаме дека членот 86 од уставот беше прекршен и врз таа основа, поднесуваме жалба.“
Опозицијата, исто така, тврди дека самиот Пацоли го прекршил уставот гласајќи за новата влада откако беше избран за претседател.
Новиот претседател на парламентот, Јакуп Красниќи, изјави за локалната мрежа КТВ дека Пацоли не бил избран од граѓаните, туку „со гласови под притисок“.
Пацоли одби да коментира.
„Не сум компетентен [да коментирам] за одлуките на уставниот суд ...
Да оставиме на судот да одлучи дали уставот бил прекршен или не, и да не се мешаме“, локалните медиуми ја цитираа неговата изјава.
Меѓународниот цивилен претставник во Косово, Питер Фејт, изјави за медиумите дека според него, уставот не бил прекршен.
Но, конечната одлука, додаде тој, зависи од уставниот суд.
Косовскиот премиер Хашим Тачи одби да коментира.
