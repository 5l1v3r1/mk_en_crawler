03/04/2013
Ивана Јовановиќ за Southeast European Times во Белград -- 03.04.13
Српскиот банкарски сектор одолеа на рецесијата наспрема глобалните економски тешкотии, и финансиските аналитичари велат дека неговата стабилност може да одигра важна улога во економската обнова.
Дејан Јововиќ, поранешен финансиски советник во српската Стопанска комора, вели дека српскиот пазар се соочува со прашања како што е недостигот на странски инвестиции и големата стапка на неликвидност.
Иако банките функционираат според стандардите на ЕУ и имаат расположливи средства за кредитирање, референтната стапка -- стапката што централната банка ја користи за да ги одреди другите каматни стапки -- останува висока.
„Улогата на [банките] во стабилноста на целиот сектор е многу важна. 
Тие имаат капацитет едноставно да ги поврзат бизнисите, да ги кредитираат и да го забрзаат развојот“, рече Јововиќ за SETimes.
„Намалувањето на референтната стапка, која е меѓу највисоките во Европа, е една од главните мерки што придонесуваат за развојот на банкарскиот сектор и на тој начин, целиот развој на пазарот“, вели Јововиќ.
Дури и со намалување на референтната стапка на Србија од 11,75 отсто, висината на проблематичните кредити -- оние што доцнат 90 дена во плаќањето -- може да предизвика тешкотии. 
Проценките покажуваат дека 20 до 30 отсто од сите кредити во земјата се официјално категоризирани како проблематични.
„Ова ја прави во значителна мера поскапа банкарската кредитна активност и ја забавува целата економија“, вели за SETimes Душан Томиќ, шеф на финансискиот сектор во КПМГ Србија, дел од глобалната мрежа на даночни и советнички услуги. 
„Нема нови пари во системот и нови кредити што се користеа само за ликвидност.“
Тој додава дека акумулираните неплатени кредити се најголем проблем, како за српскиот банкарски сектор, така и за целата економија -- факт што треба да биде препознаен и решен од владата, регулаторите и банките.
„Високите каматни стапки сè уште го карактеризираат српскиот банкарски сектор. 
Скапите извори на финансирање, високите задолжителни девизни резерви и значителните загуби со проблематичните кредити ги обесхрабруваат сопствениците за нова рекапитализација и инвестиции во секторот“, вели Томиќ.
„Покрај тоа, неопходно е да се реши проблемот со недостигот на доверба во локалната валута, бидејќи повеќе од 70 отсто од вкупните банкарски финансирања остануваат поврзани со еврото“, рече тој.
Околу 33 активни банки во Србија постигнаа одлични резултати во текот на минатата година, и покрај севкупно тешката економска слика. 
Славко Цариќ, претседател на Извршниот одбор на Ерсте банк Србија, вели дека минатата година банката имала најдобри бизнис резултати од нејзиното доаѓање во Србија во 2005 година.
„Во 2012 година направивме неколку важни потези за банката и клиентите. 
Издадовме долгорочни корпоративни обврзници во динари, што придонесе за проширување на финансискиот опсег на банката во локалната валута. 
Истото го направивме со јавната понуда во примарниот сегмент на Белградската берза, што е важно за развојот на српскиот финансиски сектор. 
Исто така, започна секундарното тргување со овие обврзници“, рече Цариќ за SETimes.
Тој додаде дека Србија го надмина недостигот на солвентност преку субвенционирани кредити, што ги мобилизираше дополнителните средства на банките кои во спротивно не би биле вклучени во економијата.
„Овие пари сигурно придонесоа за сите плаќања во целиот економски сектор и ќе ги намалат доцнењата во [кредитните плаќања] во банкарскиот сектор“, рече Цариќ.
Тој додаде дека каматните стапки одразуваат зголемен финансиски ризик.
„Се обидуваме да најдеме оптимална комбинација, одржлива за нас и за клиентите, со обезбедување различни извори на финансирање“, рече Цариќ.
Како може банкарскиот сектор да го помогне растот на остатокот од економија? 
Придружете се во дискусијата долу и споделете го вашето мислење.
