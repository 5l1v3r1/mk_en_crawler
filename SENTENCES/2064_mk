22/02/2005
Од Арди Пулај за Southeast European Times во Тирана -- 22/02/05
Властите во Албанија работат на повторно воспоставување на домашна мрежа за воздушен транспорт, како дел од целокупната стратегија за охрабрување на бизнисот и туризмот. 
Во северниот град Кукеш во тек е изградба на домашен аеродром, со средства од Обединетите Арапски Емирати во висина од 13,6 милиони евра. 
Тој треба на биде завршен до јуни.
Аеродромот во Кукеш првенствено ќе се користи за транспорт на стока. 
Но, властите преговараат со неколку меѓународни претпријатија за евентуален договор за концесија за изградба на два аеродроми на југ, во приморските градови Валона и Саранда, кои треба да се користат главно за туризам.
„Ние сериозно размислуваме за развојот на домашниот воздушен транспорт, на кого гледаме како на можност за поттикнување на стопанскиот развој во овие области во земјата, не само со бизнис активности туку и со културен туризам“, рече албанскиот министер за туризам, Спартак Поци.
Моментно, единствен аеродром во земјата е аеродромот „Мајка Тереза“ во Тирана. 
Во текот на следните 20 години се очекува тој да се прошири и модернизира. 
Во ноември 2004 година Албанија потпиша договор за концесија во висина од 82 милиони евра со американско-германскиот конзорциум „Тирана ерпорт партнерс“ за извршување на задачата.
Поци рече дека тековниот проект за аеродромот „Мајка Тереза“ претставува добар пример за напорите за развој на возушниот транспорт. 
Со оглед на познатата лоша патна мрежа во земјата, домашниот воздушен транспорт се смета за клучен во привлекувањето на поголем број странски инвестиции.
Изградбата на аеродромите во Валона и Саранда ќе го отвори патот за изградба и развој на капацитетите што се планираат за Ѓирокастро, Корча и Шкодра, велат властите.
Воздушниот сообраќај во Албанија започна во 1930-тите. 
Во 1944 година имало аеродроми во Тирана, Валона и Куцова, додека во тек била и изградба во Корча, Кукеш, Ѓирокастро и Шкодра. 
Во тоа време домашниот воздушен транспорт се состоел од околу три лесни авиони -- сите во странска сопственост и управување -- кои можеле да превезуваат најмногу десет патници, како и пошта. 
За време на комунизмот домашните летови беа стопирани, со исклучок на воените летови.
Денес Албанија е поврзана со голем број европски дестинации -- Рим, Милано, Атина, Франкфурт, Виена, Будимпешта, Белград, Софија, Истанбул -- нудејќи врски со остатокот од светот.
Според податоците на Министерството за транспорт бројот на патниците минатата година се зголемил за 13 отсто во споредба со 2003 година, а бројот на летовите се зголеми за 18 отсто.
