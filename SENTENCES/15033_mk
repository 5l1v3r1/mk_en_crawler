02/11/2005
ТИРАНА, Албанија -- Грчкиот претседател Каролос Папуљас во вторникот (1-ви ноември) го одложи состанокот со својот албански колега, Алфред Мојсиу, и се врати дома, поради антигрчките протести на една група за заштита на правата на малцинствата. 
Двајцата водачи требаше да се состанат во Саранда, која се наоѓа спроти грчкиот остров Крф. 
Но, околу 200 припадници на здружението на албанските муслимани „Чамерија“ протестираа пред зградата каде што требаше да се одржи состанокот, поради што Папуљас си замина. 
Демонстрантите, кои рекоа дека ги претставуваат Чамерите протерани од Грција по Втората светска војна, бараат враќање на одземениот имот и на правото да се вратат во Грција.
Нарекувајќи ги демонстрантите „познати екстремистички елементи“ кои агитираат за „непостоечки прашања“ грчката влада ги обвини албанските власти дека не презеле соодветни мерки за да ги спречат демонстрациите. 
Сепак, портпаролот на албанскиот претседател изрази жалење поради „избрзаната и необјаснета одлука“ на Грција во врска со мирните протести. 
(Албански вести - 02/11/05; ББС, веб-страница на албанскиот претседател, АНА, МПА, ББС Њус - 01/11/05)
