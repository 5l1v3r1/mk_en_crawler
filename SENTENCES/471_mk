24/06/2013
Мики Трајковски за Southeast European Times во Охрид -- 24.06.13
Ротари клубовите во регионот работат на помирување помеѓу земјите и подобрување на идните односи на Балканот преку експанзија на заедниците и зајакнување на меѓусебните пријателства.
Клубовите велат дека преку активности за соработка, тие се обидуваат да ги променат животите на многу луѓе кои се соочуваат со економски и социјални проблеми.
Ротари е меѓународна организација за јавен сервис, која работи во 200 земји и има повеќе од 1,25 милиони членови.
Илјадници балкански граѓани се членови на повеќе од 100 локални Ротари клубови во регионот.
Организацијата одржа конференција во Охрид, Македонија, од 14-ти до 16-ти јуни за да разговара за иднината на Балканот, како и да го истакне мирот, пријателството, економскиот раст, соработката за грижа за младите и целосна интеграција на сите балкански држави во ЕУ.
Орчелик Балкан, турски бизнисмен и поранешен директор на бордот на Ротари Интернешнл, рече дека еден од претстојните напори на организацијата во регионот ќе биде мировна иницијатива.
Организацијата нуди слични програми во кризните подрачја насекаде во светот, одржувајќи едукативни активности на тема „регионален мир“.
Ротари, исто така, испраќа студенти да студираат мир на универзитетите.
„Многу може да се направи за регионот преку Ротари.
Целта е да ги поврзува луѓето и заедниците, бидејќи тие имаат многу лажни перцепции едни за други.
Ние треба да изградиме мостови на пријателство, да ја олесниме комуникацијата помеѓу заедниците.
Сакаме да изградиме заеднички хуманитарни проекти кои би ги вклучиле локалните и државните власти со што би им се помогнало на сите“, рече Балкан.
Има значителна соработка помеѓу Ротари организациите на Балканот, што доведува до многу заеднички хуманитарни проекти, Владо Гргиќ, член на Ротари клубот во Бар, Црна Гора, изјави заSETimes.
Тој додаде дека соработката помеѓу Ротари клубовите во Црна Гора и Италија помогна да се обезбеди опрема за медицинска лабораторија во Подгорица.
„Со овие заеднички акции сакаме да покажеме дека можеме да промениме некои работи што политичарите ги направија во минатото, водени од некои идеи кои не беа добри.
За децата со посебни потреби во Подгорица, обезбедивме [специјално опремени] дневни соби.
Оорганизиравме заеднички активности со српските Ротари клубови за децата со посебни потреби и децата без родители во Белград.
Во соработка со клубовите во Англија ...
делиме подароци за Божиќ, и ова е една од најдобрите регионални акции досега“, рече Гргиќ.
Гргиќ рече дека Ротари клубовите на Балканот работат на заеднички проект кој има за цел да обезбеди стипендии за престижни универзитети низ целиот свет за студентите кои потекнуваат од сиромашни семејства од сите балкански земји.
„Овој проект ќе ги вклучи младите луѓе од Косово, Македонија, Црна Гора, Србија, Албанија, Босна.
Ние ќе обезбедиме стипендии за талентираните деца од сиромашни семејства.
Ќе собереме доволно пари да се едуцираат и да ги изведеме на вистинскиот пат“, рече Гргиќ.
Соработката и заедничките иницијативи помеѓу Ротари клубовите може да помогнат во зближување на луѓето на Балканот, Владо Апостолов, претседател на Ротари клубот во Охрид, изјави заSETimes.
Клубовите од Охрид и од бугарскиот град Пирдов заедно изградија споменик во знак на сеќавање на 15-те бугарски туристи кои загинаа пред три години во бродска несреќа на Охридското Езеро.
„Оваа несреќа ги зближи овие два клуба и соработката резултираше со изградбата на меморијален парк во чест на загинатите туристи.
Ние работиме на заеднички проекти со Ротари клубовите од Турција и Србија, а планот е да се продолжи со ова и во иднина“, рече Апостолов.
Активностите помеѓу клубовите во Македонија, Србија и Турција се фокусираат на културна, уметничка и образовна размена, како и хуманитарни активности.
„Она што го имаме направено е позитивен пример во поновата историја меѓу Македонија и Бугарија, и покажува како односите помеѓу двете соседни земји треба да се одвиваат“, изјави Симон Симов, првиот претседател на Ротари клубот во Пирдов, заSETimes.
Слична соработка ќе се случи помеѓу клубовите во Македонија и тој во Лесковац, Србија.
Драгана Маѓаров Савиќ, претседател на Ротари клубот во Лесковац, изјави заSETimes дека има планови да се работи на проекти за децата со посебни потреби и посебни таленти, велејќи дека децата „се иднината на нашиот регион“.
„Ги наградивме најдобрите деца во училиштата со компјутери, а во Лесковац организираме Ротари камп на едно место каде што ги собираме најдобрите ученици од сите градови во Србија.
Сакаме да помогнеме, и затоа ја промовираме идејата на соработка и напредок во регионот.
Ние во голема мера може да ѝ помогнеме на владата да работи за доброто на граѓаните“, рече Савиќ.
Дали сте учествувале во активностите на некој Ротари клуб во вашата заедница?
Споделете го вашето искуство во делот за коментари.
