27/05/2013
Ана Ловаковиќ за Southeast European Times во Сараево -- 27.05.13
Неколку држави во регионот ги интензивираат своите напори против корупцијата во царинските агенции, институција која е на врвот од листата на сектори со највеќе измами, според невладината организација Трансперенси интернешнал.
„За соодветно справување со овој проблем ...
ни требаат посилни институции, посилна правда и спроведување на законот“, рече за SETimes Срѓан Благовчанин, од Трансперенси интернешнал Босна и Херцеговина (БиХ).
„Она што можеме да го направиме е да ги намалиме факторите што лежат во коренот на корупцијата.
Ниските плати, особено по минатогодишните мерки на штедење, со кои платите на јавните службеници се намалија за 25 отсто и недоволната логистика, која понекогаш ги принудува полициските и царинските претставници да решат различни ситуации самостојно и со тоа да направат компромис со некој друг“, рече за SETimes Василе Линцу, претседател на Про Лекс, Национален сојуз на полицајци и царински претставници во Романија.
На конференцијата на балканските министри за внатрешни работи во септември 2012 година во Сараево, хрватскиот министер за внатрешни работи Ранко Остојиќ рече дека соработката на полицијата во регионот може да помогне да се намали корупцијата во секторот.
„Посветен сум на унапредување на соработата и и осигурување дека полицијата си ја врши својата работа“, изјави Остојиќ за новинарите.
Царинските институции во Македонија, Србија и БиХ ја унапредија својата соработка со воведување и отворање телефонска линија која им дава на граѓаните можност анонимно да пријавуваат какви било случаи на мито или изнуда од страна на цариниците.
Со цел да запрат „порозните граници“ и да се искорени одливот на пари од буџетите на овие сектори, антикорупциските сили презедоа неколку акции кои резултираа со апсење на десетици цариници.
Во БиХ, Државната агенција за истраги и заштита во март спроведе акција под шифрираното име „Панама“, која резултираше со апсење на 13 цариници од Управата за индиректно оданочување на БиХ, под сомневање дека биле вклучени во шверц на 3.000 тони лажно декларирано кафе во БиХ.
Декларирани како соја или глина, пратките ги избегнале увозните давачки.
„Постојат причини да се верува дека на овој начин буџетот на БиХ бил оштетен за околу 15 милиони евра“, рече за SETimes Ратко Ковачевиќ, од канцеларијата за јавни односи на управата.
Во јануари 2011 година Романија спроведе масовна антикорупциска операција на различни царински пунктови, што резултираше со апсење на околу 196 цариници и гранични полицајци.
Исто така, 62 полицајци и тогашниот шеф на царинската управа беа обвинети од страна на антикорупциските обвинители.
Во текот на минатата година во Србија 24 цариници беа отпуштени или казнети за злоупотреба на службената должност.
И покрај овие напори, корупцијата сè уште претставува проблем, рече Линцу за SETimes.
„Тие сакаа операцијата да биде целосно чистење на институцијата, но тоа не се случи.
Корупцијата секогаш ќе постои.
Нејзиното искоренување претставува потполно нереална цел“, рече тој.
Благовчанин рече дека иако зголемувањето на напорите е позитивно, истото не е доволно.
„Во борбата против корупцијата, како и во сите други реформски процеси, [БиХ] е на самото дно во регионот.
Видовме како Хрватска ...
направи голем чекор напред во борбата против корупцијата.
Исто така, сведоци сме дека сега Србија се обидува да постигне нешто слично.
Во Босна, за жал, се прави многу малку во овој поглед.
Како резултат на корупцијата десетици или стотици милиони евра од јавните пари исчезнуваат“, рече Благовчанин за SETimes.
Дописниците Пол Чикои во Букурешт, Катица Ѓуровиќ во Белград, Билјана Лајмановска во Скопје и Круно Кратус во Осиек дадоа свој придонес за овој извештај.
Кои други сектори може да имаат полза од регионалната соработка за намалување на корупцијата?
Кажете ни ги вашите размислувања долу.
