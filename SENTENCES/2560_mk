20/02/2006
(Индипендант, Ајриш тајмс - 20/02/06;
РФЕ/РЛ, ФЕНА - 19/02/20;
AП, Ројтерс, АФП, ББС, ДПА - 18/02/06;
официјална веб-страница на Берлинскиот филмски фестивал, Википедиа)
„Грбавица“, првиот филм на босанската режисерка Јасмила Жбаниќ, ја освои наградата Златна мечка на 56-тиот Берлински филмски фестивал во саботата (18-ти февруари).
Нискобуџетниот филм „Грбавица“ се фокусира на последиците од масовните силувања што се случија во текот на конфликот во периодот 1992-1995 година во Босна и Херцеговина (БиХ).
Според проценките, најмалку 20.000 босански муслимански жени беа силувани од Срби за време на насилството.
Есма, која ја игра Белграѓанката Мирјана Карановиќ, е самохрана мајка која живее во Сараево со својата 12-годишна ќерка.
Сара, која ја игра Луна Мијатовиќ, верува дека нејзиниот татко погинал како херој во одбраната на главниот град на БиХ.
Но, кога нејзиното училиште ќе понуди да ги однесе учениците на бесплатно патување, под услов да донесат документ со кој ќе докажат дека се деца на воен херој, девојчето ќе ја дознае вистината.
Есма не може да го обезбеди потребниот документ и на крајот признава дека Сара е ќерка на српски војник кој ја силувал додека била држена во воен затвор.
„Јас само сакав да ја искористам можноста за да се потсетиме дека војната во БиХ е завршена пред околу 13 години и дека воените злосторници [поранешниот водач на босанските Срби и неговиот воен командант] Радован Караџиќ и Ратко Младиќ сé уште живеат слободно во Европа“, рече Жбаниќ по примањето на наградата.
„Тие [не] се фатени за организираното силување на 20.000 жени во Босна, за убивањето на 100.000 луѓе и протерувањето на еден милион луѓе од нивните домови.“
Триесетиедногодишната Жбаниќ, која го напиша сценариото, го доби и признанието на Екуменското жири, како и Мировната филмска награда за промовирањето на човечките вредности и мирот.
Ова е прв случај кој го обработува овој аспект на наследеното од балканските конфликти во 1992 година.
„Оваа млада филмска режисерка зазеде улога на политичар и јавно го покажа и кажа она што многумина од нив не се осмелуваат да го речат“, изјави во неделата за Ројтерс Бакира Хашечиќ, претседателка на Здружението на жени жртви на војната, и самата жртва на силување за време на војната.
„Ние сме целосно напуштени.
Срамно е тоа што и по толку години и по нашите бескрајни сведочења за злосторствата што ни се случија, сé уште не постои закон со кој ќе се стави крај на нашето страдање.
Војната за нас не е завршена.“
На Берлинскиот филмски фестивал, кој е на рангот на фестивалите во Кан и Венеција, беа прикажани вкупно 360 филмови од 56 земји.
„Грбавица“ ги победи другите 18 филмови во конкуренција за главната награда.
Помеѓу претходните дела на Жбаниќ се и документарците „Автобиографија“, „Подоцна, подоцна“ и „Ноќ е, ние светиме“.
Во БиХ од крајот на војната се снимени вкупно осум филмови, меѓу кои и шест од дебитантски режисери, кои беа прикажани на меѓународни фестивали.
Еден друг босански режисер, Данис Тановиќ, освои вкупно 42 награди за својот антивоен филм „Ничија земја“, меѓу кои и Оскар за најдобар странски филм, како и Златен глобус на Венецијанскиот филмски фестивал во 2002 година и Златна палма на Канскиот фестивал во 2001 година.
