21/12/2004
(Pressreview.ro, Ксинхуа - 21/12/04;
АП, ВОА, РФЕ/РЛ, УПИ, Евениментул Зилеи, Медиафакс, Ромпрес - 20/12/04)
Трајан Басеску во понеделникот (20-ти декември) положи свечена заклетва како нов претседател на Романија, осум дена по победата во вториот круг на изборите, против премиерот во заминување, Адријан Настасе.
Ветувајќи борба против корупцијата и сиромаштијата, поранешниот градоначалник на Букурешт, исто така, рече дека ќе се фокусира на заживувањето на човеките права и реформите кои Романија мора да ги спроведе за да биде подготвена за членство во ЕУ на почетокот од 2007 година.
„Ние не можеме да зборуваме за пристапот во ЕУ без да ги решиме двата основни проблеми со кои се соочуваме:
корупцијата и сиромаштијата“, им рече Басеску на пратениците.
Тој вети дека ќе ги посвети своите напори на подобрувањето на демократијата, обновата на слободата на печатот и заштитата на државните институции од мешањето на политиката.
Истакнувајќи ги своите приоритети во надворешната политика, Басеску рече дека ќе се заложи за промовирање на улогата на Романија во НАТО и нејзините односи со другите партнери и сојузници.
Тој особено ја истакна важноста на понатамошното зајакнување на стратешкото партнерство на неговата земја со САД и Велика Британија.
53-годишниот Басески победи на вториот круг од претседателските избори на 12-ти декември, како кандидат на центристичкиот Сојуз на правдата и на вистината, кој беше формиран во 2003 година од страна на Демократската партија (ДП) и Национал-либералната партија (ПНЛ).
Тој дојде на местото на Јон Илиеску, со што стана трет романски претседател по падот на комунизмот во земјата во 1989 година и прв избран со петгодишен мандат.
Ветувајќи дека ќе ги поддржи сите иницијативи кои се корисни за Романија и нејзиниот народ, Илиеску - кој се очекува да го заземе местото на Настасе како претседател на Социјалдемократската партија (ПСД) - го увери Басеску во својата поддршка.
„Не се согласувам со оваа постојана конфронтација, која ни донесе голем број проблеми сиве овие години“, рече тој.
Басеску ја презеде должноста неколку часа по напуштањето на функцијата на градоначалник на Букурешт.
Во меѓувреме функцијата ќе ја врши Разван Мургеану, сé до предвремените избори за градоначалник во 2005 година.
Басеску, исто така, поднесе оставка од својата функција на претседател на партијата, назначувајќи го извршниот претседател на ПД, Емил Боц, за свој наследник до националната конвенција во мај.
Првиот поголем тест за новиот претседател ќе биде формирањето на нова влада, со оглед на тоа што ниту ПСД, која освои најголем број гласови на парламентарните избори на 28-ми ноември, ниту сојузот ПНЛ-ПД, нема мнозинство гласови за да владее самостојно.
Басеску изрази уверување дека владата предводена од ПНЛ-ПД ќе биде составена овој месец.
„Ќе се консултирам со партиите веднаш по полагањето на заклетвата пред Парламентот“, го цитира Басеску романскиот дневен весник Eвениментул Зилеи во понеделникот.
„Потоа ќе го назначам премиерот кој го претставив за време на изборната кампања, Калин Попеску Таричеану.“
Сојузот помеѓу ПНЛ и ПД веќе ги започна консултациите со Демократската унија на Унгарците во Романија, која се чини дека е подготвена да се приклучи кон новата влада.
Извори од паријата велат дека тие би можеле да добијат три функции во кабинетот на Таричеану.
