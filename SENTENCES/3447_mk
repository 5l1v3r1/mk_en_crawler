19/04/2007
Од Гелу Трандафир за Southeast European Times во Букурешт –19/04/07
Романскиот парламент во четвртокот (19-ти април) гласаше за суспендирање на претседателот Трајан Башеску, и покрај претходната пресуда на уставниот суд дека тој не го прекршил уставот. 
Вкупно 322 пратеници гласаа за смена на Башеску, додека 108 пратеници се спротивставија на овој потег. 
Имаше вкупно десет воздржани.
Процедурата ја започна во јануари опозициската Социјалдемократска партија (ПСД) и беше поддржана од страна на ултранационалистите од Партијата за голема Романија и Конзервативната партија. 
Во четвртокот голем број пратеници на владејачката коалиција на Либералната партија и Унгарскиот сојуз се придружија на опозицијата. 
Пратениците од Демократската партија на Башеску (ДП) и Либерал-демократската партија на поранешниот премиер Теодор Столојан го поддржаа претседателот.
Водачот на ПСД Мирчеа Џоана рече дека гласањето во четвртокот претставува „добра и здрава одлука за нашата демократија“ и ги повика политичките водачи да бидат „воздржани и одмерени“. 
Тој побара од претседателот и неговата ДП да не ги поддржуваат уличните протести.
Башеску рече дека нема да чека еден месец за референдум за негово отповикување, туку, наместо тоа, ќе поднесе оставка и ќе свика предвремени претседателски избори. 
Тој рече дека сака да им се спротивстави пред романскиот народ на „оние кои создадоа злоупотреба на уставот“.
Ако Башеску поднесе оставка, изборите ќе мора да се одржат во рок од три месеци. 
За време на овој период, или претседателот на сенатот, Николае Вакариу или претседателот на Домот на претставниците, Богдан Олтеан, ќе стане привремен шеф на државата.
Во своето барање за отповикување на Башеску, опозицијата ја искористи долготрајната расправија помеѓу претседателот и премиерот Калин Попеску Таричеану. 
Пред две недели Таричеану формираше нова малцинска влада, протерувајќи ги министрите блиски до Башеску и потпирајќи се на парламентарната поддршка на ПСД.
И покрај неговата смена, Башеску и понатаму останува најпопуларниот политичар во земјата, а неговата Демократска партија води на анкетите за јавното мислење. 
Неговиот пристап кон претседателствувањето е дијаметрално спротивен од оној на неговите претходници, кои држеа релативно низок профил.
За време на неговата кампања во 2004 година, Башеску вети дека ќе биде клучен играч. 
Од преземањето на функцијата, тој честопати ја критикуваше владата, претседаваше со повеќе седници на владата отколку неговите претходници, отворено обвинуваше за корупција и бараше оставки од високи функционери.
