30/08/2005
Од Игор Јовановиќ за Southeast European Times во Белград – 30/08/05
Американскиот амбасадор во Србија и Црна Гора, Мајкл Полт, претходно овој месец потврди дека Вашингтон ги покани властите во Белград да потпишат два договори за воена соработка - Договорот за безбедност и соработка (ДБС) и Договорот за статусот на силите (СОФА).
Сега властите на државната заедница се тие кои треба да одлучат дали да ги прифатат договорите, вели Полт. 
И покрај тоа што ниту еден од договорите не вклучува евентуално отворање на американски бази во Србија и Црна Гора, тие ќе бидат „камен-темелник“ на идната соработка, додаде тој.
САД сака Србија и Црна Гора целосно да ги исполни своите меѓународни обврски и ќе помогне што е можно повеќе, рече Полт. 
Сепак, тој, исто така, истакна дека членството во програмата Партнерство за мир и НАТО не е можно за Србија и Црна Гора додека не ги предаде осомничените за воени злосторства - вклучувајќи го и поранешниот воен шеф на босанските Срби, Ратко Младиќ, - на Трибуналот на ОН во Хаг.
Изразувајќи пофалби за Србија и Црна Гора како горда и одговорна земја која й припаѓа на обединета Европа, Полт ги повика властите да ги преземат неопходните чекори за целосна соработка со Хаг.
Двата договори што ги понудија САД ќе й помогнат на Србија и Црна Гора да ја модернизира својата армија, да постигне економски напредок и целосно да ги усвои принципите како што се: демократија, цивилна контрола на армијата и заеднички одбранбен систем со другите евроатлански земји, рече Полт. 
Тие не претставуваат „кус пат до НАТО“, туку чекори кои секоја земја-аспирантка за НАТО мора да ги преземе, додаде тој.
Министерот за одбрана на Србија и Црна Гора, Првослав Давиниќ, рече дека сојузните власти ги добиле нацрт-договорите и ги разгледуваат. 
Двете републики во составот на заедницата истовремено ќе издадат свои сопствени ставови во врска со овие договори, рече тој.
Специјалниот претставник на Србија и Црна Гора во НАТО, Бранислав Милинковиќ, за белградските медиуми изјави дека голем број европски земји имале корист од слични договори со САД. 
Договорите би можеле да помогнат во поттикнувањето на одбранбените реформи, рече тој.
Договорот за безбедност и соработка покрива две области - меѓународното воено образование и странското воено финансирање. 
Договорот за статусот на силите го регулира статусот на припадниците на американската војска во Србија и Црна Гора врз основа на првиот договор. 
Истиот ги дефинира и царинските и даночните обврски на американскиот персонал, нивните возачки дозволи, како и тоа кои судови ќе имаат надлежност во случај на какво било прекршување на законот.
