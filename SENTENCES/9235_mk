13/03/2012
Игор Јовановиќ за Southeast European Times во Белград -- 13.03.12
На 1-ви март Србија доби кандидатски статус во ЕУ, а на 5-ти октомври ќе биде 12-тата годишнина од соборувањето на режимот на поранешниот претседател Слободан Милошевиќ.
Но, јавноста сé уште дебатира околу тоа дали државата се оддалечи од неговото наследство, особено поради тоа што Социјалистичката партија на Србија, која Милошевиќ ја водеше до својата смрт, и понатаму е дел од владата.
Социјалистите по изборите во 2008 година одлучија да формираат влада со Демократската партија и коалицијата ја постави за свој приоритет европската интеграција.
Водачот на Социјалистичката партија, Ивица Дачиќ, пред октомври 2000 година беше познат како портпарол на политиката на Милошевиќ, додека сега тој е вицепремиер кој ја освои наградата „Најевропјанин“ во 2010 година за својот придонес во европската интеграција.
Професорот на Универзитетот во Белград и социолог Ратко Божовиќ изјави за SETimes дека прашањето не се однесува на кадарот, туку на тоа дали стилот на владење на Милошевиќ е прекинат.
„Луѓето се менуваат, како лично, така и политички, така што фактот дека социјалистите се на власт денес не е проблем.
Но, јас мислам дека во 2000 година Србија ја пропушти можноста целосно да се одвои од наследството на Милошевиќ.
Пред сé мислам на тоа дека тајните служби останаа нереформирани долго време“, рече Божовиќ.
Според него, Србија беше многу забавена од фактот дека коалицијата на партиите кои го поразија Милошевиќ во 2000 година немаше заедничка визија за правецот во кој треба да се движи земјата.
„Тие беа против Милошевиќ, но имаа целосно различна визија за реформите.
Сето тоа водеше до тоа српските граѓани да живеат денес, 12 години по Милошевиќ, во партократска држава која сериозно е загрозена од корупцијата“, рече Божовиќ.
Меѓу најдоследните противници на Милошевиќ во 1990-тите беше движењето Отпор, кое првично го формираше група белградски студенти.
Еден од водачите на Отпор, Иван Маровиќ, изјави за SETimes дека Србија во текот на изминативе 12 години забележливо се оддалечи од наследството на Милошевиќ.
„Но, прашањето е дали се движи во вистинската насока.
Правецот на надворешната политика е дијаметрално спротивен, како што покажа кандидатурата во ЕУ, но начинот на владеење е сé уште недоволно демократски, барем ако ја гледаме демократијата преку влијанието на граѓаните врз дефинирањето на политиката“, рече Маровиќ.
Сé уште нема ниту една историска проценка во Србија за владеењето на Милошевиќ, кој беше обвинет од Хашкиот трибунал за злосторствата во Косово и Хрватска, како и за геноцидот во Босна и Херцеговина.
Претставниците на Социјалистичката партија денес не се решаваат да говорат за Милошевиќ.
Партискиот водач Дачиќ неодамна рече само дека е „иронично“ тоа што социјалистите го исполнија ветувањето што на граѓаните им го даде коалицијата која го собори Милошевиќ.
„Претседателот на Социјалистичката партија на Србија, Воислав Коштуница, на чело на коалицијата ДОС, во 2000 година го порази Слободан Милошевиќ говорејќи за здружувањето со ЕУ.
Коштуница е некој кој денес се противи на ЕУ, додека Социјалистичката партија на Србија е дел од владата која й помогна на земјата да добие кандидатски статус.
По ова, никој не може да каже дека работите во политиката се непроменети“, рече Дачиќ откако Србија доби кандидатски статус во ЕУ на 1-ви март.
Но, неговиот партиски колега и министер за инфраструктура, Милутин Мркоњиќ, има само пофални зборови за Милошевиќ, кого сé уште го нарекува голем пријател.
„Во својата политика, Слободан Милошевиќ првенствено се фокусираше на слободата и независноста на државата.
И земјата беше слободна и независна додека тој беше претседател.
Ќе беше така и денес“, напиша Мркоњиќ во напис за белградски неделник, објавен на 7-ми март.
Тој коментар предизвика протести од страна на одредени партнери во владејачката коалиција.
Жика Гојковиќ, заменик-претседател на Српското движење за обнова, рече дека ваквите изјави не й прават ништо друго на Србија, освен штета.
„Милошевиќ организираше егзекуции на своите политички противници и ние од Српското движење за обнова бевме негови жртви.
Затоа, пофалбите за неговото владеење може само да й наштетат на Србија, и на реформскиот капацитет на оваа држава“, рече тој.
Сања Ранковиќ (40) вели дека не е задоволна од сé што се случи по Милошевиќ, но додава дека разликата е сепак значителна.
„За време на Милошевиќ бевме бомбардирани, изолирани од светот, работевме за две германски марки месечно и соборувавме рекорди во хиперинфлацијата.
Како некој може да каже дека во Србија не е подобро денес?“, праша таа.
Павле Костиќ (51) не сака повеќе ниту да говори за Милошевиќ.
„Човекот беше отстранет од власта пред 12 години и почина пред шест години.
Зар не е време да престанеме да мислиме на него и да велиме дека сé е негова грешка?“
