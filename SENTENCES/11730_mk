21/12/2004
СКОПЈЕ, Македонија -- Претседателот на Парламентот, Љупчо Јордановски, во понеделникот (20-ти декември) објави дека планира да ги закаже следните локални избори во периодот помеѓу 6-ти и 13-ти март, додавајќи дека датумот ќе биде прецизиран во јануари. 
Изборите првично беа закажани за средината на октомври, но беа одложени поради пролонгираната парламентарна дебата и референдумот што следеше во врска со новите закони за децентрализација на земјата.
Во другите вести, претставниците на ЕУ, на НАТО, на ОБСЕ и американскиот амбасадор издадоа заедничка декларација со честитка по повод инаугурацијата на новиот кабинет, предводен од премиерот Владо Бучковски. 
Тие, исто така, изразија поддршка за програмата на Бучковски, која минатата недела беше одобрена во Парламентот.
Исто така во понеделникот, судот во Скопје осуди еден етнички Албанец на десет години затвор за киднапирање на двајца полицајци во 2003 година. 
Авдил Јакупи киднапираше двајца мажи во август 2003 година и побара ослободување на еден Албанец во замена за нивната слобода. 
Тој подоцна пребегна во Косово, каде што се предаде. 
(Утрински весник - 21/12/04; Веб-страница на македонската влада, АФП - 20/12/04)
