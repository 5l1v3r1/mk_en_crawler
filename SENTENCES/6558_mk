11/07/2011
Алакбар Рауфоглу за Southeast European Times – 11.07.11
Партијата на мирот и демократијата (БДП) го одржа првиот состанок на својата парламентарна група минатата недела во Дијарбекир -- главниот град на регионот претежно населен со курдско население -- и ја повика владата да ги ослободи нејзините затворени членови и да направи големи измени во однос на курдските права во уставот.
Ако владата не се повлече од својата позиција, парламентарната група на БДП вели дека ќе се состанува во Дијарбекир секоја недела и ќе продолжи да води политика под закрилата на Курдистанскиот меклис (парламент).
Пратеникот на БДП Сири Сакик, за SETimes го опишува алтернативниот парламент.
„Им ветивме на нашите [курдски] гласачи дека ќе го кренеме нашиот глас во демократскиот парламент во Анкара, но всушност владата го расипа овој процес од самиот почеток“, вели тој, додавајќи дека сега сите оние што бараат демократија во Турција, вклучително и Курдите, имаат потреба за свој локален парламент, повеќе од кога и да е порано.
„Ние го нарекуваме нашиот [парламентарен] проект севкупен турски проект ...
Од Трабзон до Дијарбекир, од запад до исток, нашиот народ треба да го почувствува вкусот на демократијата, почнувајќи во сопствениот меклис, а Курдистанскиот меклис ќе биде прв пилот на истиот“, рече тој.
Главната цел на проектот е да се распределат ингеренциите на владата од Анкара на регионите, рече тој.
Мајкл Гунтер, професор по политички науки на Технолошкиот универзитет во Тенеси и автор на девет книги за Курдите, ја анализираше ситуацијата за SETimes.
„Сметам дека идејата за курдистански парламент се шири едноставно за да се охрабрат турските власти да донесат позитивна одлука за поставувањето на Хатип Дикле во турскиот парламент“, рече тој, упатувајќи на еден од забранетите кандидати на БДП.
„Секој курдистански парламент би морал да биде одобрен од новиот турски устав кој ќе мора да утврди силен федерализам.“
Со други зборови, вели тој, идејата за курдистански парламент во оваа фаза е нереална, но покажува колку е сериозно прашањето на поставувањето на Дикле во турскиот парламент за БДП и многуте нејзини поддржувачи.
Пол Кубицек, професор по политички науки на Универзитетот Окланд и експерт за турска политика, вели дека можноста за курдски „алтернативен“ парламент е „многу алармантна и дестабилизирачка“.
„Без оглед дали некој мисли дека БДП има одреден легитимитет за бојкот на новиот парламент, заради влегувањето на курдските пратеници, што јасно дека ќе се гледаат како сепаратисти по ориентација, ова е многу провокативно и ја зголемува опасноста во ситуацијата“, рече тој за SETimes.
Во Анкара, властите се лути на идејата за Курдистански меклис и ја отфрлаат секоја можност за истиот.
„Нема да му дозволиме никому да преземе такви чекори кои имаат за цел да го разнишаат административниот систем на Турција“, вели Хусеин Танриверди, заменик генерален-секретар на АКП надлежен за локалната администрација.
„Курдистанскиот меклис или кој било друг таков сепаратистички парламент, не е прифатлив за нашиот народ“, рече тој за SETimes.
„Во секој турски град каде што живеат Курди, има и Турци, и обратно“, вели тој.
„Дискриминацијата на управувачкиот систем е неприфатлива во Турција.“
Во меѓувреме, поранешниот пратеник на АКП од Дијарбекир, Абдурахман Курт, гледа логика во предлогот за локален парламент.
„Локалните администрации, како и парламентот, се важни за турските региони како што е Дијарбекир, но истиот не смее да биде опседнат со курдскиот проблем, ниту пак да се нарекува Курдистански меклис“, рече тој за SETimes.
„Локалните парламенти треба да се занимаваат со локалните прашања“, вели тој, додека националната политика треба да се води во Анкара.
