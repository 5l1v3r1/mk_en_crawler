07/05/2007
Од Блерта Фоники-Кабаши за Southeast European Times во Приштина – 07/05/07
Покрај економските маки и неизвесноста околу статусот, Косово се соочува со уште еден сериозен проблем: најголем број од младите луѓе сакаат да иселат. 
Според извештајот на УНДП објавен минатиот месец, над 50 отсто од младите луѓе во Косово сакаат да емигрираат. 
Имајќи предвид дека младината сочинува над половина од вкупната популација, тоа претставува загрижувачка бројка.
УНДП испита над 1200 лица на возраст од 15 до 29 години -- меѓу кои 800 Албанци, 200 Срби и 200 лица од другите малцинства.
„Младите луѓе се соочуваат со голем дел од економските и социјалните проблеми на Косово -- а тоа објаснува зошто тие не се подготвени да земат учество, па дури и да живеат тука“, вели претставникот на УНДП во Косово, Фрод Мауринг.
Младината на Косово ќе биде пресудна за изградба на иднината, вели Мауринг. 
Но, во моментов, тие се ранливи, сиромашни, без моќ и немаат добар пример.
Извештајот на УНДП за покраината е трет од таков вид. 
Тој врши анализа на проблемите и можностите кај младите, улогата на младите во развојните процеси во Косово, како и на прашањата поврзани со образованието, вработувањето, донесувањето одлуки, општествената кохезија и учество во општеството како целина.
Извештајот нуди податоци за факторите како сиромаштијата кај младите, степенот на невработеност и подготвеноста за емигрирање. 
Статистичките податоци треба да бидат искористени од страна на политичарите и агенциите за развој во нивниот обид да ги зголемат можностите на младите за подобар живот.
„Извештајот врши анализа на нивните проблеми и можности од гледна точка на човечки развој“, вели Мауринг.
Индивидуалните стории покажуваат дека многу млади луѓе на Косово чувствуваат безнадежност кога ќе ги погледнат можностите околу себе.
„Јас не работам бидејќи немам никаква можност“, изјави за Southeast European Times 24-годишниот Милаим Биљали од Приштина. 
Според него, работните места на Косово им се достапни само на оние кои имаат врски. 
„Мојот татко е наставник и тој нема моќ како родителите на некои други“.
25-годишниот Љуљзим Бериша, студен по математички науки не гледа светла иднина. 
„Како можам да бидам оптимист?“ прашува тој. 
„Можеби ќе најдам работа како наставник, на пример, но ќе земам само 180 евра месечно... 
што можам да направам со толкава плата?“
Оние што работат за институциите на УНМИК имаат поголема надеж, бидејќи веруваат дека ќе најдат работа во идните структури на ЕУ во Косово“. 
„УНМИК си оди, но доаѓа ЕУ“, рече еден млад човек кој побара да остане анонимен. 
„Верувам дека можам да најдам работа“.
Работејќи за УНМИК од 1999-та година, тој е помалку склон да биде песимист. 
„Јас нема да емигрирам дури и да заработувам повеќе пари, бидејќи Косово е моето родно место“, рече тој.
Неговата пријателка, која работи за ОБСЕ, исто така вели дека се чувствува посигурно. 
„Верувам дека мисијата на ОБСЕ ќе остане, бидејќи Косоварите сеуште не се подготвени за демократизација, како и за некои други сектори каде ОБСЕ го предводи патот“.
Меѓутоа, не секој може да најде работка во меѓународна организација. 
Посекојдневно е искуството на некој како 27-годишниот Ментор Гаши кој вели дека бара работа, но без успех.
„Ако не најдам [работа], летово ќе се обидам да одам кај мојот брат, кој работи во Германија“, изјави тој за Southeast European Times
Бројките во извештајот на УНДП, кои покажуваат дека огромен број на Косовари сакаат да заминат во време кога се решава иднината на покраината, го растревожија политичкиот врв на Косово. 
Косовските лидери ги повикуваат младите да го сменат своето мислење, да погледнат подолгорочно, како и да имаат надеж дека нивната иднина ќе се подобри.
„Владата треба да работи со цел да обезбеди можности за развој и подобра иднина за овие млади луѓе кои ни пружаат огромна радост“, вели премиерот Агим Чеку во изјавата додадена на извештајот на УНДП. 
„Вработувањето на младите, зајакнувањето на невладините организации, секојдневното образование, партиципирањето и интеграцијата на младите, образованието и здравствената заштита се во доменот на нашите активности.
Во исто време, велат косовските лидери, изгледите за економско подобрување не можат да се одделат од политичкото прашање за статусот. 
Се додека не биде средено ова прашање, Косово ќе се соочува со огромни бариери за да привлече инвестиции, ќе има малку можности, а регионот -- да не ја спомнуваме Европа во целина -- и понатаму ќе се соочува со притисокот кој доаѓа од неговата средина.
