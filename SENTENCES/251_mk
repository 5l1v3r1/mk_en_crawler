08/06/2009
Од Марина Стојановска за Southeast European Times во Скопје -- 08/06/09
Southeast European Times:
Во кој правец, според вас, се развива меѓуетничката клима во Македонија?
Мерсел Биљали:
Меѓуетничките односи не одат во добар правец.
Мислам дека кај Албанците постои тенденција на губење на довербата во владата, што беше покажано за време на претседателските избори кога најголемиот дел од Албанците го бојкотираа гласањето.
Меѓу Албанците се разви чувство дека владата фаворизира една етничка, една културна и една верска група.
Тоа не е добро, имајќи предвид дека после настаните во 2001 година настана еден динамичен период во решавањето на етничките проблеми.
Тоа доведе до зголемување на меѓуетничката доверба и заедничка стабилност, па Македонија доби статус на кандидат за членство во ЕУ.
Ако имате чувство дека се фаворизира една етничка заедница, нормално е кај другите да се појави незадоволство и тоа на крајот ќе им наштети на интересите на сите во државата.
Одиме назад, наместо напред, посебно со т.н. „антиквизација“ -- односно, процесот на преименување на аеродромот и главниот автопат по Александар Велики и планот за поставување на грандиозен споменик на јавниот плоштад.
Тоа не е добро, како што покажа историјата многу пати.
SETimes:
Градоначалникот на Гостивар Руфи Османи и лидерот на ДПА Мендух Тачи велат дека Охридскиот договор повеќе не функционира и дека има потреба за нов договор помеѓу Албанците и Македонците.
Што мислите вие?
Биљали:
Сметам дека ова мислење произлегува од чувството на запоставеност кај Албанците ...
како да се враќаме во некој стар филм во кој Албанците се секогаш незадоволни и бараат нешто, а Македонците мора да им го дадат тоа што го бараат.
Наместо да одиме напред, ние се враќаме назад.
И уште една работа:
настанува поделба и кај албанските партии.
И додека градоначалникот на Гостивар и лидерот на ДПА велат дека на Македонија и е потребен нов договор, владејачката ДУИ вели дека Охридскиот договор е вистинската рамка за развој на државата.
Нормално е што го кажуваат тоа, бидејќи оваа партија е одговорна за Договорот.
Мислам дека оваа политичка игра е многу опасна.
SETimes:
На кој начин, според вас, актуелниот спор околу името влијае врз одност меѓу НАТО, ЕУ и Македонија?
Што е со повикот на албанските партии за брзо решавање?
Биљали:
Албанските партии јасно и јавно го кажаа својот став во поглед на спорот околу името.
Но, сепак, овој проблем трае веќе долго.
По самитот во Букурешт имаме изменета ситуација, во која од статус на лидер во регионот дојдовме до тоа да не исклучат од членството во НАТО -- за разлика од Албанија и Хрватска.
Сега имаме две спротивставени групи.
Една е албанската заедница која бара членство во НАТО и ЕУ без оглед на цената, а другата се Македонците, за кои членството во НАТО и ЕУ е важно, но не колку името на државата.
Мислам дека кај Албанците преовладува мислењето дека владата нема волја да го реши овој проблем.
SETimes:
Мислите ли дека преговорите за името ќе се засилат сега кога Ѓорѓе Иванов ја презеде функцијата и кога изборите за Европскиот Парламент во Грција се завршени?
Биљали:
Сведоци сме на голем меѓународен притисок за решавање на овој спор.
Владата има објективна задача да ги реши сите прашања, особено со изборот на новиот претседател ...
Времето веќе не е наш сојузник -- постои потреба за мудри и храбри одлуки.
Мислам дека преговорите можат да се засилат сега, но премиерот се уште го има главниот збор.
Не сум сигурен дека тој сака решение.
SETimes:
Најавата дека црквата во центарот на Скопје ќе биде обновена откако беше уништена во земјотресот во 1962 година предизвика барања за обновување и на Бурмали џамија.
Како ќе влијае ова врз нашето мултиетничко општество?
Биљали:
Сигурно е дека оваа ситуација нема да има позитивно влијание, туку дополнително ќе ги поларизира работите, како што веќе се случи во некои случаи.
Видете, во едно мултиетничко општество мора да бидете многу внимателни кога најавувате некакво реновирање, особено на верски објекти, бидејќи не можете да фаворизирате само една етничка група.
Во овој случај постојат две различни мислења.
Првото, кое, верувам, ги претставува мнозинството Албанци и другите неправославни граѓани, а го имаат и многу православни -- е дека нема потреба од било какви верски објекти во центарот на Скопје.
Второто доаѓа од поддржувачите на Бурмали џамија, чија логика е „оставете ги да изградат црква, бидејќи потоа ние ќе изградиме џамија“.
Изградбата на само еден од тие два објекти може да има големо влијание.
SETimes:
Помогнавте во основањето на иницијативата Граѓани за европска Македонија и низ земјата зборувате за значењето на ЕУ и НАТО.
Што мислите колку македонските граѓани знаат за НАТО и ЕУ?
Биљали:
Знаат многу и го поддржуваат овој процес -- како што беше покажано на анкетите досега.
Сепак, мислам дека популистичката политика на владата предизвикува извесна конфузија, затоа што се вели дека Македонија може да постои без НАТО и ЕУ.
Мислам дека времето ќе покаже дека не е така.
