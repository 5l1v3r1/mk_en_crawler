12/07/2007
Од Влатко Вукотиќ за Southeast European Times во Бања Лука -- 12/07/07
Годишнината од масакрот на илјадници Бошњаци во Сребреница пред 12 години беше одбележана во Меморијалниот центар Поточари во средата (12-ти јули). 
По церемонијата беа погребани 465 жртви идентификувани во текот на изминатата година.
Во февруари Меѓународниот суд на правдата пресуди дека силите на босанските Срби извршиле геноцид откако ја окупирале Сребреница во јули 1995 година, заробувајќи околу 8.000 мажи и момчиња и извршувајќи егзекуција. 
Судот донесе пресуда дека Србија најпрво не успеала да ги спречи, а потоа не успеала и да ги казни и екстрадира одговорните лица -- меѓу кои и поранешниот генерал на босанските Срби, Ратко Младиќ.
Одбележувањето од средата, на кое присуствуваа 30.000 луѓе, помина во достоинствена атмосфера, без инциденти. 
Собирот го обезбедуваа повеќе од 1.000 полицајци на Република Српска (РС), во соработка со Државната агенција за истраги и заштита, Европската полициска мисија и другите безбедносни агенции во Босна и Херцеговина (БиХ).
Обвинителката на ОН за воени злосторства, Карла дел Понте, им оддаде почит на жртвите од Сребреница и вети дека извршителите ќе се соочат со правдата пред крајот на нејзиниот мандат. 
Но, со цел да го изрази незадоволството од нејзината работа, здружението „Мајките на Сребреница“ го бојкотираше појавувањето на Дел Понте.
Харис Силајџиќ, член на државното претседателство, во својот говор рече дека сака БиХ да стане држава што ќе биде добра за сите луѓе што живеат таму. 
„Светот ќе ни помогне да изградиме една ваква БиХ и ќе се погрижиме злосторството да не биде наградено. 
Така ќе ја исполниме нашата должност кон невините жртви“, рече Силајџиќ.
Досега 2.907 жртви се погребани во Меморијалниот центар. 
За уште 1.000 е извршена ексхумација, но сé уште не се идентификувани. 
Центарот за истражување и документација, сараевска невладина организација која собира податоци за воените злосторства, во неодамнешниот извештај објави дека најмалку 6.886 лица загинале во Сребреница.
Еден ден пред годишнината од масакрот, високиот претставник на БиХ, Мирослав Лајчак, воведе пет правни измени, со цел олеснување на судските постапки за воени злосторства. 
Тој нареди да им бидат одземени личните карти и пасошите на 93 лица кои се под истрага.
„Ние имаме силни причини да веруваме дека некои од овие луѓе се вклучени во мрежата на поддршка за обвинетите за воени злосторства. 
Триесет и пет од овие 93 лица се вработени во полицијата на РС, која ги суспендираше од нивните работни задачи“, рече Лајчак.
На барање на Трибуналот на ОН за воени злосторства Лајчак го отстрани поранешниот директор на полицијата на РС, Драгомир Андан, од местото помошник полициски директор за обука. 
Тој рече дека овој потег има за цел да го спречи Андан да ја искористи својата позиција за помош на мрежите што ги поддржуваат обвинетите за воени злосторства.
Како одговор на ова, Аднан рече дека е лишен од своите човекови права. 
Тој ги повика властите да го затворат додека заврши истрагата, бидејќи повеќе не може да заработува за живот. 
Властите во РС изразија жалење поради тоа што високиот претставник одлучи да ги искористи своите широки Бонски права толку бргу по почетокот на неговиот мандат.
