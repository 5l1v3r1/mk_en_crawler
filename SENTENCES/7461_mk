27/04/2013
Мухамет Брајшори за Southeast European Times во Приштина -- 27.04.13
Неодамнешната приватизација на „Пошта и телеком“ ќе биде од голем придонес за буџетот на државата преку даночните плаќања и распределбата на дивидендите, велат владините претставници.
„Новото претпријатие oбезбеди гаранции за сите вработени за следните три години и обврски кон јавното претпријатие, Косовска пошта, да го користи неговиот физички имот“, рече косовскиот министер за економски развој, Бесим Беќај.
Продажбата на акциите на косовската Пошта и телекомуникации „ќе создаде стратешко јавно-приватно партнерство за развој на овој сектор“, рече Беќај.
Со приватизацијата на 15-ти април беа префрлени 75 отсто од акциите на телекомот на конзорциумот од германското претпријатие АЦП Аксос капитал и американското Најафи компанис, во партнерство со Бритиш телеком. 
Акциите беа продадени за 277 милиони евра.
Сегашниот тендер беше одложен двапати, откако претпријатијата-понудувачи побараа повеќе време за да побараат финансиска помош од Европската банка за обнова и развој и Светска банка.
Косовската Пошта и телеком има повеќе од еден милион корисници на мобилната телефонија, повеќе од 100.000 корисници на фиксната телефонија и обезбедува интернет и кабелска телевизија низ целата земја. 
Владата ќе го задржи управувањето со поштенскиот сектор на претпријатието.
Во 2011 година владата не го приватизираше претпријатието поради загрижноста од корупција и повлекувањето на Хрватски телеком.
Но, иако владата се надева дека ќе привлече инвеститори во земјата користејќи ја како пример приватизацијата на телекомот, опозициската Демократска лига на Косово и движењето Ветвендосје изразија загриженост околу продажбата.
Телекомот беше единственото јавно претпријатие кое носи профит секоја година, вели Шпенд Ахмети, заменик-претседател на движењето Ветевендосје. 
Партијата не се согласува со приватизацијата поради нерегуларностите и недостатокот на транспарентност.
„Приватизацијата никогаш не беше донесена во собранието за одлука“, рече Ахмети.
Агрон Деми, извршен директор на Институтот ГАП, изјави за SETimes дека продажбата на телекомот беше незаконска бидејќи, според Законот за јавните претпријатија, владата може да продава акции на јавно претпријатие дури откако ќе добие одобрение во парламентот, што не се случи во овој случај.
На 27-ми јули 2010 година собранието даде принципиелно одобрување за продажбата на акциите, но планот мораше да се стави на маса за финално одобрување, што не се случи поради вонредните избори кои се одржаа подоцна истата година.
Слична загриженост изрази и претседателот на парламентот, Јакуп Красниќи, кој го повика ЕУЛЕКС да ја испита продажбата.
Според Ахмети, собранието отпочна иницијатива за формирање анкетна комисија која ќе ја разгледа продажбата и, исто така, ќе побара прекин на продажбата.
„[Ќе] преземеме и други законски дејства ... 
ако овој процес продолжи“, рече Ахмети.
Во текот на изминатите шест години дивидендите од телекомот донесоа 410 милиони евра во државниот буџет, рече Деми. 
Затоа, сумата на продажбата од 277 милиони евра е исклучително ниска, рече тој.
„Но, она што е уште позагрижувачко е кредибилитетот на потенцијалното претпријатие-купувач, бидејќи ние сме единствената држава во регионот во која инвеститори со кредибилитет не покажаа интерес и тоа треба да предизвика загрижност во косовското општество“, рече Деми.
Деми ја критикуваше владата за нетранспарентност и неоткривање на имињата на сопствениците на акциите во Аксос капитал. 
Движењето Ветвендосје изрази загриженост дека некои од акционерите може да се поединци блиски до, или членови, на владата.
„Владата на Косово во континуитет ја намалуваше вредноста на телекомот, дозволувајќи случаи на корупција, повисоки плати, вработување преку семејни и партиски врски“, рече тој.
Ахмети вели дека телекомот бил приватизиран поради лошо раководење и дека корумпирана влада го водеше случајот.
„Според тоа, заработките одат кај некој друг, а ние ќе ги плаќаме социјалните последици за работниците. 
Ова е спротивно на сите теории на соодветна економска политика“, рече Ахмети.
Какво ќе биде влијанието на оваа приватизација врз економијата на Косово? 
Кажете ни што мислите давајќи коментар долу.
