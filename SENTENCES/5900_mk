17/03/2011
Од Пол Чикои за Southeast European Times во Букурешт -- 17/03/11
Унгарскиот закон кој им го олеснува добивањето државјанство на етничките Унгарци, предизвика побуна во Романија и на други места.
Мерката го отстранува условот за постојан престој:
апликантите мора да докажат само дека говорат унгарски и имаат унгарско потекло.
Но, многумина сметаат дека законот претставува прикриен обид за поддршка на политичката и територијалната автономија во соседните земји.
„Формулата на унгарското државјанство е само трик што тие го користат за да искажат преголема лојалност на Унгарија и предавство на Романија, рече заменик-претседателот на опозициската Конзервативна партија, Богдан Диакону.
Опозицијата бара сите високи претставници кои имаат унгарско државјанство да бидат отстранети од функцијата.
Позицијата на владата е поодмерена, претежно поради тоа што најголемата партија на етничката унгарска дијаспора, УДМР, е член на владејачката трипартитна коалиција.
Истата продолжува да инсистира на тоа дека законот за унгарско државјанство треба да „ги исполни меѓународните стандарди“.
Водачите на унгарската заедница во Романија, пак, велат дека стравувањата се наосновани.
Луѓето бараат унгарско државјанство од практични причини, како и за одржување на нивните семејни традиции, велат тие.
„Романија има многу позитивно искуство со доделувањето државјанство на Молдавците во текот на изминатите две години.
Затоа, секое стравување околу она што некои го нарекуваат регионална дестабилизација е неосновано“, рече шефот на романскиот Комитет за надворешни работи на Домот на пратениците, Атила Короди, за SETimes.
„Сите тие говорат за практични предности -- патување во САД или Канада без визи, или добивање работа во Унгарија или на други места во ЕУ многу побргу“, рече сметководителката од Букурешт, Борбала Ковач (50), за SETimes.
Усвоен од десничарската влада на Фидеш во Будимпешта минатиот јуни, законот наиде на жестоки критики во Словачка, каде што живеат околу половина милион етнички Унгарци.
Во Украина, десет опозициски партии во југозападниот регион Закарпатиа, каде што е концентрирана унгарската заедница, изготвија манифест во кој законот го нарекуваат „закана за националната безбедност“.
Проценката на Демократската унија на Унгарците (УДМР) -- главната политичка партија на Унгарците во Романија -- е дека преку три четвртини од Унгарците ќе аплицираат за државјанство.
Унгарската амбасада во Белград соошти дека според нејзините проценки скоро четвртина од 300.000 Унгарци во Србија ќе аплицираат, како и голем дел од 150.000 Унгарци во Украина.
Етничките Унгарци во Романија се борат да постигнат културна автономија во окрузите Ковасна и Хархита, каде што претставуваат мнозинство.
Најрадикалната фракција, која бара територијална автономија, ја сочинува Националниот совет на Секлерите.
Истиот прогласи „Земја на Секлерите“, која ги опфаќа двата окрузи и соседниот округ Мурес.
