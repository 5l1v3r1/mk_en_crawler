23/12/2009
Од Блерта Фониќи-Кабаши за Southeast European Times во Приштина -- 23/12/09
SETimes:
Господине премиер, ви благодариме што ја прифативте оваа покана за интервју.
Би сакале да започнеме со актуелната ситуација и политичкото изненадување што се случи на 19-ти ноември.
Беше објавено дека владејачката коалиција се распаднала и дека ќе биде формирана нова влада.
Потоа, неколку часа подоцна, оригиналната влада беше повторно на власт.
Што точно се случи?
Хашим Тачи:
Верувам дека нема простор на ова да се гледа како на изненадување.
Демократиите се отворени системи кои секогаш дозволуваат дебата и разговори во врска со власта.
Ова правило важи и за Косово.
Целото ова прашање има врска со еден вообичаен демократски развој, за време на кој беа носени идеите и предлозите за продолжување и консолидирање на актуелната влада.
SETimes:
Дали имаше официјален процес кој требаше да се искористи за создавање нова влада, и дали имаше притисок да се избегне растурање на владејачката коалиција?
Tачи:
Разговорите покажаа дека владејачката коалиција е силна и има соодветни капацитети за продолжување со ефикасно и добро управување на нашата земја.
Стабилноста и ефикасноста се двете најсилни компоненти за функционирањето на една владејачка коалиција, а владата на Република Косово ги има овие компоненти.
SETimes:
Иако изгледа како да има тензии во коалицијата, колку сте оптимист дека актуелната коалиција на ЛДК и ПДК ќе продолжи да функционира ефикасно?
Tачи:
Овие тензии се природни за време на изборни кампањи.
Важно е овие демократски тензии да не им наштетат на општите државни интереси, бидејќи одбраната на овие интереси е главна агенда на централната власт.
SETimes:
Кои услови треба да постојат за да се одржат предвремени општи избори во Косово и дали се соочуваме со вакви услови?
Tачи:
Предвремените избори се случуваат во околности кога владата не успева да ги изврши своите должности и кога губи мнозинство во собранието.
Нашата земја не се соочува со ваква ситуација.
Владата е стабилна, функционална, со целосна поддршка во собранието и продолжува со спроведувањето на своите обврски на градење држава.
SETimes:
Какво е вашето мислење за актуелната политичка и безбедносна ситуација во Косово?
Tачи:
Република Косово продолжува да се консолидира во сите области на државотворноста.
Безбедносната ситуација е стабилна и ние отпочнавме процеси за економскиот развој на нашата земја.
Во поглед на меѓународната перспектива, меѓународното признавање на Косово продолжува, без оглед на опструкциите од Белград, кои се осудени на пропаст.
Косово постигнува напредок во сите области.
SETimes:
Меѓународниот суд на правдата (МСП) неодамна ги заврши сослушувањата за косовската декларација за независност.
Иако голем број држави ја признаа независноста на Косово, дали сте загрижен за случајот во МСП?
Tачи:
Република Косово, заедно со своите пријателски земји, успеа да го докаже -- со неоспорни аргументи -- правото на Косово да биде независна и суверена држава.
Ова ни овозможува да веруваме дека мислењето на Меѓународниот суд на правдата ќе биде позитивно за Косово.
Независна и суверена држава Косово е во целосна согласност со меѓународното право.
SETimes:
Кои се според вас најважните пречки кои ги спречуваат зголемените странски инвестиции во Косово, и што може да се стори за да се ублажат овие пречки?
Tачи:
Напорно работиме на создавање соодветни услови за странските директни инвестиции во нашата земја.
Реформите на нашата фискална политика веќе му дадоа на Косово конкурентска предност во регионот.
Во последните две години, имавме одредено зголемување на инвестициите во сите приоритетни области, како што се инфраструктурата, образованието и земјоделството.
Нема да се откажеме од ниту една можност за инвестиции, бидејќи сме свесни дека капиталните инвестиции ќе влијаат на економскиот раст и, исто така, ќе ја намалат невработеноста и сиромаштијата.
SETimes:
Според вас, како ќе изгледа Косово за пет години?
Tачи:
Косово ќе биде држава со консолидирана демократија, подготвена да ги преземе одговорностите како членка на големото семејство европски демократии, како членка на НАТО и Европската унија.
SETimes:
Во име на SETimes би сакала да ви се заблагодарам што одвоивте време меѓу вашите бројни обврски, за да одговорите на некои прашања кои ги интересираат многу наши читатели.
