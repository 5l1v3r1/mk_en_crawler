16/01/2008
(ВОА, Nine O'clock - 16/01/08; Херитиџ фондејшн/Вол стрит џрнал, АФП, News.bg, Софиска новинска агенција, Дневник, Медиапул, Макфакс - 15/01/08)
Слободата на економијата е подобрена во повеќето земји на Југоисточна Европа (ЈИЕ) од минатата година, но владите мора да направат понатамошни реформи за решавање на некои долготрајни проблеми, како што е корупцијата, според, извештајот објавен во вторникот (15-ти јануари). 
Според 14-тото годишно издание на Индексот на економска слобода, издадено од страна на фондацијата „Херитиџ“ и Вол стрит џурнал, Кипар е најслободна економија помеѓу земјите од ЈИЕ, додека Босна и Херцеговина (БиХ) е најзаостаната во регионот.
Индексот за 2008 година рангира 157 земји врз основа на десет фактори: слободата на бизнисот, трговската слобода, фискалната слобода, големината на владата, монетарната слобода, инвестициската слобода, финансиската слобода, имотните права, слободата од корупција и слободата на работната сила.
Врз основа на бодувањето од 0 до 100, земјите се рангираат во пет категории. 
Само седум од 157-те земји добија 80 поени или повеќе и влегоа во групата на „слободни“ економии. 
Четиринаесетта година по ред, Хонг Конг (90,3) и Сингапур (87,4) завршија на првото и второто место во глобалното рангирање, што ги прави најслободни економии во светот. 
По нив следат Ирска, Австралија, САД, Нов Зеланд и Канада.
Други 23 нации, вклучително и 12 земји-членки на ЕУ, се окарактеризирани како „претежно слободни“ економии и добија од 70 до 79,9 поени. 
Кипар (71,3) падна за две места подолу од минатата година и се рангираше на 22-рото место. 
Тој се најде на 11-тото место помеѓу 41 земја во Европа и неговата севкупна оценка е повисока од регионалниот просек.
Од другите земји во ЈИЕ, Албанија, Бугарија, Романија, Македонија, Турција и Грција, влегоа во групата од 51 држава со „средно слободни“ економии, добивајќи помеѓу 60 и 69,9 поени.
Подобрувањата во шест од десет слободи й овозможија на Албанија, со 63,3 поени, да скокне на 56-тото место, од 66-тото минатата година. 
Сега таа се рангираше на 27-мото место помеѓу 41 земја во европскиот регион.
„Албанската економска слобода се рангираше над светскиот просек и нејзината оценка се зголеми во текот на изминатите неколку години, што е значајно постигнување во регион кој се карактеризира со федерален сепаратизам и нестабилност“, истакнува Индекс, чии уредници се Ким Холмс, Едвин Фулнер и Мери Анастасија Огрејди. 
„Ако Албанија ја задржи својата импресивно силна слобода на инвестициите, истовремено правејќи повеќе во борбата против корупцијата, нејзината оценка би требало да продолжи да се зголемува.“
Бугарија се рангираше на 59-тото место со 62,9 поени и се придвижи за три места погоре од минатата година, првенствено поради подобрената трговска слобода. 
Земјата, која пристапи во ЕУ заедно со Романија во јануари 2007 година, сега е 28-ма според слободата на економијата помеѓу 41 европска земја и нејзината целокупна оценка е нешто над светскиот просек, според извештајот.
Бугарија доби високи оценки во шест слободи, меѓу кои и трговската слобода, фискалната слобода, монетарната слобода и слободата на работната сила. 
Но, Бугарија е значително подолу од светскиот просек во слободата од корупцијата и имотните права.
Тие две области се најслаби и за Албанија, БиХ, Хрватска, Македонија и Романија.
Романија се рангираше на 68-мото место со севкупна оценка 61,5. 
Ова е за 0,3 процентни поени повеќе од минатата година, што ги одразува подобрените оценки во монетарната слобада и инвестициската клима. 
Земјата е 30-та според слободата на економијата во европскиот регион, а нејзината целокупна оценка е под регионалниот просек.
Со 61,1 поен, Македонија се рангираше на 71-вото место во светот и на 31-вото место во Европа. 
Од другите земји на ЈИЕ во групата „средно слободни“ економии, Турција (60,8) и Грција (60,1) се рангираа на 74-тото и 80-тото место во светот.
Од сите земји во ЈИЕ само Хрватска и БиХ влегоа во групата од 52 земји со „претежно неслободни“ економии, која ја сочинуваат земји кои заработиле просечно помеѓу 50 и 59,9 поени.
Србија и Црна Гора не се вклучени во Индексот 2008 поради недостатокот на сигурни податоци.
