16/11/2010
Од Мишко Талески за Southeast European Times во Скопје -- 16/11/10
Во својот годишен извештај за напредокот, Европската комисија вели дека Македонија продолжи со исполнувањето на обврските од својата Спогодба за стабилизација и асоцијација.
Брисел препорача земјата да влезе во следната фаза од процесот на пристапување -- но само ако е способна да го реши спорот за името со Грција.
„За да отпочнат преговорите, потребно е заеднички прифатливо решение во спорот за името, под покровителство на ОН“, рече комесарот за проширување на ЕУ, Штефан Филе.
Освен ова, извештајот е севкупно позитивен, иако ги посочува областите во кои е потребно подобрување, како што е дијалогот меѓу политичките партии.
Охридскиот рамковен договор останува основен елемент за демократијата и владеењето на правото, се вели во истиот.
Реформите во судството и јавната администрација, и борбата против корупцијата и слободата на изразувањето, се областите во кои ЕК очекува напредок во текот на следната година.
Премиерот Никола Груевски рече дека извештајот претставува јасен доказ и признание за посветеноста и одговорниот пристап на Македонија кон остварувањето на својот стратешки приоритет.
„Позитивната оценка и потврдувањето на препораката од почетокот на разговорите за пристапување во ЕУ претставуваат признание дека Македонија се движи напред;
реформите продолжуваат и земјата го достигнува нивото на политички, економски и социјален развој потребен за следната фаза од процесот на евроатланска интеграција“, рече тој.
Извештајот е особено позитивен во врска со дополнителниот напредок што Македонија го постигна во воспоставувањето функционална пазарна економија со намалување на трговските бариери и подобрувањето на капацитетот на судовите и ефикасноста во случаите од економска природа.
Ако Македонија ја спроведе енергично реформската програма за намалување на значителните структурни слабости, земјата би била во состојба да се справи со притисоците од конкуренцијата и пазарните сили во самата Унија на среднорочен план, се вели во извештајот.
Напредок е забележан и во легислативата, во врска со работата на јавната администрација, но потребни се значителни напори за да се загарантира нејзината независност, транспарентност и професионализам.
Maкедонските власти беа иритирани од употребата на терминот „официјален јазик“ наместо „македонски јазик“ во извештајот, велејќи дека ЕУ ја заземала страната на Грција.
Амбасадорот на ЕУ во Македонија, Ерван Фуере, дојде во парламентот за да се извини за евентуалното недоразбирање и ја пофали владата за изготвувањето акционен план за решавање на областите посочени за подобрување.
Јавноста се чини не е толку попустлива.
„Нашиот пат кон ЕУ е блокиран од Грција поради проблемот со името.
Како и да се обидуваме да ги исполниме критериумите за членство, се чини дека тоа не е суштински.
Ако ЕУ не ја вразуми Грција, ние ќе бидеме принудени да ги прекинеме преговорите.
Мислам дека нема друг начин“, вели скопјанецот Владимир Богоев (45) за SETimes.
Македонија воспостави дипломатски односи со ЕУ во 1995 година и доби кандидатски статус во ЕУ во 2005 година.
