13/07/2006
Анализа на Игор Јовановиќ за Southeast European Times во Белград – 13/07/06
На нивниот последен самит, кој се одржа во средината на јуни, претседателите и премиерите од земјите-членки на ЕУ ја задолжија Европската комисија (ЕК) да направи проценка за „апсорпционата моќ“ на ЕУ во врска со новите членки до декември 2006 година.
Истовремено, тие ја одложија дебатата за изменетиот Европски устав, кој според многумина аналитичари е неопходен за понатамошното проширување.
Германија, Шпанија и Италија се заложија за помали амандмани на постојниот текст, додека Франција и Велика Британија побараа сосема нов устав.
Велика Британија е против предавањето на овластувањата од земјите-членки на институциите во Брисел.
Не усвојувањето на овој устав ќе доведе до сериозни последици по надежите на земјите-аспиранти.
Помеѓу првите што ќе бидат погодени ќе биде Хрватска, која се надева на пристап во блокот до 2010 година.
Не е невозможно Хрватска да ги исполни сите услови за членство, но сепак да се соочи со пречки -- ако членките не ги реконструирале институциите и политиката на прием на новите држави.
И покрај тоа што европската иднина на Западен Балкан никогаш не била оспорена, јасно е дека земјите од регионот ќе мора да чекаат ЕУ да ги реши нејзините внатрешни проблеми.
„Ние мораме, повеќе од кога и да е, да ги промениме правилата на донесување одлуки во ЕУ“, рече претседателот на ЕК, Жозе Мануел Баросо.
Во заклучоците од состанокот се истакнува дека анализата за „апсорпциската моќ“ на ЕУ мора да вклучи и објаснување за овој процес за европските граѓани.
Ова се смета за клучно барање со оглед на одбивањето од страна на холандските и француските граѓани на нацрт-уставот -- делумно, од загриженост дека проширувањето претставува закана за работните места и животниот стандард на „стара Европа“.
Учесниците на самитот, барем генерално, ја потврдија својата посветеност на процесот на проширување.
„Влезот на новите членки се потврдува како историска можност да се придонесе за мирот, безбедноста, стабилноста, демократијата, владеењето на правото, како и растот и благосостојбата на ЕУ во целина“, објавија тие.
Комесарот за проширување на ЕУ, Оли Рен, исто така, даде оптимистичка изјава, велејќи дека самитот го отворил патот за „нов консензус“.
Овој консензус треба „да го зајакне нашиот интерес за формирање на зона на мир, демократија и просперитет во Европа, гарантирајќи, од друга страна, дека ќе функционираме ефикасно и ќе ги прифатиме новите членки“, рече тој.
На земјите од Западен Балкан им беше ветено членство на самитот во Солун во 2003 година, потег што оттогаш го потврдија неколку документи.
Минатата есен Хрватска и Турција започнаа разговори за членство, додека Македонија сега има кандидатски статус.
Албанија неодамна потпиша Договорот за стабилизација и асоцијација со ЕУ, додека Србија, Црна Гора и Босна и Херцеговина треба допрва да го сторат тоа.
