15/04/2013
Ана Ловаковиќ за Southeast European Times во Сараево -- 15.04.13
Меѓународниот Ден на Ромите беше обележан со обновување на повикот на европските и меѓународните институции за интеграција на ромските заедници во регионот.
На 8-ми април ЕУ и нејзините земји-членки подвлекоа дека нема да прифатат економска и социјална маргинализација на најголемото малцинство во регионот.
„Подобрувањето на ситуацијата на ромскиот народ е еден од најголемите предизвици со кои се соочуваме во Европа. 
Постигнувањето вистински напредок во нивниот секојдневен живот бара долгорочна посветеност, соодветни ресурси и усогласено дејствување на локално, регионално, национално и европско ниво“, се вели во изјавата на Унијата.
„ЕУ воспостави силна рамка за дејствување и земјите-членки изготвија национални стратегии за вклучување на Ромите. 
Ова е добар прв чекор. 
Клучно сега е да се осигури спроведување на нивните политики на теренот.“
Ромите, кои се една од најголемите етнички малцински групи во Европа која брои 10 до 12 милиони луѓе, се веројатно најдискриминираните. 
Повеќето живеат во централна и источна Европа и Балканот во најголема сиромаштија; нивоата на образование и писменост се ниски, стапките на невработеност се исклучително високи. 
Повеќето се официјално без државјанство. 
Без документи за лична идентификација, тие не можат да добијат пристап до социјалните програми и надоместоци.
Меѓу оние што работат на подобрување на позицијата на ова малцинство е Шпреса Агуши, активистка на жените Роми во Косово. 
Во период од повеќе од една деценија оваа мајка на три деца е водечки застапник на Ромите.
„Итно е потребно ефикасно образование, родова рамноправност и политики на вработување за успешно влијание врз позицијата на Ромите“, рече Агуши.
Иако нема недостиг на одобрена правна помош за малцинствата и жените во регионалните закони, има недостиг на соодветно спроведување на овие закони, рече таа.
Во Босна и Херцеговина (БиХ) Ромите се најголемото етничко малцинство во регионот. 
Податоците од Министерството за цивилни работи на БиХ покажуваат дека бројот на Ромите во земјата изнесува околу 40.000, но невладините организации велат дека бројот е повеќе од двојно поголем од овој.
Хедина Сијерчиќ, национална координаторка за ромскиот народ во БиХ, вели дека е факт оти многу Роми не сакаат да се дефинираат себеси како Роми, туку како припадници на мнозинската нација.
„Тоа е причината поради која е невозможно да се каже колку Роми имаме“, рече Сијерчиќ за SETimes.
Но, и покрај маргинализацијата, многу Роми во регионот се посветени на успехот.
Драгана Сеферовиќ (23) успеала да се избори во животот и да стане балерина, професорка и студентка. 
Драгана живее во Сараево, каде што е студентка на Факултетот за спорт и физичко образование и држи часови по балет во Националниот театар во Зеница.
„Горда сум на тоа што сум и сум среќна што можам да им покажам на другите ромски деца дека сè е можно. 
Никогаш не треба да се откажуваат од своите соништа“, рече Сеферовиќ за SETimes.
Таа била напуштена од родителите како дете и завршила во Домот за напуштени деца во Бјелаве. 
Потоа живеела во СОС Детското село, невладина организација во Сараево која сместува и се грижи за напуштените деца, децата чии родители не можат да се грижат за нив од медицински, финансиски или други причини.
„Во Босна сфатив што значи да се биде Ром“, рече Сеферовиќ, додавајќи дека на Ромите им е тешко да се борат со предрасудите и жигосувањето во босанското општество.
„Имав среќа бидејќи имав помош од разни организации и програми за ромскиот народ, особено од „Образованието ја гради БиХ“, од кое добивав стипендија шест години. 
Тие ми помогнаа да завршам средно образование и сега сум трета година на факултет.“
Во Турција, каде што ромското население брои 5 милиони жители, нивото на образование е многу ниско. 
Околу 7 отсто од ромските деца завршуваат средно образование или универзитет, додека разновидноста на можности за вработување е, исто така, многу ограничена.
Но, Елмас Кара Арус е Ромка која го пресече овој круг отворајќи им на своите сонародници можност за еден друг свет.
И покрај традиционалниот начин на живеење во нејзината заедница, таа завршила средно образование и дипломирала на катедрата за медиуми на Универзитетот Тракија, а потоа и на Истанбулскиот универзитет.
Арус е позната режисерка на документарни филмови и претседателка на истанбулското Здружение за нулта дискриминација, кое се застапува за правата на Ромите во турското општество.
„Го поминав детството во полуномадско семејство во северниот дел Амасја. 
Кога имав 7 години, дојдовме во Истанбул. 
Бев една од единствените девојчиња меѓу моите врсници што оди во основно училиште, со заложба на мојот татко“, рече Арус за SETimes.
Во Романија ромското население сочинува 3,2 отсто oд вкупното население и е второ по големина етничко малцинство во државата, по Унгарците.
Флорин Думитраче, 19-годишен ромски студент на медицинскиот колеџ, доаѓа од село на околу 50 километри југоисточно од Букурешт.
„Никогаш не го запоставив училиштето бидејќи знаев дека имам пат што треба да го следам. 
Сакав да бидам поразличен од остатокот на заедницата, но во исто време и да бидам позитивен пример за нив“, рече тој за SETimes.
Флорин е дел од проектот наречен Ромски стручњаци во медицината, кој е основан од невладината организација Активвоч.
Предрасудите за неговите етнички корени се сè уште присутни, вели тој. 
„Но, повеќето луѓе со кои се среќавам го прифаќаат тоа што сум“, рече Флорин.
Дописниците Менексе Токјај во Истанбул, Катица Ѓуровиќ во Белград, Пол Чикои во Букурешт, Билјана Лајмановска во Скопје и Сафет Кабашај во Приштина дадоа придонес за овој извештај.
Што можат да направат регионалните влади за да го зајакнат вклучувањето на Ромите? 
Кажете ни ги вашите размислувања во коментарите.
