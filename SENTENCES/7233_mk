12/06/2012
Southeast European Times -- 12.06.12
Новиот претседател на Албанија во понеделникот (11-ти јуни) беше избран целосно од владејачката Демократска партија, бидејќи Социјалистичката партија одби да учествува во четвртиот круг гласање, што уште повеќе ја подели нацијата и предизвика сомневање во врска со нејзините аспирации за ЕУ.
Бујар Нишани, министерот за внатрешни работи, беше избран со 73 од 76 гласови во парламентот од 140 членови.
Тој беше третиот избор на владејачките демократи.
Џезаир Загањори ја повлече својата кандидатура минатата недела, откако не успеа да победи во првите три кругови од гласањето, а кандидатот што го замени, Артан Хоџа, се повлече пред гласањето во понеделникот, од необјаснети причини.
Нишани ќе дојде на местото на претседателот Бамир Топи, чиј петгодишен мандат завршува на 24-ти јули.
За разлика од претходните кругови, кои бараа мнозинство од три петтини во парламентот, гласањето во понеделникот бараше само просто мнозинство.
Западните држави ја повикаа Албанија, која двапати аплицираше за членство во ЕУ, да се обедини зад еден кандидат на претходните кругови гласање, за да помогне во намалувањето на политичките тензии.
Но, демократите и социјалистите не можеа да се согласат.
Социјалистите го блокираа обидот на ДП да ја протурка кандидатурата на Загањори низ парламентот минатата недела, но одбија да номинираат свој кандидат.
СП излезе со изјава дека одговорност на ДП, како владејачка партија, е да понуди алтернативи за дискусија и дебата.
Водачот на СП, Еди Рама, изјави за новинарите дека победата на Нишани претставува удар за надежите на Албанија за пристапување во ЕУ.
„Неверојатно е дека министер се претвора во претседател ...
во овој историски, чувствителен момент“, рече Рама.
„Како можеа да му ја предадат претседателската функција на кандидат кој целосно ја претставува Демократската партија?“
Поранешниот претседател на Социјалистичката партија и поранешен премиер Фатос Нано јавно побара од Рама да го поддржи него како кандидат.
Но, Рама рече дека идниот претседател не смее да биде некој со силна политичка позадина.
ЕУ побара демократски реформи пред да ја прими Албанија за членка.
„Улогата на претседателот во зацврстувањето на државните институции на Албанија во независност и во помагањето на земјата да ги обедини своите напори, ќе биде од клучна важност за Албанија успешно да се справи со предизвиците со кои се соочува на својот пат кон Европската унија“, се вели во изјавата на амбасадорот на ЕУ во Албанија, Еторе Секви.
