08/06/2011
Од Алакбар Рауфоглу за Southeast European Times -- 08/06/11
Протераните сириски опозициски активисти пренесоа силна порака на конференцијата во Анталија минатата недела. 
Сирискиот претседател Башар Ал-асад, рекоа тие, мора да се повлече и да ја предаде власта на својот заменик-претседател, додека не биде формиран совет за транзиција на владата во демократија.
Aналитичарите велат дека Турција демонстрираше поддршка за реформите дозволувајќи настанот -- насловен како „Конференција за промени во Сирија“ -- да се одржи на нејзината територија. 
Сепак, позицијата на Анкара останува нијансирана.
Метин Јилмаз, пратеник на АКП и портпарол на парламентарната Комисија за надворешни работи, вели дека владејачката партија нема „да молчи“ додека крвавите мерки против демонстрантите во соседството продолжуваат.
„Сакаме Сирија да биде земја со добра иднина, демократски вредности и почитување на човековите права“, рече Јилмаз за SETimes. 
Tурските политичари, додаде тој, се зафатени со изборите на 12-ти јуни, но потоа Анкара „ќе биде поцврста во својата позиција за Сирија“.
Али Озтуркмен, претставник на сириското опозициско Туркменистанско движење и учесник на конференцијата, рече за SETimes дека тие се потпираат на Турција. 
„Сакаме Турција да ни помогне нашата земја да не биде терористички центар, туку обединет и пријателски сосед“, рече тој.
Учесниците на сириските протести ја чекаат помошта на Турција, па дури и го кренаа нејзиното знаме за време на демонстрациите, додаде тој.
Вејсел Ајхан, сириски аналитичар во анкарскиот Центар за блискоисточни стратешки студии, беше на конференцијата. 
Тој вели дека со тоа што беше домаќин на конференцијата против режимот на Асад, Анкара испраќа порака на поддршка до опозицијата, дури и на дипломатско ниво.
„Ова е втора фаза од турската политика кон Сирија“, рече Ајхан за SETimes. 
Првиот чекор, рече тој, беше кога Турција го повика режимот на Асад да иницира реформи -- барање што беше игнорирано.
Како понатамошен чекор, посочи тој, Турција може да ги поддржи меѓународните санкции против Сирија, ако продолжи угнетувањето. 
„Ова ќе биде голем удар за режимот.“
Говорејќи на конференцијата во Анталија, Ајхан рече дека учесниците се согласиле оти мора да се стори сé за да се промени Сирија од тоталитарна земја во секуларна демократија. 
Мехмет Сандир, претседател на турско-сириската група на пријателство во парламентот, има поинаков став. 
Тој е загрижен дека конференцијата против режимот во Турција може да ги расипе односите на земјата со Асад.
„Се надевам дека оваа конференција се одржува со знаење на сириската администрација, зашто во спротивно не било во ред“, коментираше тој, тврдејќи дека Турција не треба да придонесува за дестабилизација на Сирија.
„Со месеци й објаснуваме на администрацијата во Анкара дека, како сојузник на Запад, треба да му ја објасниме [на Запад] сириската реалност“, рече Сандир, претставник на Партијата за националистичка акција (МХП).
„Нестабилноста на Сирија ќе го замеша Блискиот Исток; тоа ќе биде полоша ситуација отколку Авганистан“, предупредува Сандир.
Мухарем Хилми Озев, сириски аналитичар во анкарскиот Центар за турско-азиски стратешки истражувања, смета дека иако Турција сочувствува со сириската опозиција, земјата не го исклучи ставот на режимот на Асад.
„Но, факт е дека по конференцијата во Анталија опозицијата влезе во сириската политика“, рече тој, тврдејќи дека Турција се обидува да одигра посредничка улога меѓу двете.
Во меѓувреме, Анкара не може да оди подалеку од поддршка за опозицијата, вели Озев, бидејќи „земјата ќе ја изгуби својата посредничка улога“. 
Тема: Регионална соработка, Прашање: Дипломатија
