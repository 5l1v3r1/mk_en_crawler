13/08/2012
Енди Дабилис за Southeast European Times во Атина -- 13.08.12
Областите во Атина што претходно оваа година беа полни со имигранти -- како легални, така и нелегални -- се скоро празни по полициското приведување минатата недела, под шифрата Ксениос Зевс, грчката фраза за гостопримство.
Повеќе од 8.000 имигранти беа уапсени овој месец, додека премиерот Антонис Самарас го спроведува предизборното ветување дека ќе ги испразни грчките градови од илегални странци, од кои многумина се од Африка, Азија и Блискиот Исток.
Многу имигранти велат дека се жртвени јагниња за одвлекување на вниманието од тешката економска состојба на земјата и мерките на штедење кои оставија 1,15 милиони Грци без работа.
Многу Грци сметаат дека имигрантите им се конкуренција за работните места и ги обвинуваат за порастот на криминалот.
Чистката предизвика жестоки критики од групите за човекови права, но беше бранета од полицијата и владата, која вели дека е преплавена од приливот на имигранти кои ја користат Грција за да побараат азил или како појдовна точка за да стигнат во земјите на ЕУ.
„Нема да дозволиме нашите градови, или нашата држава, да бидат окупирани и да станат миграциско гето“, рече министерот за јавен ред Никос Дендиас, додека продолжуваат плановите за изградба на осум центри за притвор, кои можат да примат и до 10.000 имигранти.
Амести интернешнал, Хјуман рајтс воч и Високиот комесар на ОН за бегалци, велат дека полицијата прави профил на имигрантите и ги третира како криминалци, при што тие се ставаат во нехумани услови.
„Никој не вели дека земјата нема право на контрола на имигрантите, туку она што ние го велиме е дека тоа треба да се прави во согласност со меѓународните стандарди“, изјави за SETimes Лиа Гогу од Амнести интернешнал.
„Тие ги апсат луѓето врз основа на нивната боја.“
Повеќе од 2.000 полицајци се вклучени во чистката, додека 2.000 уапсени имигранти се обвинети дека нелегално претстојуваат во земјата.
Бројот на нелегалните имигранти се зголеми за 60 отсто во изминатите две години, на околу 470.000, според Грчката фондација за европска и надворешна политика.
Имигрантите, вклучително и оние што живеат во земјата легално, сочинуваат 10 отсто од населението.
Проблемот го усложнува големиот пораст на нападите врз имигрантите, од кои некои полицијата го врзува со нео-нацистичката група Златна зора, чија политичка платформа за тепање на имигрантите им донесе 18 места во парламентот.
Истата негираше каква било поврзаност со нападите.
Не критикуваат сите.
„Никој не знае колку имигранти има навистина и во центарот на Атина стануваше сé полошо“, изјави за SETimes Антонис Клапсис, шеф за истражување во Фондацијата за демократија „Констандинос Караманлис“, експертска група на владејачката партија Нова демократија.
Пред чистката, некои области како Плоштадот Омонија, два блока од Градското собрание, беа окупирани со делење дрога, проституција и криминал и преполни со нелегални имигранти.
„Има притисок од јавноста владата да направи нешто ...
убаво е да се зборува за човекови права, но таму луѓето се ограбувани и се жртви“ на криминалот од имиграните, рече тој.
Ислам Робиол (34) од Бангладеш, кој работи во ресторан, рече дека чистката била неправично дискриминирачка.
„Полицијата не гледаше дали човекот е добар или лош“, рече тој за SETimes.
Во близина, Даниел Овен и Џозеф Уче, од Нигерија, нервозно се движеа иако имаат документи за привремен престој.
Овен (22) изјави за SETimes дела тој и неговиот пријател се претпазливи.
„Премногу луѓе се уапсени.
Ние немаме човекови права“, рече тој.
Владата не попушта, и покрај критиките.
Претходно овој месец 88 Пакистанци без документи беа ставени во авион, во придружба на стража, и вратени назад во нивната татковина.
Тоа беше помалку од 100-те илегални имигранти за кои се вели дека се прикрадуваат во земјата преку Турција секој ден, при што владата планира да изгради бариера на границата.
Џудит Сандерленд, висок истражувач од Западна Европа за Хјуман рајтс воч, која документирала илјадници напади врз имигранти во Грција, рече дека апсењето е загрижувачко.
„Се чини дека тие продолжуваат со неселективните чисти и ги апсат луѓето врз основа на нивниот изглед“, рече таа за SETimes.
„Се апсат луѓето кои инаку не би требало да бидат вратени во нивните татковини, како што се барателите на азил.“
Но, Клапсис рече дека иако многу имигранти доаѓаат во Грција во надеж за подобар живот, сепак нивниот број е премногу голем за државата да може да ги прими.
„Не можете да го спасите секој кој е очаен“, рече тој.
