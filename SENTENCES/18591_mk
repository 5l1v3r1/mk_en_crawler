08/05/2007
БРИСЕЛ, Белгија -- Шефот за безбедност на ЕУ, Хавиер Солана, во понеделникот (7-ми мај) рече дека е потребна нова резолуција на Советот за безбедност на ОН во врска со Косово, за решавање на прашањето на статусот и за планираното испраќање на мисија на ЕУ таму, на местото на сегашната мисија на ОН. 
Во говорот пред Комитетот за надворешни односи на Европскиот парламент во Брисел, Солана ги повика сите 27 членки на ЕУ да го поддржат планот на претставникот на ОН Марти Ахтисари за надгледувана независност на покраината. 
Тој рече дека обединета Европа би можела да влијае на скептиците во Русија и Кина -- кои се постојани земји-членки на Советот за безбедност на ОН -- како и на Јужна Африка, непостојана членка. 
Комесарот за проширување на ЕУ, Оли Рен, исто така, имаше свое обраќање пред комитетот, повторувајќи ја важноста на единственоста на блокот.
Во другите вести, косовскиот премиер Агим Чеку и министерот за враќање, Бранислав Грбиќ, се состанаа со 30 млади косовски Срби во Чаглавица. 
Разговорите се фокусираа на иднината на косовската младина, по решавањето на статусот. 
(Данас - 08/05/07; РТК, Телеграфи, Телеграфи, Бета, Танјуг, веб-страница на ЕУ, Ројтерс - 07/05/07)
