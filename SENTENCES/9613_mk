27/02/2013
Мики Трајковски за Southeast European Times во Скопје -- 27.02.13
Македонците ќе гласаат на локалните избори на 24-ти март, но многу општини велат дека нема да можат да ги отворат избирачките места без финансиска помош од владата.
Властите изјавија заSETimes дека има време да се решат финансиските прашања и дека очекуваат изборите да се одржат според планираното. 
Висината на средствата што се потребни за организирање локални избори во секоја општина изнесува околу 50.000 евра.
„Не можеме да ги покриеме нашите основни административни трошоци“, изјави заSETimesградоначалникот на Арачиново, Бастри Бајрами. 
„Нашите општини се сиромашни и ние не треба да сме обврзани да го направиме ова.“
„Ни треба финансиска помош за да можеме да ги покриеме трошоците на изборите“, рече Арсенчо Јаневски, градоначалник на Крива Паланка, каде што живеат 20.000 луѓе.
Владата ги финансираше локалните избори до 2005 година, но со измените на изборниот закон оваа одговорност им припадна на општините. 
Државната изборна комисија и владата оттогаш обезбедија финансиска помош за некои општини.
На помалку од еден месец до изборите, скопскиот градоначалник Коце Трајановски, кој е претседател на Здружението на единиците на локалната самоуправа, рече дека има време да се реши ова прашање.
„[Здружението] доби навремено известување од владата и од Државната изборна комисија за планирање на изборите. 
Верувам дека ќе има решение“, рече Трајановски.
Сашо Лазаревски, заменик-министер за локална самоуправа, изјави заSETimes дека проблемите се во општините со помали приходи.
Општинските буџети се полнат од даноците и продажбата на државното земјиште -- тие не добиваат средства од националната влада.
„Општините мора да најдат начин да ги наплаќаат даноците“, вели Лазаревски.
Тања Каракамишева, професорка по политички системи на Правниот факултет во Скопје, изјави заSETimes дека проблемот лежи во недостатокот на управувачки способности.
„Можеби се потребни дополнително образование и обука на општинските власти, бидејќи тие имаат проблем да ги обезбедат приходите“, вели Каракамишева, додавајќи дека не очекува државата да им дозволи на општините да се откажат од учество на изборите.
Гордана Силјановска, професорка на државниот факултет во Скопје изјави заSETimes дека е од суштинска важност изборите да се одржат.
„Општините треба да водат грижа за финансиските трошоци на изборите. 
... 
Од моментот кога некој одлучува и прифаќа да биде градоначалник, таа личност треба да се грижи за буџетот во годината на изборите и да има пари за нивното организирање“, додава Силјановска.
