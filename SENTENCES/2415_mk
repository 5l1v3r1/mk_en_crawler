27/07/2005
(Канцеларијата на високиот претставник, ФЕНА, ОНАСА - 26/07/05)
Највисокиот меѓународен претставник во Босна и Херцеговина (БиХ) и шеф на делегацијата на Европската комисија (ЕК) во земјата во вторникот (26-ти јули) изрази разочараност поради неуспешниот обид за одржување разговори за полициските реформи.
Премиерот на БиХ, Аднан Терзиќ, и високиот претставник на меѓународната заедница, Педи Ешдаун, ги поканија главните политички партии на состанок во Сараево со цел да се одредат следните чекори кон постигнувањето на рамковен договор за реструктуирање на полицијата, клучен услов за процесот на ЕУ интеграција на БиХ.
Сепак, некои важни партии, особено Сојузот на независните социјалдемократи (СНСД) и Српската демократска партија (СДС) не се појавија на состанокот.
„Многу сум разочаран поради неуспехот на денешниот состанок и особено поради неодговорноста и несериозноста што ја покажаа оние политички партии кои дури и не присуствуваа на состанокот“, рече шефот на делегацијата на ЕК во Сараево, амбасадорот Мајкл Хамфрис, во изјавата од вторникот.
За земјата да оди напред по својот пат кон Европа сите политички водачи мора да покажат посветеност на реформите, вклучувајќи ги и полициските реформи, рече Хемфрис.
Претходно оваа година СДС го избегна договорот за основните принципи на реструктуирање на полицијата во БиХ.
Партијата се повлече само неколку дена пред доаѓањето на тимот на ЕК во Сараево за преглед на напредокот на БиХ во исполнувањето на условите поставени во физибилити студијата на ЕУ.
Позитивната оценка ќе й овозможеше на БиХ да започне разговори за Договорот за стабилизација и асоцијација (ДСА) со Брисел, прв голем чекор кон членството во ЕУ.
Поради неуспехот на преговорите за полициските реформи, сепак, овој чекор беше одложен.
Ешдаун изрази голема разочараност од последната пречка, обвинувајќи дека СДС и СНСД ја жртвуваат иднината на земјата во ЕУ за партиските политики.
„Ниту една земја што пристапи во ЕУ во последниве неколку години не го стори тоа без меѓупартиски консензус за прашањата од витално значење за напредокот кон членството во ЕУ“, рече Ешадун.
Според соопштението на ОХР, партиите што присуствуваа на состанокот во вторникот се согласија да го поддржат формирањето на работна група која ќе подготви предлог кој ќе ја даде основата на преговорите во врска со нерешените прашања, особено условот на ЕУ регионалните полициски области да се засноваат на функционалност, а не на политика.
Но, оваа група ќе може да ја започне својата работа само откако партиите што не присуствуваа на состанокот во вторникот „експлицитно ќе го одобрат процесот со испраќање на писмо до Министерскиот совет на БиХ и ОХР“.
Ако тоа се случи, состанокот ќе се одржи на почетокот на септември со цел да се постигне политички договор кој потоа ќе го гласаат парламентите, се вели во соопштението на ОХР.
Потсетувајќи на желбата на властите во БиХ за започнување на разговорите за ДСА пред десетгодишнината од Дејтонскиот мировен договор, Хамфрис рече дека сите се согласиле оти „ова ќе биде соодветен начин“ да се затвори военото поглавје од историјата на БиХ.
„За да се постигне ова ќе мора да има многу јасен напредок во полициските реформи до септември, а во спротивно БиХ ќе чека дури и подолго за нејзините граѓани да започнат да ги жнеат плодовите од доближувањето до ЕУ“, истакна официјалниот претставник на ЕУ.
