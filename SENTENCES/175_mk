03/09/2007
Од Ајхан Шимшек за Southeast European Times -- 03/09/07
Меѓународно признатата влада на Кипар неодамна објави тендер и ги прифати барањата за истражување на нафта и гас во јужниот и југоисточниот дел од островот. 
Турција, која воено го има заземено северниот дел од Кипар од 1974-та година, рече дека ваквиот потег е „неприфатлив“. 
Анкара, исто така, ги предупреди меѓународните компании за нафта и гас дека нема да толерира подривање на нејзините интереси во источен Медитеран.
Турската влада на Кипар, исто така, му се спротивстави на потегот на Никозија. 
„Треба да бидеме партнери -- тие не можат да ги искористуваат ресурсите на островот без наша согласност“, рече претседателот на Турската Република на Северен Кипар (ТРКС) Мехмет Али Талат.
Нафтените гиганти Шел, Ексон и БП се воздржаа од учество на тендерот. 
Беа поднесени само три барања, едно од една компанија со седиште во Тексас. 
Конзорциум од три компании од Норвешка, Обединетите Арапски Емирати и Велика Британија, исто така, поднесе барање за да добие права за истражување.
Меѓувремено, Турција испрати контрареакција. 
Државната компанија Турска петролеум корпорација (ТРАО) продолжува со плановите за истражување на нафта и гас, првично на турскиот континентален гребен долж медитеранскиот брег. 
Владата, исто така, му даде лиценци на ТРАО да започне со истражување на четири од вкупно 11 блокови.
Кипарската влада планира да истражува нафта и гас на површина од 70 000 километри квадратни која го дели островот од Египет и Либан. 
Според проценките, оваа површина би можела да дава од осум до десет милијарди барели нафта.
Турската страна тврди дека вистинската цел на потегот на Грчки Кипар е да го усложни кипарскиот спор со вовлекување на нови страни.
Запрашан за коментар за учеството на американската компанија на тендерот, американскиот Стејт Департмент рече дека меѓународно признатата влада на Кипар има право да бара понуди за истражување во рамките на сопствената економска зона. 
„Инволвираноста на американските фирми во ваквата инвестиција е бизнис одлука“, соопшти Стејт Департментот.
Португалија, актуелниот претседавач со ЕУ, исто така, рече дека кипарската влада се однесува според меѓународниот закон и ги презела соодветните конвенции.
Паниката заради нафтените права доаѓа во особено чувствително време бидејќи меѓународната заедница се обидува да ги обнови стагнираните мировни преговори за Кипар. 
Под зголемен дипломатски притисок, грчките и турските лидери на Кипар минатата недела конечно се согласија да одржат средба на 5-ти септември со цел да ги продолжат мировните преговори, по речиси едногодишна пауза.
Минатиот јули, кипарскиот претседател Тасос Пападопулос и Талат се согласија да започнат преговори во две нивоа. 
Техничките комисии би се занимавале со секојдневните прашања, додека пак работните групи би расправале за конструктивните прашања. 
Но, не е постигнат голем напредок, како резултат на немањето доверба помеѓу двете страни. 
Секоја страна ја обвинува другата за стагнирањето на преговорите.
Пападопулос подоцна ги одби предлозите на Талат за нови преговори, тврдејќи дека не треба да имаат средба, само колку да биде одржана една таква средба или за целта на јавните односи.
Но, со наближувањето на претседателските избори на Кипар, кои треба да се одржат во февруари, Пападопулос неодамна се обиде да преземе иницијатива.
Според неодамнешната анкета, објавена во грчкиот дневен весник на Кипар Политис, Пападопулос се наоѓа во водство со 28 отсто -- мало опаѓање во однос на анкетата од јуни. 
Независниот кандидат Јоанис Касулидес, кој е поддржан од страна на десничарската Демократска Обединета Партија (ДОП), е следна со 26,8 отсто -- зголемување за 0,6 отсто во однос на минатиот месец. 
Деметрис Кристофиас, шефот на левичарската партија АКЕЛ забележа зголемување на поддршката за 3,3 и сега е 26,5 отсто.
Пападопулос доби критики од Меѓународната кризна група (МКГ), експертска група лоцирана во Брисел. 
Таа тврди дека целосно решение за Кипар ќе биде возможна само со ново лидерство. 
„Можност за промени на Грчки Кипар може да се појави само ако претседателските избори во февруари 2008-та година ги добие еден претседател кој е повеќе ориентиран кон повторно обединување од актуелниот екстремист, Тасос Пападопулос“, се вели во извештајот на групата.
Извештајот на МКГ, исто така, бара од грчката влада на Кипар да прифати дека „повторно обединување на островот е можно само преку бикомуналниот, бизонален процес на ОН“ и дека властите треба да му го објаснат овој факт на населението на Грчки Кипар. 
Владата на Кипар треба да изнесе реални политички цели кои прифаќаат дека за компромис со Турските Кипранци, исто така, ќе биде потребна и жртва од страна на Грчките Кипранци“, се вели во извештајот.
Повеќе од три децении Кипар е поделен помеѓу меѓународно призната грчка влада на јужниот дел од Кипар и самопрогласената ТРКС на северниот дел. 
Во 1974-та година, наведувајќи ја својата улога како улога на гарант за Кипар, Турција го нападна островот како реакција на потегот на една група грчки офицери кои вршеа притисок за унија помеѓу Кипар и Грција. 
На крајот, таа зазеде околу 37 отсто од територијата на островот.
Во 1983-та година, турските власти на Кипар ја основаа ТРКС. 
Таа беше призната само од Турција.
Грчка Република Кипар стана членка на ЕУ во мај 2004-та година, барајќи да го претставува островот во целина. 
Еден месец пред тоа, Грчките Кипранци со мнозинство го одбија Планот на Анан - последниот голем обид за обединување на островот.
Турските Кипранци, во посебен референдум во април 2004-та година, гласаа во корист на планот, кој требаше да биде потпишан од двете страни со цел обединет Кипар да влезе во ЕУ. 
Турскиот северен дел останува под меѓународна изолација.
