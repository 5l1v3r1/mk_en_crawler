06/07/2006
БУКУРЕШТ, Романија -- По вжештената дебата Богдан Паску од Конзервативната партија во средата (5-ти јули) беше назначен за нов заменик-премиер, на местото на Георге Копос. 
Тој поднесе оставка пред неколку недели, откако неговите предлози за намалување на даноците за малите бизниси беа исклучени од новиот владин фискален кодекс.
Исто така во средата, претседателот Трајан Басеску претседаваше со седницата на владата, повикувајќи се на своето уставно право да учествува на министерски состаноци посветени на прашања од национален интерес. 
Неговиот кабинет повторно предупреди дека не смее да има одложувања на реформите за пристапот во ЕУ и повика на интензивирани напори во децентрализацијата на здравството, образованието и земјоделството.
Во меѓувреме, натписите во локалниот печат откриваат дека и понатаму постојат тензии во редовите на владејачката коалиција. 
Во средата парламентот одлучи да ја одложи до есен дебатата за нацрт-законот за националните малцинства. 
Тоа ја налути партијата УДМР на етничките Унгарци, помал владин партнер, која инсистираше на тоа за нацрт-законот да биде дискутирано за време на тековната седница на законодавниот дом. 
УДМР првично се закани дека ќе ја бојкотира седницата, но на крајот одлучи да остане. 
(Зиуа, Девет часот - 06/07/06; Meдиафакс - 05/07/06)
