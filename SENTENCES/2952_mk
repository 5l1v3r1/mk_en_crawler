16/03/2006
Од Ерлис Селимај за Southeast European Times во Тирана -- 16/03/06
Туризмот во Албанија е сé уште во своите почетоци. 
Со децении земјата беше управувана од комунистички режим кој не дозволуваше да се изгради овој сектор и денес проблемите со инфраструктурата и услугите го попречуваат неговиот раст.
Но, Албанија им нуди на своите гости изобилство од атракции, вклучувајќи ги тука и песочните бели медитерански плажи, живописните планини, плодните рамници, езерата, природните споменици и оддалечените, недопрени области. 
Рушевините и археолошките богатства ја рефлектираат богатата историја, која датира уште од Илирите.
Оваа година владата на премиерот Сали Бериша прави големи напори за зајакнување на оваа дејност, ветувајќи дека претстојната сезона ќе биде најдобра досега.
„Мораме да го дадеме својот максимум“, й рече Бериша на владата, повикувајќи на подобрување на туристичката инфраструктура и елиминирање на пречките како што се: прекините на електричната енергија, загадените плажи и нестабилното водоснабдување.
За да ги привлечат посетителите властите мораат „да работат на создавање на соодветни услови“, додаде тој. 
Според премиерот, ова ќе бара соработка помеѓу министерствата за здравство и животна средина, кои треба да работат на тоа да се осигури туристите да ја гледаат Албанија како безбедно, здраво и пријатно место каде што можат да уживаат во својот одмор.
Истовремено, тој го повика Министерството за туризам да организира дневни екскурзии -- по ниски цени -- до археолошките локалитети и другите интересни места, промовирајќи го богатото наследство на земјата.
И покрај тоа што албанскиот туристички сектор има голем регионален и домашен пазар, ја нема меѓународната привлечност на своите соседи. 
Истиот се соочува со сериозна конкуренција од север и југ, при што Црна Гора и Хрватска се сé попопуларни дестинации, додека Грција ужива веќе утврдена привлечност. 
За да се натпреваруваат албанските хотели, туристички места и туристички претпријатија мора да ги користат најновите технологии за најефикасен маркетинг на своите услуги.
Минатата година Проектот за развој на претпријатијата и извозно-пазарните услуги, финансиран од УСАИД им помогна на хотелите во Албанија да воспостават начин за подобар пласман на нивните услуги. 
За првпат хотелските соби во цела Албанија можат да се резервираат и да се потврдат веднаш преку повеќе од 3.000 веб-страници низ целиот свет. 
Само овој чекор треба да даде голем поттик, според надежите на овој сектор, со оглед на тоа што албанските хотели сега ќе можат да допрат до глобаниот пазар, привлекувајќи многу поголема база потенцијални посетители.
