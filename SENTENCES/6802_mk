29/10/2012
Енди Дабилис за Southeast European Times во Атина -- 29.10.12
Апсењето на еден 27-годишен маж во Грција заради исмејување на одамна починат монах почитуван од сите, како и протестите против американската претстава која екстремистите и верските групи велат дека го претставува Исус и неговите апостоли како хомосексуалци, предизвикаа лутина во врска со грчките закони кои забрануваат богохулење.
Со парични казни во висина и до 3.000 евра и затвор во траење до две години, грчките закони против богохулењето ретко се применуваат, но критичарите велат дека полицијата е притисната од неонацистите и ултрарелигиозната партија Златна зора да спроведе остри мерки против оние што истата смета дека го навредуваат Господ и Грчката православна црква.
Неодамнешните апсења и протестите ја донесоа религијата во преден план во земјата која е една од малкуте во Европа со државно признаена религија. 
Повеќе од 90 отсто од Грците се идентификуваат себеси како грчки Православци.
„Златна зора ги искористува религиозните чувства и религиозните верувања на некои луѓе за да предизвика врева и да добие повеќе гласови обидувајќи се да се претстави себеси како заштитник на Христијанската вера“, изјави за SETimesАлександрос Сакелариу, член на Грчката лига за човекови права.
Протестите предводени од Златна зора против претставата „Корпус Христи“ на американскиот драматург Теренс Мекнели и смртните закани за грчкиот свештеник кој се изјасни против демонстрациите, предизвикаа критики и пофалби. 
Грчката православна црква ја осуди претставата, но не објави никаква официјална изјава. 
Полицијата во јуни уапси тројца актери заради учеството во истата и ги обвини за богохулење.
Неодамнешното апсење на неидентификуван маж кој ја користел својата Фејсбук страница за да го исмејува монахот Старец Пајсиј, нарекувајќи го „пастицио“, креместо грчко јадење кое личи на лазањи, предизвика критики дека било оркестрирано од Златна зора. 
Полицијата објави дека го извршила апсењето откако до одделот за електронски криминал стигнале жалби од различни делови на светот.
Протестите на Златна зора се случуваат во време кога Грците се соочуваат со катастофална економска криза и кога анти-емигрантскиот, антисемитскиот, антихомосексуалниот став на партијата, противењето на мерките на штедење и ултрарелигиозниот став ја вивнаа на третото место на изборите.
„Овие луѓе имаат политичка мотивираност“, рече за SETimesЕмануел Перселис, професор по теорија и практика на Христијанското верско образование на Универзитетот во Атина. 
„Тие сакаат да извлечат корист од електоратот, кој потекнува од Христијанска фундаменталистичка средина.“
Портпаролот на партијата, кому му беше одземен имунитетот заради вмешаност во вооружен грабеж, не беше достапен за коментар.
Европската хуманистичка федерација истакна дека Грција, Ирска и Полска се единствените земји во ЕУ каде што законите против богохулењето може да водат до судско гонење, казни и затворање, и повика на промена на законот.
„Не постои фундаментално право да не се навредуваат нечии религиозни чувства. 
Црквите и верските групи треба да прифаќаат критики, исто како и секоја група во општеството“, вели организацијата.
Ари Карацас, кој управува со издавачки куќи во Њујорк и во Атина кои се специјализирани за верски дела, изјави заSETimes „Иако законите против богохулењето се дел од законодавството, јас бев изненаден што навистина беа искористени.“
Во Парусија, продавница во туристичката област на Атина која е специјализирана за икони, сопственикот Тасос Ниорас, рече дека протестите против богохулењето беа „политичка грешка“ и дека стравува оти Грците го заборавиле своето наследство.
„Во театрите на античка Грција можело да се каже сé што се сака за боговите“, рече тој за SETimes. 
„Само правите полошо кога ги критикувате овие работи.“
