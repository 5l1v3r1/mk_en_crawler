30/09/2009
Од Зоран Николовски за Southeast European Times во Скопје -- 30/09/09
Одличните филмови не мора секогаш да бидат долги.
Всушност, како што покажува и годишниот фестивал Filminute, тие може да бидат покуси од времето што е потребно да се свари едно јајце.
Фестивалот, кој завршува со гласање во среда (30-ти септември), има за цел „да ги претстави, промовира и награди најдобрите едноминутни наративни филмови од целиот свет“, според организаторите.
Ова не е настан кој бара билет за влез или скап авионски билет.
Филмските фанатици од целиот свет може да учествуваат само со посета на веб-страницата на фестивалот.
Таму може да ги погледнат -- и да гласаат за -- влезовите преку онлајн собата за проекции.
„Публиката го сака Filminute“, вели извршниот директор на фестивалот Џон Кечам.
„Оваа година просечната оценка за целата колекција е 4,4 (од можни 5 ѕвезди).
Оваа просечна оценка е собрана од учеството на 115 земји досега.
Ова е многу висок рејтинг и го рефлектира квалитетот на делата што Filminute ги прикажува.“
Иако има гледачи од тинејџери па сé до седумдесетгодишници, филмовите највеќе им се допаѓаат на луѓето од 18 до 34 години.
Се работи за образована, интернет-едуцирана група луѓе, кои поминуваат многу повеќе време пред компјутер отколку да гледаат телевизија или да одат во кино.
Наградите за овогодинешното издание ќе бидат објавени на 8-ми октомври.
Добитниците на наградите за најдобар филм и избор на гледачите ќе добијат стаклен трофеј.
Но, најважната награда, вели Кечам, доаѓа во вид на масовно прикажување пред публиката.
Нивното кратко времетраење ги прави филмовите идеални за дистрибуција низ дигиталните медиуми, како и повеќето традиционални продавници за филмови.
Дури и мобилниот телефон може да стане минијатурен филмски екран.
„Нашата вкупна публика низ сите медиуми ...
се совпаѓа со најголемите филмски фестивали во светот“, вели Кечам.
Филмските работници, исто така, добиваат шанса нивната работа да биде видена од страна на меѓународно жири од висок калибар.
Покрај тоа, фестивалот организира живи настани секоја година во градовите низ светот, вклучително и Букурешт, Лондон и Торонто.
„Како што фестивалот расте, ние очекуваме сé повеќе филмски работници од нашата покуса листа да си најдат можности во светот на филмот, што многу се прошири како резултат на правењето годишна куса листа“, вели Кечум
Земјите од Југоисточна Европа учествуваат со повеќе филмови на Filminute од која било друга област во светот.
Романскиот филм „Линија“ ја освои главната награда на фестивалот во 2006 година.
Бугарскиот филм „Игра“, победи во 2007 година.
Српските и романските филмови добија пофалби од жирито, а фестивалот има филмови од Хрватска, Грција, Македонија, Црна Гора и Турција, кои влегоа во кусата листа.
Историјата на едноминутните филмови почнува од времето на браќата Лимиер и Едисон, кои работеле во последните години на 19-тиот век.
Овие филмови ја фасцинираа публиката со години, пред недостатокот на нарација да ги направи непотребни.
Овој жанр доживеа триумфално враќање со „1984“ на Ридли Скот, кој беше искористен во лансирањето на проектот за компјутерот Мекинтош.
Филмовите, кои сé уште се сметаат за класични, имаат големо влијание врз развојот на Filminute, објаснува Кечам.
