10/04/2008
Од Иво Шчепановиќ за Southeast European Times во Скопје -- 10/04/08
Поморските биолози во Црна Гора и Хрватска ги предупредуваат локалните рибари за новите видови риба, понекогаш отровни, кои се појавија во сé потоплите води на Јадранското Море.
Институтот за океанологија и риболов во Сплит, Хрватска, и Институтот за поморска биологија во Котор, Црна Гора, соработуваа на брошурата за 28 видови што неодамна се откриени во Јадранското Море.
Директорот на Институтот за поморска биологија, Александар Јоксимовиќ, рече дека двете организации одлучија да подготват брошура откако рибарот Илија Рафаиловиќ фати тапоглав пувкач.
„Сметавме дека ќе биде корисно да се предупредат рибарите за новите видови.
Хрватскиот институт има повеќе информации бидејќи беа фатени нови видови и беа испитани таму, така што бараме помош од него“, рече Јоксимовиќ.
Тој додаде дека и покрај тоа што тапоглавниот пувкач беше првиот документиран во Јадранското Море, тој најверојатно не е единствен, објаснувајќи дека „се работи за женка и веруваме дека наскоро би се мрестела“.
„Внатрешните органи на тапоглавиот пувкач се отровни, особено неговиот џигер“, рече Јоксимовиќ.
Тој додаде дека „рибарите обично го фаќаат во Средоземното Море, претежно околу Сардинија и западниот Медитеран“.
Неговиот институт планира да ги истражи новите видови во Јадранското Море, со оглед на тоа што глобалното затоплување се очекува да влијае на морскиот живот во текот на следните десет години.
„Температурата на водата на Јадранското Море минатото лето достигна 30 степени целзиусови.
Појавата на риби како што е тапоглавниот пувкач кој живее во потоплите мориња, го потврдува влијанието на глобалното затоплување“, рече тој.
Преку проектот ФАО АдријаМед, Институтот за поморска биологија во Котор планира да соработува со слични вакви институции во Италија, Хрватска, Албанија и Словенија за да помогне во развојот на одржлив риболов.
