08/05/2006
(Блиц, Гардијан, ИСН Секјурити вач - 08/05/06;
Ројтерс, ББС, ВОА, Бета - 06/05/06;
Ројтерс, АФП, АП, Радио Б92 - 05/05/06)
Специјалните српски сили спроведоа бројни рации изминатиов викенд во рамките на напорите за фаќање на бегалецот обвинет за воени злосторства, Ратко Младиќ.
Покривани од хеликоптери, полициските единици спроведоа пребарувања во западна Србија во неделата (7-ми мај), вклучувајќи го и градот Ваљево и околината, 80 километри југоисточно од Белград, каде што поранешниот воен командант на босанските Срби, наводно, поседувал имот откако се преселил во Србија на крајот од 1990-тите.
Властите не ги објавија резултатите од рациите во неделата.
Младиќ го бара Меѓународниот кривичен трибунал за поранешна Југославија (МКТЈ) за неговата улога во воените злосторства извршени за време на конфликтот во Босна и Херцеговина во периодот 1992-1995 година.
Тој е обвинет за геноцид во врска со масакрот во Сребреница во 1995 година, како и за 43-месечната опсада на Сараево, во која загинаа околу 10.000 луѓе.
Во март српскиот премиер Воислав Коштуница й вети на главната обвинителка за воени злосторства на ОН, Карла дел Понте, дека Младиќ ќе биде уапсен и предаден на МКТЈ до 30-ти април.
Но, Белград не го исполни ветувањето, поради што Европската комисија (ЕК) ги прекина своите разговори за Договорот за стабилизација и асоцијација (ДСА) со Србија.
Следниот круг е закажан за 11-ти мај.
Српскиот претседател Борис Тадиќ во саботата изрази надеж дека Младиќ ќе биде уапсен до 10-ти мај, за да можат преговорите за ДСА, прв клучен чекор кон членството во ЕУ, да продолжат според планираното.
„Владата мора да ја заврши работата“, рече Тадиќ.
Тој го изјави ова еден ден откако полицијата ја затвори населбата Баново Брдо во Белград и ја пребара областа околу куќата на Младиќ таму, како и другите локации во земјата за кои се смета дека ги користел или сé уште ги користи бегалецот.
Продолжувајќи ја потрагата во саботата, полицијата ги блокираше улиците и ги пребара автомобилите во белградското предградие Земун, јави Ројтерс.
Двајца осомничени помошници на Младиќ беа уапсени во петокот, со што нивниот вкупен број е повеќе од десет од вкупниот број на луѓе уапсени во последниве месеци за наводно помагање на бегалецот да избегне апсење.
Пензионираниот генерал на армијата на Република Српска, Марко Лугоња, и една жена, идентификувана како Лилјана Васковиќ се наоѓаат во 30-дневен притвор, заедно со тројца други цивили уапсени во четвртокот, јави белградската новинска атенција Бета.
Во меѓувреме, министерот за надворешни работи на Србија и Црна Гора, Вук Драшковиќ, во саботата повика на отпуштање на највисоките безбедносни власти поради нивното неапсење на Младиќ.
„Младиќ мора да биде уапсен, и тоа не кога било, туку во следните десет дена“, ББС го цитираше Драшковиќ.
„Потоа ќе биде премногу доцна.“
