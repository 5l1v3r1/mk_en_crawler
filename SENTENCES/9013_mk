18/06/2012
Линда Карадаку за Southeast European Times во Приштина -- 18.06.12
Југоисточна Европа ќе остане ранлива на шверцот со дрога, ако не биде воспоставена регионална стратегија за соработка, велат аналитичарите.
Но, слабото спроведување и законска стратегија претставуваат пречка за запирање на нелегалните правци за трговијата.
Балканскиот правец -- транзитен пат на хероинот кој започнува во Авганистан, поминува низ Турција, Балканот, Италија и Австрија, до Централна и Западна Европа -- е клучен правец за шверц на азиските опивки, според ОН.
Претходните хемикалии, потребни за производство на хероин и синтетички дроги, исто така се шверцуваат по овој балкански правец.
Претходно овој месец, косовската полиција заплени 2.109 килограми марихуана во Подујево, во близина на Приштина, во вредност од 76.000 евра.
Според полицијата, пратката била наменета за пазар надвор од Косово.
Тројца косовски државјани беа уапсени, а запленети беа оружје и пари.
На 1-ви јуни САД го санкционираа Насар Келменди, босански државјанин роден во Косово, според своите Кингпин закон.
САД го обвинуваат Келменди дека го води едно од најсилните криминални семејства на етничките Албанци на Балканот, дека води организација што шверцува хероин и кокаин во Европа.
Ова прогласување им овозможува на САД да го замрзнат имотот на Келменди под нивна јурисдикција.
Адвокатот на Келменди, Митхад Коцо, изјави за Балкан инсајт дека наводите се „провокативни обвинувања“ и рече дека ќе бара од американските власти докази со кои ќе ги поткрепат наводите.
Според Меѓународниот извештај за контролна стратегија на наркотиците за 2012 (ИНЦСР), на американскиот Стејт департмент, Косово е првенствено транзитна земја за дрогата наменета за Европа, и не е значаен произведувач на наркотици.
„Либерализираните визни режими, порозните граници, сé уште недоволните резултати во борбата против перењето пари, и во некои земји, ограничените капацитети на царинскиот [персонал], придонесуваат за ранливоста во однос на шверцот со дрога на земјите долж балканскиот правец“, рече за SETimes Синиша Дуркулиќ, аналитичар во Канцеларијата за дрога и криминал на ОН во Белград.
Бетим Муслиу, од Косовскиот правен институт, рече дека главниот проблем е правната рамка и слабото спроведување на стратегијата во борбата против наркотиците.
„Косово има застарена стратегија, која не ја подобрува ситуацијата, и не ја зголемува ефикасноста на косовските институции во борбата и спречувањето на кривичните дела поврзани со наркотиците“, рече тој за SETimes.
Муслиу, исто така, рече дека поради слабата контрола на границите, Косово служи како транзитна земја за наркотици.
„Во неколку прилики, соседните држави запленија наркотици кои [беа] пренесени преку Косово.
Косовската полиција и царина не успеја во својата мисија“, додаде тој.
Тој истакна дека ниту една земја нема да успее во борбата против наркотиците без регионална соработка.
„Ниту една земја во регионот не иницирала сеопфатна стратегија која ќе подразбира дека сите земји треба да преземат вклучителни мерки.
Без една ваква стратегија, ќе биде тешко да се бори против еден ваков негативен и сериозен феномен.“
Во 2011 година Србија заплени вкупно 65 килограми хероин, наменет за локална дистрибуција и консумација.
„Според српското Министерство за внатрешни работи, откако Романија и Бугарија пристапија во ЕУ, има промена во коридорите за шверц на хероин на балканскиот правец.
Од Бугарија, шверцерите се вели дека претпочитаат да одат преку Романија поради помалку ригорозните гранични контроли отколку на исток, преку Србија.
Исто така, Косово е еден од претпочитаните коридири за шверц на хероин долж балканскиот правец“, рече тој.
Според Дуркулиќ, иако српските државјани играат важна улога во меѓународниот шверц на кокаин, балканскиот правец не е важен за транзитот на кокаин.
Профитот до кој се доаѓа од меѓународниот шверц со кокаин се пере на различни начини, се испраќа во законски промет во Србија и другите земји, главно преку недвижности и инвестирање во градежната индустрија.
„Марихуаната, која останува најреширена нелегална дрога во Србија, стигнува до Србија главно од Албанија“, вели Дуркулиќ.
Според ИНЦСР, групите на организиран криминал ја искористуваат стратешката локација на Албанија, порозните граници и нееднаквите спроведувања на законот.
Аксион Плус, албанска невладина организација што работи на спречување на дрогата, вели дека постои партнерство меѓу државните агенции и невладините организации што го контролираат дотурот и побарувачката.
„Стратегиите за намалување на дрогата ги земаат предвид овие компоненти за активностите да им бидат компатибилни и координирани со соседните земји и Европа“, рече за SETimes Генци Муцолари, шеф на невладината организација.
