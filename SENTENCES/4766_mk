06/11/2008
Од Игор Јовановиќ и Блерта Фониќи-Кабаши за Southeast European Times во Белград и Приштина -- 06/11/08
Во рамките на своите дипломатски напори, британскиот министер за надворешни работи, Дејвид Милибенд, во средата (5-ти ноември) ги посети Белград и Приштина. 
Седницата на Советот за безбедност на ОН за Косово е закажана за 11-ти ноември, и претставниците на Белград и ЕУ потврдија дека се во тек разговори за распоредувањето на мисијата на ЕУ на Косово.
Белград првично се противеше на распоредувањето на мисијата, но сега вели дека таа е можна под три услови -- Советот за безбедност на ОН да ја одобри мисијата, таа да биде неутрална во однос на статусот на Косово и да не го спроведува планот на поранешниот претставник на ОН Марти Ахтисари, кој предвидува независност на Приштина од Србија.
Српските власти му рекоа на Милибенд дека Белград сака да пристапи во ЕУ, но нема да ги напушти своите услови во врска со Косово. 
„Мислам дека има простор за соработка и покрај тоа што [нашите несогласувања околу Косово] се фундаментално големи“, рече српскиот министер за надворешни работи, Вук Јеремиќ, по состанокот со својот британски колега.
Јеремиќ рече дека Србија ќе го блокира секој можен договор во ОН кој не ги исполнува нејзините услови. 
Русија ја поддржа во ова светско тело.
Милибенд рече дека Британија ги поддржува српските аспирации за ЕУ, но додаде дека од суштинска важност е решението за распоредувањето на ЕУЛЕКС. 
Тој рече дека членките на ЕУ се тие што треба да одлучат индивидуално за статусот на Косово и истакна дека целта на ЕУЛЕКС е „да го заштити народот, целиот народ, а не да одлучува за статусот“, така што распоредувањето на мисијата ќе биде и во интерес на Белград.
Посетата на британскиот амбасадот се случи во време кога српската опозиција, предводена од поранешниот премиер Воислав Коштуница, ја обвини владата дека води тајни разговори за ЕУЛЕКС, кои ќе помогнат за независноста на Косово. 
Сепак, опозицијата нема мнозинство во парламентот и нема да може да ја изгласа инцијативата за недоверба на владата.
За време на посетата на Приштина подоцна истиот ден, Милибенд вети дека меѓународната заедница ќе му помогне на Косово во неговата транзиција кон демократијата и дека ЕУЛЕКС ќе биде распореден низ цело Косово. 
Велика Британија беше помеѓу првите земји што го признаа Косово откако тоа прогласи независност од Србија на 17-ти февруари.
По состанокот со косовскиот претседател Фатмир Сејдиу и премиерот Хашим Тачи, Милибенд рече дека Лондон нема да бара од Приштина да потпишува „никаков документ кои ги преминуваат нејзините ,црвени линии’ и услови што за Косово се апсолутно неприфатливи. 
Милибанд додаде: „Меѓународната заедница мора да биде со вас на секој чекор од патот. 
Следниот чекор е целосното распоредување на ЕУЛЕКС низ целата територија на Косово и тоа и ќе се случи.“
Сејдиу рече дека народот на Косово сака да види „многу скоро“ крај на мисијата на УНМИК и почеток на распоредувањето на ЕУЛЕКС низ целот Косово.
