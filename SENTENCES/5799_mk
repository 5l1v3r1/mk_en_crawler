24/03/2011
Од Алакбар Рауфоглу за Southeast European Times -- 24/03/11
Нихат Озгун минатата година пропушти неколку деловни патувања во земјите од ЕУ, но не поради немарност од негова страна.
Тој вели дека потребните визи постојано ги добивал со задоцнување.
„Секојпат кога поднесувавме барање до конзулатите на [ЕУ], тие некако забораваа или не успеваа навреме да ги завршат процедурите за добивање виза“, рече тој за SETimes, нарекувајќи ја процедурата „прекршена и неправедна“.
46-годишниот проект-менаџер во информатичкото претпријатие со седиште во Самсун, на северниот брег од Црното Море во Турција, вели кога тој и неговите колеги се обиделе да се состанат со своите европски партнери, морале да чекаат повеќе од два месеци за нивните визи да бидат одобрени.
„Време е владите [на ЕУ и Турција] да ги тргнат на страна сите нивни политички интереси и да мислат на обичните граѓани“, рече тој.
„Апсурдно е граѓаните на Србија, Албанија и Босна и Херцеговина да уживаат во безвизното патување во Европа, додека на турските бизнисмени честопати им се одбива виза и тоа за учество на саеми за трговија, а студентите не можат да се школуваат тука“.
По скоро пет децении чекање во европската чекалница, турските бизнисмени стануваат нестрпливи.
Минатиот месец, министрите за внатрешни работи на ЕУ се договорија да започнат дијалог со Анкара околу ова прашање, но постои пречка:
Австрија, Кипар, Франција, Грција, Германија и Холандија се против укинувањето на барањата за визи за турските граѓани.
Во меѓувреме, Анкара останува на ставот дека нема да го потпише договорот за реадмисија сé додека таквите барања не бидат укинати.
„Турција во никој случај не прифаќа различен третман“, се вели во изјавата од Министерството за надворешни работи.
Според Улас Дога Ералп, асистент на Универзитетот Шабанчи, ќор-сокакот е симптоматичен поради „општиот негативен став кон Турција“.
„Во време кога турското јавно мислење ја преиспитува остварливоста на ЕУ како партнер, инсистирањето на министрите за внатрешни работи на ЕУ на задржување на неправедните регулативи за виза не можеше да дојде во полошо време“, рече тој.
Актуелната политика ги попречува трговските врски, истовремено ограничувајќи ја слободата за патување на граѓаните на една земја-кандидатка, рече тој.
Во меѓувреме, ЕУ добива милијарди евра годишно од плаќањата за визите.
Aлександар Бургин, доцент на Универзитетот за економија во Измир, има пооптимистичен став.
„Турција е сега во поповолна ситуација да бара разговори во врска со визната либерализација бидејќи може да посочи на врската меѓу договорот за реадмисија и разговорите за визната либерализација кои ЕУ ги имаше во последните договори за реадмисија со трети земји“, рече тој за SETimes.
Визни олеснувања се веројатни за одредени групи, како што се студентите и научниците, а можно е да се обезбедат и повеќекратни визи за директорите, рече тој.
Иако не може да се очекува брз напредок кон визната либерализација, рече Бургин, значајно е што Европската комисија успеа да обезбеди политичка поддршка за иницирање дијалог.
Тоа, додаде тој, може да донесе нова динамика во заглавените разговори за пристапување во ЕУ.
Но, за Озгун, времето е од суштинска важност.
„Ако чекаме повеќе од една година, може да ги изгубам партнерите во Европа и нашето претпријатие ќе мора да се сврти кон локалните пазари и Азија“, рече тој.
