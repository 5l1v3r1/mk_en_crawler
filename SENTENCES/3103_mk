10/07/2006
Од Марина Стојановска за Southeast European Times во Скопје – 10/07/06
Победниците на парламентарните избори во Македонија минатата недела -- ВМРО-ДПМНЕ и нејзините партнери во коалицијата „За подобра Македонија“ -- го започнаа процесот на составување коалиција.
Партијата постигна убедлива победа над актуелната коалиција предводена од социјалдемократите, која доби само 32 места наспрема 44-те места за опозицијата. 
Според портпаролот, ВМРО-ДПМНЕ веќе постигна прелиминарен договор со кој ќе добие 61 глас во парламентот од вкупно 120 пратеници. 
Разговорите продолжуваат.
Досега предложената коалиција ја сочинуваат ВМРО-ДПМНЕ, Демократската партија на Албанците, Новата социјалдемократска партија, Демократската обнова на Македонија и евентуално Партијата за европска иднина, според портпаролот Александар Бичиклиски. 
Тој рече дека неговата партија сé уште ја разгледува можноста за соработка со Демократската унија за интеграција, која беше член на владата во заминување, предводена од премиерот Владо Бучковски.
Изборите, петти по ред откако Македонија стана независна, досега се оценети како фер и демократски од страна на меѓународните претставници, кои пријавија само изолирани нерегуларности.
„Денот на изборите помина мирно. 
Сепак, имаше одредени изолирани сериозни инциденти“, рече Одри Гловер, шеф на мониторинг мисијата на ОДИХР.
САД и ЕУ, исто така, го поздравија спроведувањето на изборите. 
„Овие избори се голем чекор напред во остварувањето од страна на Македонија на нејзината цел за интеграција во евроатланските структури. 
Како такви, тие претставуваат вистинска победа за Македонија и нејзините граѓани“, се вели во соопштението за печатот на Американската амбасада.
Амбасадата, исто така, ги повика релевантните државни тела да ги испитаат сериозните изборни нерегуларности без какво било одложување.
Специјалниот претставник на ЕУ за Македонија, Ерван Фуере, й честиташе на земјата. 
„Добро сторено! 
Спроведовте мирни избори и тоа претставува голем успех за земјата во однос на насилствата што се случија во изборната кампања“, рече тој. 
Комесарот за проширување на ЕУ, Оли Рен, исто така, изрази честитки за фер изборите и рече дека новата влада се очекува да продолжи со европската агенда.
Македонскиот претседател Бранко Црвенковски му испрати писмо на генералниот секретар на НАТО, Јап де Хоп Шефер, и на претседателот на Европската комисија, Жозе Мануел Баросо. 
„Начинот на кој беа организирани и спроведени парламентарните избори уште еднаш ја потврди силната решеност на македонските граѓани да ги продолжат своите напори за демократски реформи и евроатланска интеграција на земјата“, се вели во писмото.
Составувањето на новиот парламент е закажано за 26-ти јули. 
Потоа, претседателот има десет дена да й даде мандат на мнозинската партија или партии, кои потоа мора да поднесат нацрт-листа на министри и работна програма во рок од 20 дена.
Во меѓувреме, Државната изборна комисија во неделата објави дека ги отфрлила сите 47 приговори поднесени од страна на партиите во врска со изборите на 5-ти јули, поради тоа што немало доволно докази. 
Според законот, одлуките на ДИК може да бидат оспорени во рок од 48 часа од страна на Врховниот суд, чија пресуда е конечна.
