20/12/2005
Од Кристина Чук за Southeast European Times во Загеб - 20/12/05
Хрватска и Србија, некогаш жестоки противници, сега сé повеќе се гледаат како меѓусебни партнери во промовирањето на регионалната стабилност и евроатланската интеграција. 
Како што покажа и посетата на српскиот премиер Воислав Коштуница на Хрватска во ноември, атмосферата навистина се менува.
Коштуница стана првиот српски премиер кој ја посетил Хрватска од распадот на поранешна Југославија. 
Посетата се случи една година по официјалната посета на неговиот хрватски колега, Иво Санадер, на Белград -- прва од страна на еден хрватски премиер во последните 15 години.
На заедничката прес-конференција по нивните разговори во Загреб, двајцата водачи се согласија дека Хрватска и Србија имаат клучна улога во осигурувањето на политичката стабилност на Западен Балкан, како и дека е време да се решат сите отворени прашања.
Белград и Загреб се подготвени да соработуваат на тоа да станат „патокази на мирот и стабилноста во регионот“, изјави Санадер за новинарите. 
Тој му честиташе на Коштуница за отпочнувањето на разговорите за Спогодбата за стабилизација и асоцијација помеѓу Белград и ЕУ -- голем чекор напред на патот кон пристапот. 
Хрватска и Србија имаат заедничка иднина во ЕУ, рече тој.
Србија, исто така, го поздравува секој хрватски чекор кон ЕУ, бидејќи тоа значи подобрување на регионот во целина, рече Коштуница.
Како потврда на решеноста за подобрување на врските, за време на посетата на Коштуница беа потпишани неколку билатерални договори -- вклучувајќи го и оној за меѓународниот комбиниран транспорт на стоки, реконструкцијата на железничкиот мост Богојево-Ердут, како и за научна соработка.
Заштитата на малцинствата, гарантирањето на правата за враќање на бегалците од војната, решавањето на случаите на исчезнатите лица и понатаму остануваат помеѓу нерешените прашања на Хрватска и Србија. 
Според Санадер враќањето на бегалците треба да биде решено до крајот на 2006 година, додека Загреб и понатаму му дава висок приоритет на прашањето на утврдување на судбината на околу 1.200 Хрвати кои исчезнаа за време на конфликтот во периодот 1991-1995 година.
За време на посетата на Загреб Коштуница се состана и со хрватскиот претседател Стипе Месиќ, како и со претседателот на парламентот, Владимир Шекс.
