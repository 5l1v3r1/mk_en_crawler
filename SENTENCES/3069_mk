12/07/2006
Од Игор Јовановиќ за Southeast European Times во Белград – 12/07/06
Српскиот премиер Воислав Коштуница во вторникот (11-ти јули) се состана со американскиот државен секретар Кондолиза Рајс, во вторникот (11-ти јули) во Вашингтон. 
Според извештаите на белградските медиуми, тој й рекол дека Србија се противи на евентуалната независност на покраината Косово и на какво било наметнато решение за прашањето на статусот.
„Независноста на Косово би го вовела регионот во сериозна нестабилност ... 
Да й се одземе на некоја држава 15 отсто од нејзината територија - е можно само ако се фрли демократијата под нозе“, изјави премиерот за српските новинари во Вашингтон по состанокот со Рајс.
Тој, исто така, рече дека детално ја информирал Рајс во врска со српскиот предлог за Косово, кој ја одредува „суштинската автономија“ како алтернатива на независноста. 
Властите во Белград, исто така, се противат на поставувањето на ограничувања за разговорите околу статусот на Косово, додека САД и специјалниот претставник на ОН, Марти Ахтисари, рекоа дека одлуката треба да се донесе до крајот на оваа година.
Коштуница, исто така, се состана со американскиот државен потсекретар Николас Барнс, како и со советникот за национална безбедност, Стивен Хедли.
Властите во Вашингтон не дадоа изјава по разговорите. 
Сепак, американскиот амбасадор Мајкл Полт ја критикуваше српската влада поради дефинирањето на косовската независност како „неприфатлива“.
„Овој став не е добар“, рече тој за време на панел-дискусијата во Белград, насловена како „Приоритетите на американската надворешна политика на Балканот“. 
И покрај тоа што Вашингтон не ја поддржува независноста на Косово, истата ја прифати како една од можностите, рече тој.
Српската влада мора да й пристапи на политиката на пореален начин, не само во врска со Косово, туку и генерално гледано, рече Полт. 
За САД статусот на Косово не е ни одблизу толку важен како квалитетот на животот за населението во покраината, додаде тој.
Во меѓувреме, според извештај на АП, Стејт департментот во вторникот ги повикал српските власти да ги предадат осомничените за воени злосторства на Меѓународниот трибунал за поранешна Југославија. 
Портпаролот Шон Меккормак го изнесе овој апел пред разговорите на Коштуница со Рајс.
„Ние, како и нашите европски пријатели и сојузници, побаравме од српската влада да стори сé што може за овие луѓе да бидат изнесени пред лицето на правдата во Хаг“, рече Меккормак.
Распоредот на Коштуница вклучува состанок во среда во Вашингтон со американскиот заменик-претседател Дик Чејни. 
Следниот ден премиерот ќе учествува на седницата на Советот за безбедност на ОН за Косово.
