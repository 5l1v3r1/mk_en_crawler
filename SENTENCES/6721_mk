04/07/2011
(Дојче веле, Австралијан, Си Ен-Ен - 04.07.11; Би-Би-Си, Хаарец, АФП, Ројтерс, Ал Џезеира, АП, АНА-МПА - 03/07/11; AНА-МПA - 01.07.11)
Мисија на активисти кои планираа да однесат помош до Појасот Газа се соочи со голема пречка во саботата (2-ри јули), кога грчките власти ја запреа нивната флота и го уапсија капетанот на еден од нејзините бродови со американско знаме, што предизвика нова контроверзност.
Џон Класмаер беше уапсен под обвинение дека се обидел да го напушти пристаништето Пиреа без дозвола, ставајќи ги на ризик животите на 36 патници, четворица членови на екипажот и десетмина новинари. 
Тој ќе остане во притвор до сослушувањето в четврток.
Бродот на Класмаер е дел од флотилата за помош од десет бродови наречена Слободна Газа, која се движеше кон Газа пред да биде запрена од грчките власти. 
Мисијата ја одбележуваше првата годишнина од Флотилата на слободата, која се обиде да ја пробие блокадата на Газа во мај 2010 година. 
Тогаш Израел изврши напад на бродот, при што загинаа девет турски активисти.
Апсењето на капетанот, кое дојде откако грчкиот министер за заштита на граѓаните, Христос Папуцис, во петокот објави дека на сите бродови со грчки или странски знамиња кои одат за Газа ќе им биде забрането да ги напуштат грчките пристаништа заради безбедноста на патниците, во врска со протестите на пропалестинските активисти во Атина. 
Тие тврдеа дека Грција потклекнува пред притисокот на Израел.
Демонстрантите започнаа штрајк со глад пред американската Амбасада во Атина, обвинувајќи ги грчките власти за обид да ја спречат мисијата.
Во текот на изминатите недели, грчките власти ја спречија флотата да исплови, наведувајќи ги како причина „бирократските проблеми“.
Активистите го обвинија Израел за саботажа на мисијата, тврдење кое беше цврсто отфрлено.
„Активистите се обидуваат да обвинат некого за нивниот неуспех -- нема сомневање дека гледале премногу филмови со Џејмс Бонд“, рече израелскиот министер за надворешни работи, Авигдор Либерман, во интервјуто за Арми радио во неделата. 
„Ги поздравувам сите напори што се прават да се запре флотилата“, додаде тој.
Грчкиот министер за надворешни работи, Григорис Делавакурас, изјави за Еуопсервер дека разговорите со Израел одиграа улога. 
Аналитичарите го гледаат настанот како дополнителен доказ за затоплените билатерални врски.
Исламистичкото движење Хамас го осуди потегот на Атина. 
Во изјава од Дамаск, организацијата рече дека чинот е „нехуман и спротивен на меѓународните закони и норми“. 
Истото го повика Европскиот парламент и сите хуманитарни организации да извршат притисок врз Грција да им дозволи на бродовите да пловат.
Во меѓувреме, мировните посредници Квартет за Блискиот Исток, кој ги вклучува ОН, САД, ЕУ и Русија, во саботата издадоа соопштение, повикувајќи ги „сите оние што сакаат да достават стока за народот во Газа да го сторат тоа преку утврдените канали, за да може нивниот товар да се провери и пренесе преку воспоставените копнени премини“.
Во изјавата од неделата, Грција го бранеше своето дејство, повторувајќи дека е заради безбедноста. 
Во духот на компромисот, властите предложија помошта да се пренесе со користење на постојните канали, кои се прифатливи за Израел.
