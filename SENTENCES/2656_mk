10/08/2005
Од Игор Јовановиќ за Southeast European Times во Белград – 10/08/05
Милан Лукиќ, обвинет од страна на Трибуналот на ОН за воени злосторства за убиството на голем број несрпски цивили, се појави пред судијата во Буенос Аиерес во вторникот (9-ти август), еден ден по неговото апсење од страна на аргентинската полиција.
Тој рече дека нема да ја оспорува својата екстрадиција во Хаг.
Со обвинението од ноември 2000 година од страна на Трибуналот, Лукиќ се товари -- заедно со неговиот роднина Средоје Лукиќ и со Митар Васиљевиќ -- за мачење, тероризирање и убиство на околу 150 луѓе во областа Вишеград, во Босна и Херцеговина (БиХ).
Во мај 1992 година Лукиќ и неговите партнери, наводно, започнале серија насилнички напади врз несрпското цивилно население, вклучувајќи и жени, деца, стари лица и работници кои оделе на работа.
Според обвинението Милан Лукиќ, Васиљевиќ и други поединци убиле петмина босански муслимани на брегот од реката Дрина на 7-ми јуни 1992 година.
Три дена подоцна Лукиќ, наводно, учествувал во убиството на седум работници на вишеградската фабрика за мебел „Варда“.
На 14-ти јуни 1992 година Милан Лукиќ, Средоје Лукиќ и Митар Васиљевиќ, наводно, убиле околу 70 луѓе во селото Бикавац.
Жртвите биле принудени да влезат во куќа која потоа била запалена.
Само едно лице успеало да избега.
Дури минатиот месец Белградскиот окружен суд го осуди Лукиќ во отстуство на 20 години затвор за киднапирањето и убиството од 1992 година на 16 муслимани во селото Сјеверин, во Србија.
Другите обвинети, Оливер Крсмановиќ и Драгутин Драгичевиќ, исто така, беа осудени на 20 години, додека Ѓорѓе Шевиќ доби казна затвор во траење од 15 години.
Лукиќ е роден во Фоча, југоисточна БиХ во 1967 година.
До 1985 година живеел во селото Руиште, во вишеградската општина, а потоа и во српскиот град Обреновац сé до 1992 година.
Тој се вратил во Вишеград во 1992 година како припадник на српската паравоена единица Бели орли, која вршеше систематско протерување на муслиманите од областа.
Шефот на Националниот совет за соработка со Трибуналот на ОН за Србија и Црна Гора, Расим Љајиќ, вели дека апсењето на Лукиќ во Аргентина е резултат на „интензивните операции што ги спроведоа српските безбедносни сили во текот на изминатите девет месеци“.
Тој додаде дека обвинетиот, најверојатно, ќе биде екстрадиран директно во Трибуналот.
Досега не е обелоденето како Лукиќ пристигнал во Аргентина, ниту, пак, каде се криел.
Со неговото апсење остануваат уште осуммина обвинети кои Србија и Република Српска (РС) мора да му ги предадат на судот во Хаг, од кои главни се Радован Караџиќ и Ратко Младиќ.
Српските власти и властите на РС тврдат дека не знаат каде се наоѓаат Караџиќ и Младиќ, додавајќи дека некои обвинети се кријат во Русија.
