02/01/2008
(Ројтерс, ВОА, Индипендант - 01/01/08;
Ројтерс, АП - 31/12/07)
Континуираната неизвесност околу иднината на Косово би можела да ја загрози регионалната стабилност и постигнувањата на ОН на терен, предупреди генералниот секретар на ОН Бан Ки-Мун во извештајот за Советот за безбедност во понеделникот (31-ви декември).
„Големи се очекувањата во Косово дека решението за идниот статус мора да се најде брзо“, АП го цитираше извештајот на шефот на ОН.
„Со оглед на тоа, состојбата на статус кво најверојатно веќе нема да биде одржлива.
Ако овој ќор-сокак продолжи, настаните на терен би можеле да си добијат свој тек, доведувајќи ги сериозно во прашање постигнувањата и наследството на Обединетите нации во Косово.“
Извештајот, кој ги покрива настаните во покраината помеѓу 1-ви септември и 15-ти декември, уследи по крајот на 18-месечни преговори со меѓународно посредство, во кои Белград и Приштина не успеаја да постигнат договор за идниот статус на покраината.
Технички сé уште дел од Србија, Косово е под администрација на ОН од крајот на конфликтот во периодот 1998-1999 година.
За време на преговорите, двете страни останаа цврсто на своите позиции, при што водачите од Приштина вршеа притисок за независност, а белградските претставници нудеа широка автономија.
Во отсуство на договор, косовското албанско мнозинство од 90 отсто, се очекува да прогласи еднострана независност во текот на следните неколку месеци.
Девет дена по крајот на последните напори за решавање на прашањето, Советот за безбедност одржа седница зад затворени врати за Косово на 19-ти декември, но не успеа да се договори за следните чекори во процесот на одредување на својот конечен статус.
Петнаесетте земји-членки останаа поделени во своите ставови.
Сметајќи дека процесот на преговори е исцрпен, западните земји сигнализираа подготвеност за признавање на независноста на Косово, дури и без одобрение на ОН, додека Русија, која ја поддржува Србија, инсистира на продолжување на разговорите додека не се најде компромис.
„Несигурноста и недостатокот на напредна динамика во процесот на идниот статус, би можеле да создадат ризик од нестабилност, како во Косово, така и во поширокиот регион, како и потенцијален ризик за безбедноста на персоналот на ОН“, предупреди Бан, повикувајќи ги косовските Албанци и Срби да се воздржат од насилство.
Ако Москва продолжи да ја блокира одлуката на Советот за безбедност за Косово, ЕУ се очекува да ја преземе работата во свои раце во текот на следните месеци и да изврши притисок за спроведување на планот на специјалниот претставник на ОН Марти Ахтисари, со кој на покраината ќе й се даде меѓународно надгледувана независност.
„Решението за статусот на Косово е пред сé европско прашање“, се вели во извештајот од понеделникот на белградски Б92, во кој се цитира германскиот министер за надворешни работи Френк-Волтер Стајнмаер.
Тој, исто така, предупреди дека трајната неизвесност би можела да ја рашири нестабилноста на Балканот.
„Ние сакаме да постигнеме во Западен Балкан она што го постигнавме во остатокот од Европската унија -- мир, стабилност и благосостојба.“
„Сé поголемата институционална посветеност на Европската унија на Косово е важна, како и нејзиното континуирано обезбедување европска перспектива за Косово“, вели Бан во извештајот.
Тој го сметаше за охрабрувачки фактот што изборите во Косово на 17-ти ноември „беа спроведени на слободен и фер начин и во согласност со меѓународните стандарди“ и „претставуваат доказ за зрелоста на косовските привремени институции“.
Но, тој, исто така, го истакна „разочарувачки нискиот“ одѕив на гласачите од косовските Срби, кој само за малку беше повисок од оној на изборите во 2004 година.
Во двата случаи Белград ги повика косовските Срби да го бојкотираат гласањето.
