14/03/2008
(AФП, Ројтерс, ББС, Еуопсервер, Еуроњус - 14/03/08; AФП, Ројтерс, ДПA - 13/03/08)
Активностите за справување со предизвиците на глобалното затоплување и односите со медитеранските земји беа помеѓу главните прашања за кои водачите на ЕУ разговараа во четвртокот (13-ти март), на почетокот од дводневниот самит во Брисел.
Тие се согласија дека разговорите за серијата мерки за борба против климатските промени треба да завршат до крајот на 2008 година. 
Минатата година земјите-членки дадоа принципиелна поддршка за акциониот план, предложен од страна на Европската комисија (ЕК), во кој се поставени редица цели за емисиите на гасови што предизвикуваат ефект на стаклена бавча и за обновливата енергија, како и мерки за создавање внатрешен пазар на ЕУ за енергијата.
Мерките на кои повикува предлогот на ЕК вклучуваат намалување на емисијата на гасови што предизвикуваат ефект на стаклена бавча за најмалку 20 отсто до 2020 година, во споредба до нивоата од 1990 година, со истовремено зголемување на учеството на ветарот, соларната, хидро и брановата енергија во вкупната енергетска потрошувачка во целиот блок до 20 отсто, за разлика од сегашното ниво од околу 7 отсто. 
Исто така, се поставува и задолжителен минимум од 10 отсто за биогоривата во патничките возила до 2020 година.
„Предлогот поднесен од страна на Европската комисија е многу амбициозен. 
Тоа е многу добар предлог и јас верувам дека утре ние ќе можеме да го поддржиме преку советнички заклучоци“, рече словенечкиот премиер Јанез Јанша, чија земја моментно претседава со ЕУ, на прес-конференцијата во четвртокот. 
„Мораме да постигнеме договор најдоцна во првите месеци од 2009 година.“
Но, преговорите се очекува да бидат тешки, со оглед на загриженоста изразена од страна на земјите-членки во врска со економските последици од исполнувањето на целите и потенцијалниот ризик од тоа европските индустрии да се преселат во земји со пониски еколошки стандарди.
Водачите на ЕУ во четвртокот го одобрија и заедничкиот француско-германски предлог за создавање Медитеранска унија за унапредување на соработката на блокот со своите јужни соседи, која ќе се протега од Мароко до Турција.
„Европскиот совет го одобри принципот на Унија за Медитеранот која ќе ги вклучува земјите-членки на ЕУ и медитеранските крајбрежни земји што не се членки на ЕУ, и ќе биде надградување на барцелонскиот процес“, Ројтерс ги цитираше нацрт-заклучоците.
Барцелонскиот процес се однесува на Евромедитеранското партнерство, и започна во 1995 година како механизам за регулирање на односите на ЕУ со десет земји -- Алжир, Египет, Израел, Јордан, Либан, Мароко, Палестинските територии, Сирија, Тунис и Турција.
Оригиналната верзија на планот, за првпат предложен од страна на францускиот претседател Николас Саркози минатата година, предвидуваше вклучување на само некои од 27-те членки во иницијативата финансирана од ЕУ, што предизвика критики.
„Јасно, ова е нешто што ќе мора да ги вклучи сите земји-членки на Европската унија“, рече портпаролот на британскиот премиер, Гордон Браун.
Водачите на крајот одлучија да го одобрат предлогот, откако Франција се согласи на помека верзија, која ги вклучува сите.
Деталите на планот, кој предвидува еден секретаријат, заедничко северно-јужно претседателство и периодични состаноци на највисоко ниво, се очекува да бидат финализирано до јуни. 
На 13-ти јули Париз ќе биде домаќин на самитот на ЕУ, наследувајќи ја Словенија на претседателското место во Унијата на 1-ви јули.
