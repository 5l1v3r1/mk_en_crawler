12/11/2012
Лили Линч и Мики Трајковски за Southeast European Times во Белград и Скопје -- 05.11.12
Неодамнешните инциденти на фудбалски натпревари во Србија повторно го истакнаа распространетиот проблем на расизам во спортот.
И покрај тоа што голем број на слични инциденти се случија во други европски земји, реакцијата на српските власти на инцидентите предизвика голем број критики, како во земјата, така и во странство.
Овој мизерен тренд, исто така, ги принуди спортските асоцијации и владите да се навратат на прашањето како да се запре расизмот и насилниот екстремизам во спортот, и воопшто, како расистичките чувства се поврзани со третманот на малцинските групи.
Натпреварот меѓу Србија и Англија, од квалификациите под 21 година, одржан во октомври во централниот српски град Крушевац привлече меѓународно внимание откако српските навивачи, наводно, извикувале расистички навреди упатени кон членовите на англискиот тим.
Фудбалерот на англскиот тим Дени Роуз рече дека бил подложен на расни скандирања и кон него било фрлано ѓубре и други предмети во текот на натпреварот.
Напнатата игра кулминираше со тепачка во која беа вклучени играчи и персонал од двете страни.
Томислав Караџиќ, претседател на Српската фудбалска асоцијација, се извини за учеството на српските играчи во тепачката, но негираше дека имало какви било расистички навреди на натпреварот.
„Србите никогаш не биле, ниту ќе бидат, расисти“, рече Караџиќ во една изјава.
И додека некои играчи и претставници на англиската страна побараа Србија да биде исклучена од учество во идните натпревари, српското Министерство за внатрешни работи поднесе обвиненија против двајца англиски играчи и помошник-тренер за учество во тепачка.
„Српската реакција беше пркосење и негирање, а отворената осуда заменета со дополнителна конфронтација“, Јан Банкрофт, од Трансконфликт, изјави за SETimes.
Некои, исто така, го критикуваа одбивањето на владата да ги формулира настаните како дел од поголемиот проблем на нетолеранција кон малцинствата во Србија.
„Расизмот и другите форми на предрасуди не се ограничени само на фудбалскиот стадион, туку ги погодуваат сите оние кои на некој начин се сметаат за поинакви, особено малцинствата и ранливите групи.
Прифаќањето или замижувањето пред каква било форма на нетолеранција служи само за да се поттикнат дури и поекстремни примери на нетолеранција -- вклучувајќи и употреба на насилство - кои често се темелат на незнаење, предрасуди и стереотипи“, изјави Банкрофт за SETimes.
Други изразија загриженост дека неконтролираните расистички и ксенофобични чувства во спортот може да резултираат со насилни конфронтации, и дека владата не ги сфатила таквите закани сериозно.
Сепак, новата влада инсистира дека ќе заземе поцврст став во однос на насилството и екстремизмот во спортот.
„Насилството во спортот е еден од нашите основни проблеми и една од нашите основни сфери на активност“, изјави за SETimes Наташа Михајловиќ, одговорна за односи со јавноста во Министерството за млади и спорт.
На неодамнешниот фудбалски натпревар помеѓу Белград и Нови Пазар, навивачите на клубот Нови Пазар извадија знак на кој пишуваше „срце, бубрези, бели дробови, да живее жолтата куќа“, мислејќи на српските жртви на наводниот шверц со органи за време на косовската војна во доцните 90-ти.
Знакот беше направен како одговор на еден транспарент на српските навивачи на еден натпревар во март на кој пишуваше, „нож, жица, Сребреница“, однесувајќи се на масакрот во Сребреница во Босна и Херцеговина (БиХ) во 1995-та година, во кој беа убиени околу 8.000 муслимански мажи и момчиња.
Како и во случајот со Крушевац, некои ја критикуваа реакцијата на српската влада на овие настани.
„Првиот чекор е секогаш негирање, а вториот чекор е релативизација.
Државата веднаш ја обвинува другата страна за расизам, наместо да се бори против расизмот веднаш штом тој ќе се појави.
Јасно е дека државата не е подготвена безусловно да се бори со национализмот или расизмот во спортот;
а кога се бори против расизмот тоа го прави многу селективно“, изјави за SETimes Јована Вуковиќ, координатор во Регионалниот центар за малцинства.
Другите земји во Европа и регионот имаат долгогодишно искуство со овој проблем, а некои велат дека споделување на знаењето е често најдобар начин за борба против заедничките проблеми.
Во Македонија, полициските службеници беа обучувани од страна на нивните француски колеги да се справат со хулиганите на фудбалските натпревари.
Извикувањето на расистички, националистички пораки и палењето знамиња на странски држави е редовен декор на спортските настани во земјата.
Иван Анастасовски, поранешен заменик-претседател на Фудбалската федерација на Македонија, рече дека политичката манипулација е главна причина за насилството.
„Спортските групи се бројни и влијателни ...
тие имаат интересен гласачки потенцијал.
20-те години период на транзиција, конфликти, војни и лоши економски состојби ги фрустрираа луѓето и спортските [настани] се добра основа за да се промовира себе си и своите идеи“, изјави Анастасовски за SETimes.
Науме Угреновиќ, кој работи во спортската арена со години, рече дека државите треба да го издвојат проблемот со навивачите и да ги забранат, како што прават во Англија.
„Најголема казна за еден англиски навивач е да нема право да влезе на стадионот две години.
Но, тие имаат добра евиденција и следење на поединците.
Тоа е единствениот начин да се надминат овие проблеми“, изјави Угреновиќ за SETimes.
Групите навивачи кои се дел од проблемот не се случајни, Сашо Србиноски, македонски тренер за одбојка на плажа, изјави за SETimes.
„Тие имаат одредена цел и задача“.
Разни иницијативи за спречување на насилството во спортот се одржуваат во регионот.
Фудбалот против расизмот во Европа (ФАРЕ) е мрежа на невладини организации кои се борат против расизмот, национализмот и дискриминацијата во спортот.
Групата неодамна одржа „недела на акција против расизмот и дискриминацијата во европскиот фудбал", каде што учесниците играа фудбал и разговараа за јавни пораки против насилството во спортот.
Иницијативата има за цел да ја зголеми јавната свест за дискриминацијата во фудбалот, да создаде обединет фронт со спојување на сите во овој спорт со цел да се развијат идеи и нови практики за да го предизвикаат исклучувањето.
Иницијативата започна како мала кампања во девет земји во 2001-та година, но сега стана најголемиот иницијатор на анти-дискриминативни активности во спортот во 41 земја.
„Целта е да се пренесе пораката на младите дека „Без оглед на тоа колку сме различни ние сме еднакви.
На спортските терени, иако имаме различна боја сите ние играме според истите правила“, изјави за SETimes Рахела Симеонова Манева од Организацијата на жените на општина Свети Николе, член на мрежата ФАРЕ.
