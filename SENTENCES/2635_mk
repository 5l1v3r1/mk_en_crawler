14/09/2005
(OHR Morning Media Brief - 14/09/05;
ФЕНА, СРНА, ОХР - 13/09/05)
Рано во средата (14-ти септември) Националното собрание на Република Српска (НСРС) го отфрли договорот за полициските реформи во Босна и Херцеговина (БиХ), клучен финален услов што земјата мора да го исполни со цел да оди напред по својот пат до евроинтеграциите.
Со 56 наспрема 10 гласа пратениците од босанските Срби одлучија да го поддржат ставот на владата на РС за одбивање на договорот за полициските реформи „предложен од страна на претседателот на Министерскиот совет на БиХ Аднан Терзиќ“.
Претставниците од Партијата за демократска акција (ПДА) и од Социјалдемократската партија, наводно, го поддржаа договорот.
Во текот на расправата Тарик Садовиќ од ПДА рече дека се противи на предложената одлука со која договорот се опишува како предлог на Терзиќ.
Наместо тоа, рече тој, НСРС треба да им каже на граѓаните дека она што се одбива не претставува договор на Терзиќ, туку започнување на преговорите на БиХ со ЕУ.
Пратениците, исто така, гласаа за тоа да се задолжи владата на РС да продолжи со разговорите за полициските реформи врз основа на заклучоците одобрени на 30-ти мај, истакнувајќи дека кој било модел на полициска организација во БиХ во кој локалните области би ја преминувале граничната линија помеѓу ентитетите е неприфатлив, објави ФЕНА.
Но, тој став се коси со трите услови што ги одреди ЕУ:
обезбедување на полициски ингеренции исклучиво на државно ниво, елиминирање на мешањето на политиката во полицијата, како и осигурување на тоа дека полициските региони ќе се одредуваат врз основа на технички или професионални критериуми - со што на полицијата ќе й се овозможи да ги преминува границите што ги делат двата ентитета во извршувањето на нејзините должности.
ЕУ постојано повторува дека овие принципи не се предмет на преговори.
Во интервјуто за весникот Oслобоѓењe во вторникот британскиот амбасадор во БиХ, Метју Рајкрофт, - чија земја моментно претседава со ЕУ - рече дека Брисел веќе направи големи отстапки со „одложувањето на крајниот рок за спроведувањето на реформите или со прифаќањето дека не мора веднаш да се постигне согласност за конечната мапа на полициските региони“.
„Од друга страна, не видовме дека РС прави какви било отстапки.
Трите принципи на ЕК нема да бидат променети.
Тие мора да се исполнат.
Ако не се исполнат нема да има полициски реформи и нема да има напредок на патот кон Европа“, рече тој.
Во понеделникот ЕУ сигнализираше дека разговорите за ССА би можеле да започнат веднаш откако ќе се потпише договор за реформи во полицијата од страна на сојузната влада на БиХ и двата ентитети.
Но, ако договорот не биде постигнат до 15-ти септември, како што предупреди високиот претставник Педи Ешдаун минатата недела, мала е веројатноста БиХ да добие зелено светло за отворање на разговорите за ДСА пред крајот на оваа година.
Ако тоа се случи, рече тој, РС и Српската демократска партија, која има водечка улога во владата на ентитетот, ќе се сметаат за одговорни за блокирањето на процесот и би можеле да се соочат со санкции.
Цитирајќи ги анкетите на јавното мислење портпаролот на високиот претставник Марио Бркиќ во вторникот рече дека повеќе од 80 отсто од граѓаните во БиХ сакаат нивната земја да пристапи во ЕУ.
„Тие очекуваат тоа да го исполнат нивните политички претставници“, рече тој, истакнувајќи, исто така, дека одбивањето на договорот за полициските реформи во време кога голем број граѓани во ЕУ изразуваат сомневање во врска со вредностите за понатамошното проширување ќе испрати „исклучително негативен сигнал“.
