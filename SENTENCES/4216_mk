18/09/2008
(Интернешнал хералд трибјун - 18/09/08;
AП, Ројтерс, АФП, ДПА, АКИ, ББС, ВОА, Javno.hr, Б92, новинска агенција СЕНСЕ, Меѓународен кривичен трибунал за поранешна Југославија - 17/09/08)
Обвинителите во Меѓународниот кривичен трибунал за поранешна Југославија (МКТЈ) во средата (17-ти септември) потврдија за неколку дена дека ќе поднесат ново обвинение за поранешниот водач на босанските Срби Радован Караџиќ на судско одобрување на ОН.
„Очекуваме да ја поднесеме иницијативата за ново обвинение ...
до понеделник“, рече обвинителот Алан Тајгер.
„Се надеваме дека тоа ќе биде в петок оваа недела“, му рече тој на Јан Бономи, судијата кој претседаваше со едночасовното рочиште за статусот во средата.
Најновото изменето обвинение од 11 точки, кое датира од 2000 година, го товари Караџиќ за голем број воени злосторства извршени против несрпското население за време на конфликтот во Босна и Херцеговина (БиХ) во периодот 1992-1995 година.
Тој се соочува со две точки од обвинението за геноцид во врска со 44-месечната опсада на Сараево и масакрот во Сребреница во 1995 година на 8.000 мажи и момчиња од босанските муслимани.
На своето второ појавување пред судот на 29-ти август Караџиќ повторно одби да се изјасни.
Судијата Бономи изрече изјаснување за невиност во двата случаи во негово име.
Останува нејасно дали следното обвинение ќе вклучи некои нови промени.
Ако судиите го одобрат новото обвинение, тие ќе свикаат ново рочиште за изјаснување.
Караџиќ во средата инсистираше на тоа самиот да се брани.
Но, тој исто така посочи дека размислува да ангажира тим правни советници кои ќе му помагаат за време на судењето.
Тој не планира да биде „пасивен“, како што додаде, бидејќи нема да се брани само себеси, туку и водачите на малите држави за кои тврди дека ќе бидат цел на НАТО по неговото судење.
„Ова или ќе биде фер судење или нема да има судење“, АП го цитираше Караџиќ.
„Морам да ја имам мојата одбрана во сопствени раце.“
Поранешниот водач на босанските Срби го искористи рочиштето од средата за да ги повтори своите наводи за тајниот договор што го постигнал со поранешниот американски претставник Ричард Холбрук во 1996 година, според кој Холбрук, наводно, му ветил имунитет од судско гонење на МКТЈ ако исчезне од политичкиот живот.
Откако претходно кажа дека Холбруг го претставувал Вашингтон во договорот, Караџиќ во средата рече дека „Холбрук стори сé во име на Контакт-групата и Советот за безбедност“.
Поранешниот американски претставник, кој помогна во посредувањето за Дејтонскиот договор од 1995 година, категорично негира дека му дал какво било ветување на Караџиќ дека нема да се соочи со судски процес за воени злосторства пред ОН.
Караџиќ во средата му рече на судот дека врши „сеопфатна истрага“, со цел да ги докаже своите тврдења.
Бономи, пак, рече дека дури и ако ги докаже Караџиќ, тие „нема да имаат влијание“ врз судскиот процес.
