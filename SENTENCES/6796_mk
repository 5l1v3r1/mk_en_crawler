29/10/2012
Дражен Ремиковиќ за Southeast European Times во Сараево -- 29.10.12
Турција и земјите од Југоисточна Европа се соочуваат со предизвикот да ги задржат талентираните млади луѓе да не бараат кариери на други места, како и да ги убедат оние кои заминаа, да се вратат.
Владите и организациите во неколку држави користат најразлични иницијативи за да се борат против она што некои аналитичари го нарекуваат одлив на мозици.
Властите во Босна и Херцеговина (БиХ), на пример, се надеваат дека неодамна воспоставените програми за обука на младите луѓе и нивна помош да најдат работа, наскоро ќе се исплатат, додека некои бизнисмени во Србија и во Турција нудат иницијативи за привлекување на работниците кои се иселиле во странство, да се вратат дома.
„Десет илјади млади луѓе ја следеа Програмата за вработување и задржување на младите, и повеќе од 400 од нив најдоа работа по обуката“, рече заSETimesАлма Суње, една од програмските ко-водачи од Меѓународната канцеларија за миграција.
Владините агенции во БиХ и невладините организации ја иницираа програмата пред две години и оттогаш отворија 16 центри низ целата држава, нудејќи бесплатни курсеви по англиски јазик и компјутери, покрај советувањето за вработување.
БиХ и Србија се најпогодени од одливот на мозоци, иако целиот регион може да биде пример за проблемот, според годишниот Извештај за конкурентноста на Економскиот форум, кој покрива 144 држави.
Повеќе од 130.000 млади луѓе ја напуштиле БиХ од крајот на конфликтот во 1995 година, а околу 300.000 млади луѓе ја напуштија Србија во изминатите две децении.
Некои приватни претпријатија, како Кока Кола Хеленик, едно од најголемите регионални претпријатија, започна програми со цел задржување на младите во Србија.
„Кола Кола Талент е програма преку која ние избираме седум студенти за обука и стипендија, како и за вработување на крајот од програмата“, рече за SETimesНаташа Продановиќ, директорка за човечки ресурси во српскиот и црногорскиот дел на Кока Кола Хеленик.
Продановиќ рече дека нејзиното претпријатие има голем буџет за обука на персонал и обезбедува стипендии во Факултетот за организациски науки во Белград.
„Исто така имаме голем број други програми преку кои ги охрабруваме младите луѓе да останат и да успеат во Србија“, рече Продановиќ.
Турските претпријатија, како Турските вселенски индустрии Инк.
отидоа чекор понапред, правејќи програми „прилив на мозоци“, кои имаат за цел да ги привлечат назад образованите турски млади луѓе кои моментно работат во странство.
Турската економија регистрираше висок раст во последниве години и иако стапката на невработеност за младите е сé уште висока -- повеќе од 40 отсто -- истата постојано паѓа.
„Веруваме во одвраќање на традиционалниот одлив на мозоци со привлекување на турските државјани кои внимателно ја следат напредната технологија и организирани иновации [во странство], имаат информатички способности и потребно искуство за позитивна промена во економијата и производството на нашата држава“, рече за SETimesОја Тансу, директор за човечки ресурси во Турските вселенски индустрии Инк.
Натпросечните плати и работни стандарди, премиите и бонусите, приватното осигурување, како и социјалното осигурување, се некои од мотивите што ги нуди претпријатието.
Тансу вели дека информациите се на располагање на веб-страницата на претпријатието и сите заинтересирани инженери што се специјализирани за вселенската индустрија може да аплицираат онлајн.
Некои се скептични дека во општествата што се негативно погодени од економската криза, програмите за приливот на мозоците, може да имаат ефект.
„Имав можност да видам како функционира програмата за ,прилив на мозоците’ додека бев во САД“, рече заSETimesБорис Тихи, професор по економија на Универзитетот во Сараево.
„САД ги покануваат студентите да го комплетираат своето образование таму, им даваат стипендии, им ги обезбедуваат сите потребни услови.
Единствената работа на студентите е да учат.
Се разбира, потоа студентите немаат желба да се вратат во БиХ“, рече Тихи.
„За вакви програми, ни треба време и пари.
За жал, немаме ниту пари, ниту време.“
Дописникот на SETimes Ериса Даутај во Истанбул даде свој придонес за овој напис.
