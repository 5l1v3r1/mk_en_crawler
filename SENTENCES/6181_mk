28/02/2012
Ивана Јовановиќ и Линда Карадаку за Southeast European Times во Белград и Приштина -- 28.02.12
Вкупно десет млади фотографи -- пет од Србија и пет од Косово -- ги претставуваат своите дела поврзани со темата на ЕУ, еврото и европските вредности. 
Изложбата беше отворена во Националната библиотека во Приштина претходно овој месец, и ќе биде пренесена во Белград подоцна оваа година, макар што датумот сé уште не е потврден. 
Истата ќе излезе и надвор од регионот, во Тиролска Австрија, на крајот од август, за годишниот Европски форум Алпбах.
Изложбата, која е оригинална замисла на белградската невладина организација Клуб Алпбах и иницијативните групи Алпбах од Косово, служи како потсетник дека луѓето во овој регион имаат многу заедничко, и покрај политичките и етничките разлики што ги раздвојуваат.
Учесниците од Приштина и Белград беа избрани колку заради нивните вештини, толку и заради нивната свест околу потребата за соработка и општествена одговорност.
Секоја од групите ги спакува торбите и отиде во главниот град на другата група, за да присуствува на задолжителните работилници. 
Таму, тие разговараа за видливите фотографски техники, а и за невидливите, како што се улогата на културата, културните разлики како движечки сили на конфликтот, и надминувањето на конфликтите. 
По работилниците, секој од нив требаше да донесе фотографии од своето опкружување, доловувајќи ја симболичната употреба на еврото или на ЕУ.
Тоа беше единствена можност -- која даде изложување без преседан. 
Фотографот од Белград и студент по право, Милена Гушевски, чии дела се изложени во Приштина, изјави за SETimes: „Никогаш во моите 26 години не сум сретнала некој кој е Албанец. 
И сакав да одам таму и да видам дали некој ќе ми направи нешто, но видов дека тие беа исти како мене и дека ние ги имаме дури и истите стравови. 
Ние сме ... 
повеќе слични отколку различни.“
Филип Нарвал, кој работи на надворешна студија во врска со влијанието на Европскиот форум, присуствуваше на отворањето во Приштина. 
Тој направи споредба меѓу тешката работа демонстрирана со изложбата и буквално тешкиот пат како резултат на големите снегови и опасните услови на патиштата.
„Овој пат до Приштина беше скоро симболичен за тоа колку тешко било за сите нив да направат голем чекор надвор од својата приказна, да ја слушнат другата страна, па и повеќе, да изградат мостови во реалниот живот“, рече Нарвал за SETimes.
Таулент Ходај, претседател на Иницијативната грула Алпбах Косово, е задоволен како од одѕивот, така и од реакциите. 
„Мислењата на посетителите во принцип беа позитивни и охрабрувачки за соработката и за пораките на фотографите“, рече тој за SETimes.
Ходај вели дека имало голем број тешкотии во организирањето на изложбата, од изборот и убедувањето на фотографите да соработуваат во заедничкиот проект со фотографите од Србија до организирањето на патувањето за косовските фотографи во Србија. 
Тие барале специјална дозвола бидејќи Србија не ги прифаќа косовските документи.
„Главната намера на оваа изложба беше да покаже дека соработката меѓу одредени делови на општествата на Косово и Србија е можна. 
Тука говорам за соработката на младите луѓе од овие држави преку пораките на фотографите, кои видоа дека и покрај идеолошките и политичките разлики, овие општествата се соочуваат со истите проблеми и имаат исти цели. 
Затоа, соработката е можна“, рече Ходај за SETimes.
Арбен Љапаштица, фотограф од Косово, изјави за SETimes: „Овие фотографии ги покажуваат две страни на медалот, позитивните и критичките елементи, оставајќи го гледачот да мисли и да одлучува самиот за тоа каде е сега Косово, поблизу или подалеку од Европа“.
Кораб Мушколај од Приштина беше еден од посетителите. 
Триесетте фотографи ја покажаа реалноста во двете земји, во Косово и во Србија, две реалности во две балкански земји, рече Мушколај за SETimes.
„Има разлики како што е културата, менталитетот, минатото и други елементи, но исто така и заедничката намера, двете земји сакаат [да пристапат] во ЕУ. 
Фотографите се обидуваат да ги покажат двете, заедничките точки и разликите меѓу Косово и Србија“, рече Мушколај.
Две фотографии особено му паднаа во очи. 
„Имаше една фотографија на српски фотограф, на која се гледа српски граѓанин како протестира на спротивната страна од останатите демонстранти кои беа против Косово. 
Овој демонстрант стои сам, држејќи транспарент ,Албанците се наши браќа’.“
„Друга фотографија која исто така ме импресионираше беше на косовски фотограф, Берат Морина, на која се гледа еден полицаец пред косовската влада. 
Целиот простор околу него и околу зградата на владата е покриен со работи што ги фрлиле демонстрантите против посетата на српскиот шеф на преговарачкиот тим, [Борислав] Стефановиќ“, додаде Мушколај.
Љапаштица вели дека изложбата е уникатна. 
„Приштина и Белград се состанаа на едно место, но сега на различно ниво, кое не е политичко. 
Кога политиката не се меша, соработката на културно и уметничко ниво е плодна, како што сведочи овој проект.“
Тој додава дека проектот, исто така, им помогна на фотографите од Косово и Србија да ги скршат старите предрасуди и да разменат професионална експертиза. 
„Взаемните посети на Белград и Приштина и заедничката тема на која се фокусиравме има клучна улога“, рече тој.
„Се фокусираме на нешто што е заедничко за двете општества, а аспирациите за ЕУ се тоа“, рече за SETimes Милан Средојевиќ, претседатрел на белградскиот Клуб Алпбах.
