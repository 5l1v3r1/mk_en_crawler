02/12/2011
Дражен Ремиковиќ за Southeast European Times во Загреб - 02.12.2011
Двете најголеми политички групи, владејачката Хрватска демократска заедница (ХДЗ), и партиите здружени во коалицијата „Кукурику“ - Хрватската социјалдемократска партија (СДП), Хрватската народна партија (ХНС), партијата Истарско демократско собрание (ИДС) и Хрватската партија на пензионерите (ХСУ) - ќе ги одмерат силите во недела (4. 
декември).
Според најновите анкети, коалицијата „Кукурику“ има значајна предност пред ХДЗ, која и понатаму е заглавена во корупциски скандали.
Хрвоје Садариќ, портпарол на хрватската Државна изборна комисија (ДИП), за SETimes изјави дека Комисијата добила извештаи за финансирањето на кампањата и ќе поднесе извештај за евентуалните нерегуларности.
„За време на изборната кампања, во споредба со претходните парламентарни избори што се одржаа во 2007-та година, тековните податоци покажаа пад на бројот на пристигнати поплаки за извесни нерегуларности. 
Ова се првите парламентарни избори во кои беше применет законот за финансирање на политичките активности и изборните кампањи, и во голема мера го подигна нивото на транспарентност на изборите“, изјави Садариќ, додавајќи дека околу 4000 регистрирани набљудувачи ќе ги следат изборите.
Коментаторите и експертите ја сметаат оваа кампања за досадна, велејќи дека партиските платформи и програми се во голема мера исти како и за време на минатата кампања.
Борис Павелиќ, новинар во дневниот весник „Нови лист“ од Загреб, за SETimes изјави дека кампањата за реизбор на ХДЗ била јалова.
„Се чини дека ХДЗ не може да понуди ништо по сите скандали во кои се најде“
Меѓутоа, коалицијата „Кукурику“ има голема предност, можеби поради тоа што не мора да решава одредени прашања, како на пример, скандали“, истакна Павелиќ. 
ХДЗ, истакна тој, главно го нагласуваше националниот идентитет, додека лидерите на коалицијата се обидуваа да ги смират тензиите и конфликтната реторика.
Здравко Петек, професор по политички науки во Загреб, ја опиша кампањата како „ужасно здодевна“ и рече дека партиите не направиле ништо за да ги поттикнат луѓето да гласаат.
„Ние ги покривавме истражувањата за кампањите во претходните години; можам да кажам дека политичките партии во Хрватска не се разликуваат по политиката, туку само по идеологијата. 
На пример, разликата е дали една партија е поблиска до Католичката црква или не. 
Никој не споменува како да се поправи здравствениот систем, образованието и другите социјални прашања што се далеку поважни од каква било идеологија ", изјави Петек за SETimes.
Тој додаде дека кампањата не понуди ништо ново, и истакна дека веќе е јасно дека во Хрватска ќе има друга влада по изборите на 4. 
декември. 
Партиските претставници од коалицијата „Кукурику“ очекуваат добри резултати, земајќи ги предвид фрустрациите на народот од актуелната власт.
Душко Кисбери, портпарол на партијата Истарско демократско собрание (ИДС), изјави за SETimes, „Голем број на луѓе, кои ја избраа сегашната влада, најверојатно, нема да гласаат овој пат, нешто што може да ја објасни малку повисоката гласачка апстиненција, во споредба со изборите во 2007-та година“.
Владејачката ХДЗ, сепак, продолжува да игра на „картата на национализмот“ во привлекувањето на гласачи, а анкетите покажуваат дека дијаспората претежно ќе гласа за оваа партија.
„ХДЗ има свој традиционален електорат во Босна и јас сум сигурен дека овие избори ќе бидат успешни. 
Сепак, можно е одѕивот на гласачи да биде помал поради намалениот број на избирачки места. 
Сепак, на крајот, нема да има проблем за ХДЗ во Босна“, изјави за SETimes Иво Миро Јовиќ, еден од кандидатите на ХДЗ од дијаспората од Мостар, додавајќи дека се очекува да гласаат речиси 300 000 Хрвати во БиХ, кои имаат хрватско државјанство.
И додека ХДЗ има целосна заслуга за изгледите за пристапување на Хрватска во ЕУ, речиси 40 отсто од граѓаните и понатаму се противат на приклучувањето кон ЕУ.
Стеван Трипуновиќ, жител на Загреб, за SETimes изјави дека ќе гласа, но предвидува дека откако земјата ќе влезе во ЕУ, политичарите повеќе нема да разговараат со граѓаните на ист начин.
„Тоа е како да влезете на испит во амфитеатар последни“. 
Сите погледи, и на студентите и на професорите, ќе бидат свртени кон вас. 
Мислам дека така ќе се почувствуваме кога ќе влеземе во ЕУ“, додаде Трипуновиќ.
Надица Наранчиќ, пензионерка од Загреб, за SETimes изјави дека нема да гласа, бидејќи има „попаметна работа“ во недела.
„Имам право да не гласам. 
Секоја влада ќе биде иста. 
Без разлика на тоа кој е избран, мојата пензија нема да биде покачена. 
Едвај чекам оваа приказна со изборите да заврши со цел тие да престанат да нè бомбардираат со нивните прекрасни идеи и предлози“, изјави Наранчиќ.
