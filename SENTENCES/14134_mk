14/12/2005
ВАШИНГТОН, САД -- Стејт департментот во вторникот (13-ти декември) објави дека американската помош за БиХ од 1995 година досега изнесува вкупно 1,35 милијарди американски долари.
Од 1996 до 1998 година американската финансиска помош -- наменета претежно за реконструкција и зголемување на економскиот раст, како и за поддршка на реинтеграцијата на малцинствата -- изнесувала скоро 250 милиони американски долари годишно.
Во последно време помошта беше наменета за зајакнување на економските реформи и државните институции, вклучувајќи ги и агенциите за спроведување на законот.
Во другите вести, властите во Сараево во вторникот објавија дека Холандија одобрила 11 милиони американски долари за финансирање на Програмата на УНДП за обнова на регионот на Сребреница.
Средствата ќе бидат искористени за проекти во општините Сребреница, Братунац и Милиќи.
Исто така во вторникот, канцеларијата на УНДП во БиХ го поздрави договорот потпишан од страна на министерствата на БиХ и на ентитетите и трите претпријатија за електродистрибуција во земјата, кој предвидува повторно поврзување на куќите на повратниците на електричната мрежа на БиХ.
Според канцеларијата овој договор претставува чекор напред во процесот на одржливо враќање на бегалците.
(Дневни аваз - 14/12/05;
соопштение за печатот на американскиот Стејт департмент, Фена, веб-страница на УНДП - 13/12/05)
