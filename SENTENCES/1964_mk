24/03/2005
(Ројтерс, ЕУ -- 21/03/05)
Четири месеци по префрлувањето на мисијата во Босна и Херцеговина (БиХ) од НАТО на ЕУ, официјалните претставници разговараат во врска со евентуалното намалување на бројот на војниците. 
Министрите за одбрана на ЕУ минатата недела во Брисел се состанаа на разговори во врска со иднината на операцијата на ЕУФОР, Алтеа, која моментно има повеќе од 6.000 војници во БиХ.
„Ќе извршиме повторна проценка на потребата за одржување на операцијата Алтеа на нејзиното сегашно ниво“, рече министерот за одбрана на Луксембург, Лук Фриден, чија земја моментно претседава со ЕУ. 
Тој, сепак, истакна дека сé уште не е донесена официјална одлука.
Фриден како приоритет го наведе зајакнувањето на полициските сили во земјата и постепеното намалување на бројот на странските војници. 
Во мај ќе биде извршена проверка на операцијата. 
Шефот за безбедност на ЕУ, Хавиер Солана, пак, рече дека присуството на ЕУФОР нема да биде намалено под 5.000 војници. 
Сегашниот број е околу 6.300 војници.
„Иднината ќе биде помалку војници, а повеќе полиција“, изјави Фриден за новинарите во петокот (18-ти март). 
„Ако сé се одвива добро, ние ќе одиме во таа насока“, рече тој. 
Тој не изнесе временска рамка за потенцијалното намалување на бројот на војниците.
Еден извор вели дека за какво било намалување ќе биде земена предвид ситуацијата во регионот, особено во Косово, каде што некои набљудувачи сметаат дека постои ризик за нови етнички тензии со започнувањето на меѓународните разговори за идниот статус. 
Водачите на ЕУФОР ги опишуваат условите во БиХ како генерално стабилни, но сепак признаваат дека се можни повремени проблеми.
ЕУ официјално ја презеде контролата од НАТО на 2-ри декември 2004 година. 
Тоа беше првата голема воена операција на земји што дејствуваат заеднички како ЕУ, а не поединечно.
Унијата сака да стане сигурен воен фактор и настојува да докаже дека може да преземе уште поамбициозни операции во оддалечените зони. 
ОН ја повикаа ЕУ да стори повеќе во проблематичните места низ целиот свет -- на пример, да го врати редот во кризните зони сé додека не пристигнат локалните војници -- како што е мировната операција предводена од Франција која започна во 2003 година во Буниа, источно Конго.
Разговорите се случуваат во важен период за БиХ. 
Земјата мора да го реформира полицискиот систем пред одобрувањето на физибилити студијата од страна на Европската комисија. 
Физибилити студијата смета за значаен чекор кон потпишувањето на Договорот за стабилизација и асоцијација со Унијата.
