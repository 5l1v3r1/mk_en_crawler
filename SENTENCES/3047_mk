14/07/2006
Од Антонио Прленда за Southeast European Times во Сараево – 14/07/06
Меѓународната заедница одлучи да ја затвори Канцеларијата на високиот претставник (ОХР) во Босна и Херцеговина (БиХ) на 30-ти јули 2007 година.
Во изминатите 11 години ОХР беше главната агенција за спроведувањето на цивилните аспекти од Дејтонскиот мировен договор.
Предводена од висок меѓународен претставник -- во моментов германскиот дипломат Кристијан Шварц-Шилинг -- канцеларијата има овластување да отпушти кој било политичар или функционер кој не се придржува до одредбите на Дејтон.
Самата ОХР смета дека земјата постигна доволно напредок за понатаму да продолжи самостојно.
Сепак, претседателот на Претседателството на БиХ, Сулејман Тихиќ, побара одложување на конечната одлука за затворањето.
„Одлуката треба да почека барем до изборите во октомври и формирањето на новата влада“, рече Тихиќ, чија загриженост во врска со затворањето на ОХР би можела да им даде нов мотив на екстремистите во ентитетот на босанските Срби во БиХ, Република Српска (РС).
Од друга страна, Младен Иваниќ -- од Партијата за демократски напредок на РС -- смета дека одлуката е позитивна и дека им овозможува на локалните политичари да преземат поголема одговорност за иднината на земјата.
„Апсурдно е тоа што негативните реакции доаѓаат од истите оние сараевски политичари кои се секогаш подготвени да прогласат силна БиХ со централизирана влада.
Очигледно е дека сакаат и понатаму да постои ОХР бидејќи сметаат дека ОХР ќе ги исполни принципите и визијата на нивните политички групи“, тврди Иваниќ.
Подлабока загриженост во врска со затворањето на канцеларијата на високиот претставник изразија помалите партии во БиХ, како што е Хрватската партија на правото.
Нејзиниот претседател, Звонко Јуришиќ, вели дека иднината на земјата е доведена во прашање без ОХР.
„Бараме од ОХР да преземе одговорност за внатрешната структура во БиХ и да наметне, кога е тоа потребно, решение кое ќе гарантира единство како во рамките на БиХ, така и во поглед на евроатланската интеграција“, рече Јуришиќ.
Долгорочната перспектива на БиХ е, исто така, предмет на вжештена дебата помеѓу академиците.
Сепак, малкумина гледаат иднина која ќе вклучува и континуитет на ОХР.
„Јас не би ја поврзувал судбината на БиХ со ОХР.
Прашањето е што ние, граѓаните на БиХ, сакаме од државата во која живееме.
Искрено верувам дека во моментнов ние не можеме да направиме нешто добро сами за себе“, рече Здравко Гребо, универзитетски професот во Сараево.
Според Гребо, одлуката за затворање на ОХР испраќа конкретна порака до граѓаните -- имате избори во октомври и треба внимателно да размислите кого ќе изберете да ја води земјата во иднина.
