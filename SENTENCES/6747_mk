03/10/2011
Линда Карадаку за Southeast European Times во Приштина -- 03.10.11
Во Манастирот Дечани во западно Косово, животот се одвива како што се одвивал со децении. 
Околу 30 браќа ги поминуваат своите денови во молитва или религиозни размислувања, како и одржување на манастирското земјиште и други активности како што се сликање икони и резбање во дрво.
Ова место, каде што се наоѓаат некои од најдобро зачуваните средновековни фрески во регионот, се наоѓа на Листата на светското наследство на УНЕСКО. 
Додека траат тензиите меѓу Косово и Србија, неговиот статус како голем српски верски и културен локалитет го прави мета за албанските националисти.
„Иако манастирот направи дополнителни чекори за воспоставување подобар контакт со општината, радикалните политички елементи и понатаму претставуваат закана за нашиот манастир“, рече за SETimes отец Сава Јањиќ. 
Покрај самиот манастир, околу десетина соседни места се под заштита на КФОР и косовската полиција.
Според Планот на Ахтисари, манастирот е еден од 45-те верски, историски и културни објекти кои се наоѓаат на листата на специјално заштитени зони. 
Иако акцентот сега е ставен на тоа истите да се сочуваат од напад, целта на зоните е многу поширока, објаснува отец Сава.
Целта, вели тој, е да се „заштити ранливото културно наследство -- од индустриска активност, патна изградба, обесшумување, и сé она што може да го промени обликот на нивното културно и природно опкружување“.
Властите во Приштина велат дека местата како Дечани се значајни за земјата во целина, и дека владата е посветена на нивна заштита.
„Косовското културно наследство се наоѓа на листата на главни приоритети на министерството“, рече министерот за култура, млади и спорт, Мемли Красниќи. 
„Подготвени сме да соработуваме со граѓанското општество, меѓународните партнери, верските заедници и други во зачувувањето на културното наследство“.
Но, некои во Косово велат дека суштинските проблеми сé уште не се решени.
„Косовското мнозинско население на Албанци има ужасни сеќавања на злоупотребата на нивните верски локалитети за време на режимот на Милошевиќ“, рече Авни Зогиани, шеф на косовската невладина организација Коху. 
„Покрај тоа, одредувањето на објектите на православната црква единствено како сопственост на Српската православна црква уште повеќе го влоши и онака постојниот гнев.“
„Ќе ни треба сериозен политички ангажман за да покажеме дека српските цркви поминаа низ катарза и повеќе не [се] извор на омраза, поттикнувајќи етничка нетолеранција“, рече тој за SETimes.
Ќазим Намани, историчар и владин претставник задолжен за културното наследство, вели дека клучно е да се деполизитира прашањето.
„Културното и историското наследство треба да бидат заштитени од косовските професионални институции, од Косовскиот институт за заштита на културните споменици“, рече Намани. 
„Мислам дека сегашната институционална организација [за заштита] не ги даде посакуваните резултати.“
Сегашниот пристап, рече тој, едноставно ги издржува постојните тензии.
Отец Сава не се согласува, велејќи дека заштитата на Дечани не треба да се поврзува со политичко маневрирање. 
Заштитата на ваквите места, рече тој, „претставува прашање на заштита на наследството, кое е во сериозна опасност да биде или физички уништено, или лишено од својот верски и културен идентитет“.
„Сопственоста и имотните права на Српската православна црква мора да се почитуваат“, додаде тој.
Во извештајот од 22-ри септември на Меѓународната цивилна канцеларија (ИЦО) се заклучува дека е постигнат напредок во некои области, но дека уште многу останува да се направи.
Поголем дел од 45-те споменици што се најдоа на листата се со повеќе или помалку исти услови како во 2007 година, според ИЦО. 
Истата посочи подобрувања во безбедноста и подобени односи меѓу соодветните локални власти и српското православно свештенство.
„Има јасна потреба за подобри процедури за соодветна заштита и управување со спомениците и заштитените зони. 
Се препорачува компетентни власти да преземат брзи дејства кои ќе загарантираат одржлива и интегрирана заштита на Сеопфатниот статусен предлог за спомениците и локалитетите“, се вели во извештајот.
Извештајот „јасно ја покажува потребата од поефикасна заштита преку унапредено планирање и следење на засегнатите места“, рече шефот на ИЦО, Питер Фејт.
