05/02/2013
Менексе Токјај за Southeast European Times во Истанбул -- 02.05.13
Турција треба да го удвои својот труд во реформите за да добие место во Европската Унија и покрај неодамнешните анкети кои покажуваат дека поддршката за ЕУ се намалува поради тоа што Анкара е заглавена во процесот на пристапување што го започна пред четврт век, вели еден експерт.
„Турција треба да продолжи со процесот на реформи, особено во поглед на слободата на медиумите и изразувањето и усогласувањето со поглавјата за пристапување на ЕУ, со цел да ја одржи поддршката на политичката и економската елита за членство на Турција во ЕУ“, изјави Селчен Онер, експерт во Универзитетот Бахчешехир, за SETimes.
Експертите за европски прашања и бизнис секторот ја повикуваат владата повторно да ги заживее преговорите преку континуирани реформи и хармонизација со ЕУ.
Аналитичарите велат дека застојот во процесот на преговори меѓу ЕУ и Турција, како и тековната финансиска криза во еврозоната резултираа со пад во последната анкета на Метропол, која покажа дека поддршката за членство во ЕУ опаднала од 69 на 43 отсто од 2008 година. 
10 отсто се неопределени.
Истражувањето беше спроведено во 31 град низ земјата, со 1.202 луѓе од различно етничко, верско, политичко и социјално-економско потекло.
ЕУ гледа на резултатите од анкетата како на потврда на политиката на ЕУ да создаде нова динамика во процесот на пристапување.
„Резултатите од анкетата покажуваат дека има цврста поддршка за ЕУ ​​кај турските граѓани. 
Тоа е позитивен резултат со оглед на комплексноста на процесот на пристапување“, изјави Петар Стано, портпаролот на еврокомесарот за проширување Штефан Филе, заSETimes.
„Ние веруваме дека 2013 година ќе биде позитивна година за односите помеѓу ЕУ и Турција ако Турција ја искористи динамиката создадена од позитивната агенда и прогресивните заклучоци на Советот на ЕУ во декември, во кои отворено се повикува на нов импулс во преговорите", додаде тој .
Според  Нилгун Арисан Ералп, експерт за европски прашања од анкарската експертска група ТЕПАВ, промената на мислењето на јавноста за пристапувањето во ЕУ може да се припише на кризата во еврозоната и застојот во процесот на пристапување.
„Финансиската криза низ која минува ЕУ во последниве години и начинот на кој таа е погрешно интерпретирана во Турција -- како на ЕУ да й дојде крајот -- резултираше со губење на кредибилитетот за ЕУ“, изјави Ералп заSETimes.
Во Турција постои верување -- поддржано од страна на отвореното спротивставување на Франција, Германија, Австрија и Холандија особено за пристапувањето на Турција во ЕУ -- дека ЕУ нема да ја прифати Турција од политички и културни причини, без оглед на процесот на реформи, рече таа.
Политичките и културните аргументи против Турција, вели Ералп, ја заслабнаа коалицијата на проевропските поддржувачи во Турција.
„Одбраната на доблестите на процесот на пристапување во ЕУ речиси стана политички ризична и самиот процес почна да страда од недостаток на домашна поддршка", додаде таа.
Друга анкета спроведена во јануари од страна на Центарот за економски и надворешни политички студии утврди сличен ефект врз поддршката на ЕУ, каде два од три испитаници се изјасниле дека Турција не треба да изврши притисок за целосно пристапување во следните пет години.
Дали Турција на крајот ќе добие или нема да добие полноправно членство во ЕУ или ќе изгради “посебни односи" врз основа на заедничките интереси може да не е толку важно колку процесот на реформи, кој ќе ја донесе Турција во согласност со европските стандарди на демократија и владеење.
Активностите потребни да го унапредат пристапувањето ќе бидат значајни, рече Стано.
„Спроведувањето на реформите поврзани со ЕУ во Турција ќе донесе долгорочни придобивки за земјата и нејзините граѓани преку подобрена администрација, како и подобра заштита на правата на граѓаните и потрошувачите“, рече тој.
„Работењето напорно кон оваа цел е најдобар начин да се убеди јавноста дека пристапувањето во ЕУ е од заеднички интерес за Турција и ЕУ“, рече тој.
Бизнис заедницата во Турција, исто така, останува важен фактор зад јавната и владината поддршка на пристапување во ЕУ.
Турската Асоцијација на индустријалци и бизнисмени (ТУСИАД) -- која претставува околу 60 отсто од приватниот сектор во Турција, 80 отсто од извозот и 84 отсто од корпоративните даночни приходи на државата -- во неколку наврати побара од земјата да оди напред со европските реформи и хармонизацијата.
Бахадир Калегаси, претставникот на ТУСИАД за ЕУ, изјави заSETimesдека иако кипарскиот спор, кризата во еврозоната и туркофобичните изјави на политичките лидери во Европа придонесоа за пад на поддршката за ЕУ, бизнис заедницата останува силен поборник за турската кандидатура во ЕУ​​.
„Членството на Турција во ЕУ е прашање на стабилна демократија, глобална конкурентност, економска и политичка мека моќ и социјален развој“, рече тој, додавајќи дека ТУСИАД отсекогаш била голема сила зад демократските, економските и социјалните реформи на Турција.
