29/10/2004
Од Миранда Новак за Southeast European Times во Загреб – 29/10/04
Хрватската Влада ги разгледува амандманите на новиот закон за пиење и возење, потврди неодамна премиерот Иво Санадер. 
Со мерката, воведена во август, се намалува ограничувањето за присуството на алкохолот во крвта за возачите од 0,05 на нула отсто. 
Тоа предизвика значително спротивставување од страна на сопствениците на ресторани и хотели, кои велат дека тоа му штети на бизнисот, како и од страна на католичките свештеници, кои велат дека сега, всушност, се спречени да патуваат од црква на црква за мисите.
„Ако статистичките податоци се стабилизираат и статистички бројот на загинати во сообраќајни несреќи се преполови - ако тој тренд продолжи, тогаш ќе ја разгледаме можноста за измена на законот. 
Ние, исто така, сметаме дека целото хрватско општество работи на подигнувањето на совеста во врска со потребата за употреба на сигурносни појаси за време на возењето, како и соодветно однесување на патиштата“, рече Санадер.
Во меѓувреме, се организираат петиции низ цела Хрватска. 
Во Загреб, Здружението на хотелски работници, сопственици на ресторани и туристички работници од 3.500 члена, ја спонзорираа кампањата со мотото „Право на чаша вино“.
Според Стјепан Сафран, претседател на Стопанската комора на Хрватска, официјалните статистички податоци за корелацијата помеѓу законските ограничувања на пиењето и бројот на сообраќајните несреќи во европските земји не го поддржува пристапот за нула толеранција. 
И додека тој пристап го користат земјите од Источна Европа, меѓу кои и Бугарија, Романија, Унгарија и Чешка, земјите од Западна Европа како ограничувања ги имаат количините од 0,05 и 0,08 отсто. 
Помеѓу овие земји се и: Италија, Ирска, Луксембург, Швајцарија и Велика Британија.
„Бројот на сообраќајните несреќи во овие земји е најмал, што покажува дека проблемот лежи на друго место, а не во илјадниците процентни поени“, рече Сафран, додавајќи дека Хрватска, ако сака да биде туристичка земја, мора да ја адаптира својата легислатива на гостите кои сака да ги привлече.
Клучниот фактор во намалувањето на бројот на сообраќајните несреќи и смртните случаи претставува ригорозната работа на полицијата, рече Сафран. 
Тој истакна дека сопствениците на хотели и ресторани ги поддржуваат строгите казни против оние што го прекршуваат законот - под услов самите закони да се разумни.
Истражувањата, сепак, покажуваат дека возачките способности можат да ослабат на ниво на присуство на алкохол во крвта од 0,02 отсто - еднакво на една чаша вино.
