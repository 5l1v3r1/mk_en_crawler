04/08/2006
(Блиц - 04/08/06; AП, Ројтерс, УПИ, Радио Б92, Бета - 03/08/06)
Белградскиот окружен суд во четвртокот (3-ти август) го објави вклучувањето на поранешен висок српски полициски генерал во истрагата за убиствата од 1999 година на тројца американски државјани со косовско албанско потекло.
„Истражниот судија ... 
одлучи да ја продолжи истрагата за Властимир Ѓорѓевиќ за кривично дело на воено злосторство против воени затвореници“, Ројтерс го цитираше соопштението на судот.
Истрагата за убиствата на браќата Или, Мехмет и Агрон Битиќи, убиени во јули 1999 година, започна на 1-ви март, кога двајца мажи беа уапсени под сомнение за вмешаност во случајот.
Тројцата браќа, чии тела беа пронајдени во масовна гробница во источна Србија во 2001 година, им се приклучија на 400 други Албанци кои живееја во САД во таканаречената Атланска бригада, која се бореше заедно со Ослободителната војска на Косово (ОВК) за време на острите мерки на режимот на Слободан Милошевиќ во периодот 1998-1999 година.
Цитирајќи го извештајот на белградскиот весник Блиц во вторникот, српското Радио Б92 објави дека Ѓорѓевиќ, кој беше заменик-министер за внатрешни работи и шеф на Одделот на јавна безбедност до јануари 2001 година, е обвинет за издавање наредба за убиство на браќата Битиќи.
Тие беа уапсени на територијата под српска контрола во јуни 1999 година и беа осудени на 17 дена затвор. 
На 8-ми јули 1999 година, скоро еден месец по крајот на конфликтот, Ѓорѓевиќ, наводно, наредил Сретен Поповиќ, негов подреден во центарот за обука во Петрово Село, да ги однесе браќата Битиќи во тој објект по нивното ослободување од затворот во Прокупље. 
Во телефонскиот разговор еден ден подоцна, поранешниот генерал, наводно, му наредил на Поповиќ да им ги предаде браќата на неидентификувани припадници од Министерството за внатрешни работи, кои подоцна ги убиле во блиската депонија.
Најверојатно, според Б92, Поповиќ и припадниците на Министерството за внатрешни работи, Милош Стојановиќ и Александар Николиќ, кои претходно беа под истрага за случајот, директно го посочиле Ѓорѓевиќ.
Меѓународниот кривичен трибунал за поранешна Југославија (МКТЈ) покрена обвинение против него во октомври 2003 година за наводна вмешаност во воените злосторства извршени за време на конфликтот во Косово во периодот 1998-1999 година.
Во август 2002 година во извештајот за медиумите беше посочено дека за време на состанокот во март 1999 година во канцеларијата на Милошевиќ, Ѓорѓевиќ започнал со прикривање на цивилните жртви од конфликтот во Косово. 
Тој исчезна набргу откако беше откриена масовна гробница со остатоците од повеќе од 800 косовски Албанци во Србија во 2001 година.
Во јуни оваа година Ѓорѓевиќ, за кој јавноста смета дека се крие во Русија, беше отстранет од заедничкото обвинение на МКТЈ со уште тројца поранешни генерали -- Небојша Павковиќ, Владимир Лазаревиќ и Сретен Лукиќ -- за да може судењето против нив да започне според закажаното.
Бруно Векариќ, портпарол на Белградскиот окружен суд, во четвртокот рече дека властите најверојатно ќе бараат екстрадиција на Ѓорѓевиќ од Русија.
Во другите вести, судот во четвртокот, исто така, го објави почетокот на кривична постапка против двајцата неидентификувани поранешни припадници на ОВК во врска со нивната наводна вмешаност во воените злосторства извршени во јуни 1999 година. 
Се смета дека тие се одговорни за убиствата на најмалку еден етнички Србин од градот Ораховац, за пљачкосување на десетици српски домови и за крадење пари и накит. 
Според Векариќ, еден од осомничените бил неодамна уапсен за време на посетата во централна Србија.
