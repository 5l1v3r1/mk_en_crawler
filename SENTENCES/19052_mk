03/06/2007
СИНГАПУР -- Американскиот секретар за одбрана, Роберт Гејтс, во неделата (3-ти јуни) ја предупреди Турција да се воздржи од каков било унилатерален упад во северен Ирак. 
Говорејќи на маргините од конференцијата за азиска безбедност во Сингапур, тој рече дека американската администрација ја сфаќа загриженоста на Анкара, но смета оти преговорите се најдобар начин за нивно решавање.
Турција е „сериозно загрижена поради курдскиот тероризам што се случува на турска територија“, рече Гејтс. 
„Може да се сфати нивната фрустрираност и незадоволство поради ова. 
Неколку стотици Турци ги губат животите секоја година и ние работиме заедно со Турција во обид да им помогнеме да го стават под контрола овој проблем.“
Во саботата ирачкиот премиер Нури ал Малики ја повика Турција да не презема прекугранична операција. 
Тој рече дека неговата влада нема да дозволи релативно мирната област на северен Ирак да се претвори во бојно поле. 
Турција неодамна го зголеми бројот на војниците на границата и началникот на Генералштабот, Јашар Бујуканит, минатата недела рече дека армијата чека само писмена команда од владата за да започне операција. 
(AП, Ројтерс, Turkishpress.com - 03/06/07)
