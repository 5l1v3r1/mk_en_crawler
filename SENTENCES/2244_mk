09/06/2005
Од Марија Лазарова за Southeast European Times во Скопје – 09/06/05
Во рамките на напорите за комплетирање на спроведувањето на Охридскиот договор, македонската влада подготви нацрт-закон за употреба на симболите на етничките заедници. 
Нацрт-законот ќе им овозможи на 19 општини со претежно малцинско население да ги истакнат знамињата на етничките заедници заедно со македонското државно знаме. 
Во шеснаесет од овие општини ќе биде истакнато знамето на етничките Албанци, во две на етничките Турци и во една знамето на Ромите.
САД, ЕУ и ОБСЕ го поздравија договорот за употребата на етничките симболи.
„Владата имаше консултации со нас, потписниците на Рамковниот договор, за различните аспекти на нацрт-законот“, се вели во заедничкото сооштението на специјалниот претставник на ЕУ за Македонија, Михаил Салин, и Американската амбасада. 
„Можеме да забележиме дека во текстот целосно се почитува и штити интегритетот на државното знаме преку дефинирање на официјалната употреба на заедничките симболи.“
Претседавачот на ОБСЕ, словенечкиот министер за надворешни работи, Димитриј Рупел, рече дека организацијата се надева оти парламентарна дебата ќе се води во духот на широката политичка соработка и дијалог.
Според оваа легислатива, симболите на етничките малцинства ќе бидат истакнати само во оние општини каде што бројот на припадниците на малцинските заедници изнесува повеќе од 50 отсто од вкупното населението. 
Само државното знаме ќе биде поставено пред Парламентот и другите згради на владата.
Албанските политички партии во Македонија не постигнаа консензус за тоа какви симболи треба да се користат. 
Демократската унија за интеграција, дел од владината коалиција, се залага за традиционалниот албански црн двоглав орел.
