23/04/2013
Ерл Мурати за Southeast European Times во Тирана -- 23.04.13
Меѓународните набљудувачки агенции долго време ја сметаа Албанија за главна држава за производство на наркотици и нивни транспорт во Западна Европа, но зголемената соработка на Албанија со полициските агенции на ЕУ покажува резултати, велат властите.
Заедничката операција со полицијата на ЕУ во шест држави, наречена Сото-Трациа, резултираше со апсење на 34 шверцери на 10-ти април во Албанија.
„Ова е еден од ретките случаи [каде] што ние ја координиравме нашата работа во рок од неколку минути и соработувавме со италијанските обвинители и ЕУРОЏАСТ“, рече за SETimes Еуген Беци, шефот на Канцеларијата за тешки кривични дела во албанското обвинителство.
ЕУРОЏАСТ, агенцијата на ЕУ која се занимава со соработката на судството во криминалните случаи, објави дека обвинителството против мафијата во Фиренца, Италија, ја иницираше Сото-Трациа во 2010 година.
„Операцијата беше една од најголемите што досега сме ја планирале со меѓународна соработка.
Интензивните контакти со нашите партнери во ЕУ дадоа заеднички успех и бројките растат.
Сите уапсени ...
беа фатени за ексрадиција“, рече Беци.
Зголемената соработка против наркотиците резултираше со конфискација од страна на албанската полиција на 21 тон тешки дроги и марихуана минатата година и идентификување 59 криминални групи за дрога и апсење и екстраиција на 78 шверцери.
„Сите активности со дрогата се случија во земјите на ЕУ, главно кокаин пренесен од азиските земји во Централна Европа“, рече за SETimes Едмонд Ризај, шеф на Канцеларијата против наркотици во државата полиција.
Албанија го усвои италијанскиот модел на законот против мафијата, кој предвидува дека властите мора да го конфискуваат имотот стекнат преку организиран криминал и сега го спроведува интензивно во практика.
„Во соработка со јавниот обвинител, ќе го конфискуваме имотот на уапсените.
Ќе имаме тесна соработка со соседните држави“, рече Ризај.
Албанската и италијанската полиција, исто така, потпишаа договор за соработка во борбата против трговијата со наркотици, што овозможи пренос на технологија во Албанија за спроведување на полициските операции со поголема ефикасност.
Албанските власти може да ја набљудуваат целата држава преку два италијански полициски авиони кои се специјализирани за идентификување на полињата со дрога.
Како резултат на тоа, албанската полиција идентификуваше 148 плантажи со дрога и 142 прекршители и уапси 95 од нив.
Властите велат дека, исто така, испраќаат сигнал до 1,5 милиони припадници на албанската дијаспора во Европа да не се заведуваат од организираниот криминал и да се интегрираат во државите каде што сега живеат.
Околу 3.500 Албанци отслужуваат затворски казни во италијанските затвори.
„Во последниве години албанската полиција соработува со полициските организации во земјите на ЕУ и во регионот преку билатерални или регионални договори.
Но, полициските бирократии се многу бавни во споредба со импресивната и ефикасна операција на криминалните групи“, рече Артан Хоџа за SETimes.
„Сé додека полицијата не ги отстрани валканите пари и криминалниот имот, ќе биде тешко за властите да го контролираат и доминираат организираниот криминал“, рече Хоџа.
Дали соработката со ЕУ ќе помогне за искоренување на организираниот криминал?
Кажете ни што мислите долу.
