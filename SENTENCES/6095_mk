03/11/2010
Од Игор Јовановиќ за Southeast European Times во Белград – 03/11/10
Србија и Црна Гора треба да потпишат договор за екстрадиција во вторник (2-ри ноември). 
Но, како гест кој ја сигнализира нивната посветеност на разбивањето на мрежите на организиран криминал, двете земји потпишаа договор минатата недела, неколку дена пред закажаното.
Веднаш уследи серија апсења. 
Србија притвори 12 лица обвинети од црногорските власти за воени злосторства. 
Црна Гора, пак, притвори шестмина осомничени за организиран криминал по кои трагаше Србија.
Српската министерка за правда, Снежана Маловиќ, изјави за медиумите дека договорот бил потпишан пред договорениот датум „поради тековните истраги“.
„Потпишувањето на договорот ја отстрани пречката која во текот на изминатата година ги залади односите меѓу двете држави“, рече министерката, додавајќи дека Србија и Црна Гора со ова му нанесоа сериозен удар на организираниот криминал.
Црногорскиот министер за внатрешни работи, Иван Брајовиќ, рече дека неговата земја е „апсолутно решена“ да ги уапси сите поединци по кои трага Србија, а кои се во Црна Гора. 
Брајовиќ изјави за црногорските медиуми дека државата е подготвена и дека има политичка волја за справување со организираниот криминал.
Договорот за екстрадиција се однесува на организираниот криминал, корупцијата, злосторствата против човештвото, перењето пари и воените злосторства.
Според Зоран Драгишиќ, професор по безбедност на Белградскиот универзитет, осомничените „што досега се криеја зад двојното државјанство и другите законски дупки“, сега ќе бидат изведувани пред лицето на правдата.
„Во Југоисточна Европа, криминалот е високоорганизирана мрежа, во која етничките разлики не се ни најмалку важни. 
Ако државите не го имаат истиот вид соработка во борбата против криминалците, таа битка ќе биде однапред изгубена“, рече Драгишиќ за SETimes.
Многу е важно, рече тој, сите држави во регионот да овозможат екстрадиција на своите државјани во државите што ги обвиниле, како и да се обезбедат ефикасни судења.
Еден пример за ова од висок профил е групата за организиран криминал на „царот“ на дрогата Дарко Шариќ, осомничена за шверц на кокаин од Јужна Америка за Србија. 
Соработниците на Шариќ -- Горан Соковиќ, Драшко Вуковиќ и Дејан Шекуларац -- се сé уште на слобода.
Соковиќ и Шекуларац беа уапсени во Црна Гора претходно оваа година, но беа ослободени поради недостаток на докази. 
Сега Црна Гора издаде потерница за сите тројца.
Српскиот министер за внатрешни работи, Ивица Дачиќ, рече дека е многу важно членовите на групата на Шариќ да бидат уапсени, за да се „стави крај на шпекулациите“. 
Неговиот црногорски колега, Брајовиќ, одговори велејќи дека не треба да има сомневање во решителноста на црногорските власти.
„Ние сме целосно решени да ги спроведеме сите активности до крај, што значи дека сите по кои трагаат [властите] и на кои се однесува договорот за екстрадиција ... 
ќе бидат уапсени ако се во Црна Гора“, рече Брајовиќ.
