02/08/2010
Од Недељко Рудовиќ за Southeast European Times во Подгорица -- 02/08/10
Дали финансиската криза на Грција и последователната финансиска помош од ЕУ го прават блокот поплашлив во врска со процесот на проширување на Балканот?
Некои политички аналитичари во Црна Гора мислат дека е така.
„За жал, последиците од кризата во Грција ќе бидат значајна мерка и може да го придушат процесот на пристапување“, рече генералниот секретар на Европското движење во Црна Гора Момчило Радуловиќ.
„Обемот на кризата бара водечките структури во ЕУ да се фокусираат токму на овие процеси, а не на процесите на пристапување на новите членки.“
Јавното мислење во некои земји на ЕУ во врска со проширувањето се влошува, поради разочараноста од економската ситуација, рече тој.
„Тоа може да се претвори во став на политичка изолираност, и се разбира тука е и импликацијата дека новоприфатените земји од Западен Балкан се нестабилни и немаат поволни изгледи.“
Иван Јоветиќ, аналитачар во Институтот за стратегиски прогнози и предавач на Универзитетот во Доња Горица, верува дека одложувања во процесот на проширување се можни, но дека целта нема да биде крајно напуштена.
„Премногу енергија, извори и креативност се инвестирани во европскиот проект на интеграција за да бидат оставени настрана“, рече тој за SETimes.
„Покрај тоа, интеграцијата на Западен Балкан е безбедносно прашање кое ЕУ мора трајно да го реши.“
„Само со Западен Балкан дома ЕУ е географски и геостратешки комплетирана“, рече Радуловиќ.
„Цврст и стабилен Балкан значи стабилна ЕУ, при што прашањата на политичката стабилност и безбедност во значајниот и турбулентниот регион се решени.“
Што се однесува до Црна Гора, тој рече дека пристапувањето ќе биде „созревање на нејзиното општество“, и ќе ја придвижи кон понатамошен развој и напредок.
„Црна Гора ќе профитира од ЕУ политички и економски, како и безбедносно, но првенствено на културен и цивилизиран начин“, рече тој.
„Нашите претпријатија ќе имаат пристап до широкиот пазар, тоа ќе ја зголеми нивната конкурентност и бизнис стандардите, и ќе обезбеди пристап до новите технологии и размена на искуства.
Нашите фармери, пак, ќе добијат можност да ги користат огромните субвенции и иницијативи што ги обезбедува ЕУ.“
Според Радуловиќ, кризата во Грција и настаните во ЕУ нема да влијаат на агендата на црногорската влада.
Интеграцијата, рече тој, е сé уште клучна.
Јоветиќ се согласува, велејќи дека влезот во блокот ќе й помогне на Црна Гора да ја постигне својата доминантна цел за градење просперитетно општество.
„Во тој контекст, членството во ЕУ не е приоритет [само по себе], туку механизам за создавање и зголемување на богатството“, рече Јоветиќ.
„Реализацијата на оваа цел претставува тековен процес, и нејзиниот најважен дел од апликацијата е концептот на микродржави -- мали, но силни држави кои ќе содржат само основни функции, и во кои ќе има владеење на правото, заштита на сопственичките права, повлекување на државата од бизнисот, олеснување на започнувањето и затворањето на бизнисот и зголемена економска слобода.
„Потоа ќе влезат во НАТО и во ЕУ, токму по тој редослед“, додаде тој.
