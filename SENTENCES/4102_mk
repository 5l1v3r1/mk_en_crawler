22/05/2008
Од Јусуф Рамадановиќ за Southeast European Times во Сараево– 22/05/08
Четиринаесет години по конфликтот во периодот 1992-1995 година, Босна и Херцеговина (БиХ) сé уште претставува комплексна држава, држава на два ентитети -- Република Српака и Федерацијата на БиХ -- и трите конститутивни етнички групи -- босанските муслимани, босанските Хрвати и босанските Срби.
На нејзиниот пат кон интеграцијата во ЕУ, БиХ неодамна ги заврши полициските реформи -- важен услов за потпишувањето на Договорот за стабилизација и асоцијација со ЕУ.
Потпишувањето се очекува следниот месец.
Некои аналитичари велат дека откако ќе се случи тоа, БиХ ќе се соочи со уште поголеми предизвици -- помеѓу нив и уставните реформи.
Во средата (21-ви мај) високиот претставник на БиХ, Мирослав Лајчак, одржа предавање за уставните реформи на Факултетот за напреднати и меѓународни студии при Универзитетот Џонс Хопкинс во Вашингтон.
Тој говореше за прашањата со кои БиХ се соочува во последниот период и предизвиците со кои ќе се соочува во периодот што следи.
„Значаен напредок е постигнат во текот на изминатите неколку месеци во БиХ.
Договорот за стабилизација и асоцијација наскоро ќе биде потпишан и земјата постигнува напредок кон полноправното членство во НАТО“, рече Лајчак.
Сепак, тој исто така истакна дека и покрај тоа што поголем дел од нејзините конститутивни народи ја прифаќа БиХ како своја татковина, остануваат големите разлики помеѓу нив во поглед на минатото на земјата, сегашноста и иднината.
Босанските Срби ја условуваат својата лојалност кон БиХ со прифаќањето на РС како легитимен и постојан ентитет, додека босанските муслимани се противат на тоа, барајќи обединета земја.
Босанските Хрвати, како трет конститутивен народ, се обидуваат подобро да се позиционираат во оваа ситуација.
Национализмот, рече Лајчак „се користи од сите страни за да се скрие простиот факт дека политичарите редовно не успеваат, а понекогаш дури и не се ни обидуваат да донесат конкретни бенефиции за своите граѓани“.
Како резултат на тоа, рече тој, напорите на земјата за завршување на својата повоена обнова и придвижување кон следната фаза на својот развој -- патот кон Европа -- се одложуваат предолго.
Сепак, рече Лајчак, „национализмот сé уште освојува гласови“.
Тој се пожали на фактот што „и по една и пол деценија по војната, голем број политичари во БиХ и понатаму го гледаат скоро секое прашање низ призмата на национализмот“.
Повеќе од 70 отсто од гласачите сакаат нивните водачи да ја внесат земјата во ЕУ.
Лајчак изрази надеж дека политичарите ќе можат да постигнат согласност за уставните измени потребни за земјата да ја оствари својата цел, бидејќи „интеграцијата во ЕУ ги решава фундаменталните прашања на државноста на БиХ“.
„Мотивот за членство во ЕУ и огромните ресурси што ја придружуваат интеграцијата на ЕУ, се решение за голем број предизвици со кои се соочува земјата поради конкретните историски проблеми“, рече тој, додавајќи дека патот кон ЕУ претставува најдобар механизам за зачувување на БиХ.
