21/01/2008
САРАЕВО, Босна и Херцеговина (БиХ) -- Генералниот секретар на Министерството за безбедност, Бакир Даутбашиќ, вели дека неговата земја ќе ги продолжи разговорите оваа пролет за понатамошното олеснување на визниот режим и дури и укинување на Шенген визите за граѓаните на БиХ. 
Говорејќи во неделата (20-ти јануари), тој додаде дека експертите на БиХ ќе се состанат со комесарот за правда и безбедност на Европската комисија, Франко Фратини, на разговори околу картата со насоки за отстранување на визниот режим. 
Ова ќе започне со потпишувањето на Договорот за стабилизација и асоцијација и воведувањето биометрички пасоши. 
Тој рече дека документот, исто така, содржи обврски за борба против организираниот криминал.
Во другите вести, поранешниот муџахедински командант, Али Ахмед Али Хамад, кој моментно одлежува 12-годишна затворска казна во БиХ, предупреди за растечкото присуство на Ал каеда во земјата. 
Во интервјуто од неделата за Ројтерс, Али Хамад рече дека има неколку членови на Ал каеда активни во БиХ кои не извршиле кривични дела таму, бидејќи нивната вистинска цел е напад на Западна Европа. 
Али Хамад, познат и како Убејда, беше осуден за учеството во 1998 година во нападот со автомобил-бомба во Мостар. 
(Дневни аваз - 21/01/08; РТРС, ПБС, Фокус - 20/01/08)
