16/11/2011
Марија Паравантес за Southeast European Times во Атина -- 16.11.11
За првпат во Грција, општинскиот отпад -- како од домаќинствата, така и од претпријатијата -- ќе биде претворен во компост, со пилот-програмата што отпочна во две општини.
Амбициозниот проект започна во Атина и северното предградие Кифисија во септември, со учество на 6.000 жители. 
Истиот има за цел зголемување на свеста во врска со одржливото управување со био-отпадот во Грција.
„Нашата цел е да ја подигнеме свеста за правењето компост и да се обидеме да го промениме сфаќањето на луѓето за био-отпадот како извор кој може да се искористи“, објаснува д-р Димитрис Маламис, кој го координира проектот во име на Националниот технички универзитет во Атина.
Три организации -- Здружението на заедници и општини во регионот Атика, Националниот технички универзитет во Атина, ЕПТА лтд. 
инженери и консултанти за животната средина -- се здружија со општините Атина и Кифисија и ги почнаа овие напори.
Се очекува проектот да чини повеќе од 1,3 милиони евра, од кои 48 отсто ќе бидат покриени од Европската комисија, во рамките на тековниот проект ЛАЈФ-Инвајомент.
Пилот-програмата ќе трае 36 месеци, или до средината на 2014 година, со цел идентификување на најмалку пет параметри на био-отпадот кои ќе бидат применети кога ќе се конструираат фабриките за биолошки третман во Атина и низ цела Грција.
„Се надеваме дека ќе добиеме увид, и со стекнатото знаење ќе добиеме инфраструктура за да можеме да го примениме правењето компост во поголем обем“, рече Маламис за SETimes.
Првичното одвојување кај изворот се спроведува со поставување кафеави канти за отпадоци на улиците. 
Учесниците добиваат 7-литарски домашни канти за отпадоци, биоразградливи кеси и информативен материјал. 
Од нив се бара да ги собираат органските материјали од дома -- отпадот од дворовите вклучува лисја, поткастрени делови, исечени зеленила -- како и кујнски отпад.
Рестораните и бизнисите поврзани со храна собираат кујнски отпад. 
Вкупно 1.120 канти се поделени за пилот-проектот.
Исто така, отворена е телефонска линија, за сите кои бараат помош или информации.
Собраниот био-отпад се носи во фабриката за Рециклирање отпад и правење компост Енвитек во Ано Лиосија, западна Атика, каде што се третира пред да се произведе висококвалитетно ѓубриво.
„Звучи добро за почеток“, рече за SETimes Јоана Т., биохемичар која живее во Кифисија. 
„Но, тешкиот дел ќе биде да се убедат луѓето да ги променат однесувањата. 
Луѓето едноставно не можат да се заморуваат со тоа. 
Да си признаеме; лесно е да се фрли сé во големи кеси. 
Сега, ќе мораме да мислиме пред да се ослободиме од нашиот отпад.“
Но, експертите велат дека резултатот ќе се исплати. 
Покрај тоа што е богат извор на хранливи материи за почвата, компостот е корисен инструмент и за контрола на ерозијата.
Грција е обврзана со Директивата за депониите на ЕУ 1999/31/ЕК да го намали биоразградливниот отпад што се носи на депониите на 35 отсто од нивоата во 1995 година, до 2020 година. 
Моментно нема инфраструктура за управување со био-отпадот.
