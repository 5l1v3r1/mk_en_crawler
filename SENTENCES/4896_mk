26/01/2010
Од Зоран Николовски за Southeast European Times во Скопје -- 26/01/10
Во 20-те години по падот на Берлинскиот ѕид, Македонија градеше повеќепартиска демократија со сите аспекти на индивидуалните и малцинските права.
Сепак, има одредени аспекти на комунизмот од времето на поранешна Југославија, за кои граѓаните можат да бидат носталгични:
сигурноста на работните места, здравствениот и образовниот систем и слободата за патување низ целиот свет.
„Во изминатите 20 години доживеавме национална обнова, но цената што ја плативме за нашата национална слобода во економски и социјален поглед е сигурно висока, ама вредеше“, рече Татјана Христова од Скопје за Southeast European Times.
„Особено штетен беше визниот режим кој го ограничуваше слободното патување кое го уживавме во минатото и, исто така, скоро целосно го блокираше приватниот сектор“, додаде таа, истакнувајќи го задоволството од одлуката на ЕУ за укинување на визниот режим на крајот од минатата година.
Патот кон демократијата започна во доцните 1980-ти, кога владата на Глигорие Гоговски -- последното еднопартиско владејачко тело во државата -- отвори широка дебата за придвижување во нов правец.
Набргу потоа легислативата дозволи регистрирање различни политички партии.
По Партијата за демократски просперитет, на албанското малцинство, и Социјалдемократската партија, следеа и многу други.
Потоа, реформистичкото крило на владата на Гоговски -- чиј дел беше и актуелниот гувернер на Народната банка Петар Гошев -- усвои социјалдемократска идеологија во 1990 година.
Гошев честопати се смета за прв противник на обидите на Слободан Милошевиќ да доминира во Југославија.
Во интервју за „Утрински весник“, Гошев рече дека Милошевиќ лично ги форсирал политиките за распаѓање на Југославија.
Првиот македонски плуралистички парламент ја усвои Декларацијата за независност во јануари 1991 година.
На референдумот на 8-ми септември истата година, повеќе од 95 отсто од гласачите се изјаснија за независна држава.
Македонското раководство брзо реши да се приклучи на светската заедница на демократиите, одлука која се одрази на нејзиното прифаќање на првата превентивна мисија на ОН (УНПРЕДЕП) за време на југословенските војни.
Досега Македонија ги исполни сите услови за членство во НАТО и ги спроведе неопходните чекори за обезбедување преговори за членство во ЕУ.
Сепак, последиците од турбулентните 1990-ти се чувствуваат и денес, додека земјата заздравува од економското ембарго наметнато од Грција поради долготрајниот „спор за името“, како и губењето на југословенските пазари поради војната и различните санкции.
Напредокот на политичките и економските реформи беше забавен и со косовската војна во 1999 година, за време на која Македонија прими стотици илјадници бегалци од косовските Албанци.
Социјализмот во Македонија беше синоним на комунистичкиот диктатор Јосип Броз Тито.
Денес постои една политичка партија -- претежно симболична -- која се нарекува Сојуз на Титовите леви сили.
Сепак, многумина се сеќаваат на тајните досиеја што режимот на Тито ги водеше за луѓето кои се бореа за долготрајниот идеал на независна и демократска Македонија.
Законот од 2008 година, кој предвидува испитување на актуелните јавни функционери за евентуална соработка во минатото со Титовата тајна полиција, треба допрва да се спроведе.
