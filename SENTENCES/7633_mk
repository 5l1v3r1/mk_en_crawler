24/06/2013
Дражен Ремиковиќ за Southeast European Times во Подгорица -- 24.06.13
Црногорскиот парламент отвори истрага за случајот на снимките кои излегоа на виделина на владејачката Демократска партија на социјалистите (ДПС), а кои аналитичарите велат дека претставуваат пресвртница во демократизацијата на политичкиот систем и изборниот процес на земјата.
Црногорските медиуми објавија записи од снимките, кои откриваат дека водечки членови на ДПС им давале инструкции на други партиски членови да користат јавни средства и пари за добивање повеќе гласови на изборите минатиот месец.
Записите ги поттикнаа властите да преземат дејства.
Коча Павловиќ, шеф на парламентарната ад хок комисија што ги испитува снимките, вели дека истрагата мора да стави крај на злоупотребата на јавни средства за цели на капањата.
„Ќе сослушаме 15 високи државни функционери, вклучително и премиерот Мило Ѓукановиќ. 
Сигурен сум дека оваа комисија и парламентот во нивните заклучоци ќе бараат одредени дејства од државниот обвинител. 
Тоа ќе биде минимален резултат што се очекува од оваа парламентарна истрага, која може, исто така, да ја врати основната доверба во изборниот процес“, рече Павловиќ за SETimes.
Главниот обвинител Веселин Вучковиќ рече дека истрагата ќе биде брзо спроведена.
„Вклучени се голем број обвинители. 
Само во градот Приедор повеќе од 100 лица беа сослушани за само пет дена. 
Ќе се обидеме да постигнеме конкретни резултати што е можно поскоро“, рече Вучковиќ.
Интересот на државниот обвинител претставува позитивен знак, бидејќи целата работа е од криминална природа, рече Милан Поповиќ, професор на Факултетот за политички науки во Подгорица.
„[Но] истрагата е резултат на притисокот од Брисел“, рече Поповиќ за SETimes.
Поповиќ рече дека официјални претставници на ЕУ изјавија оти очекуваат конкретни резултати.
„Ова е сигурно значаен чекор напред кон демократизацијата на целиот политички систем. 
Резултатите од истрагата се од клучна важност за отворање на поглавјата 23 и 24 од преговорите за пристапување со ЕУ“, рече Павловиќ.
Двете поглавја, кои според аналитичарите се најизискувачки, се насочени кон решавање на прашањата на корупцијата и организираниот криминал; Црна Гора објави предлог акциски план кој служи како репер за исполнување на критериумите на овие поглавја.
Комесарот за проширување на ЕУ, Штефан Филе, рече дека Црна Гора мора да ја врати довербата во одвоеноста на партијата и државата, но е потребно правно и политичко дејствување за враќање на довербата во државните институции.
„Треба да има јасно, широко прифатено разграничување меѓу јавните и партиските интереси“, рече Филе.
Но, Ѓукановиќ, кој минатата година по седми пат беше избран за премиер, рече дека Црна Гора треба да ги реши проблемите со кои се соочува, а кои се многу поголеми отколку снимките што излегоа во јавноста.
Ѓукановиќ ги окарактеризира снимените изјави како обични политички мислења и затоа оние што ги кажаа не треба судски да се гонат.
„Објавувањето на овие снимки од нашите состаноци беше политички трик со цел да му се наштети на нашиот кандидат на претседателските избори“, рече Ѓукановиќ за Радио Црна Гора.
Многу граѓани велат дека се уморни од постојани политички скандали, но не изгубија надеж дека ќе се обрне внимание на дејствувањата на политичарите.
„Некој ќе ги отвори скриените досиеја и ќе ги слушне сите тајни снимки. 
Дали тоа ќе се случи сега или за 10 години, останува да се види. 
Во една работа сум сигурен дека ќе се случи, а тоа е дека многумина од врвот ќе зажалат за своето минато“, рече за SETimes Гојко Голуб (51), жител на Подгорица.
Што можат да направат политичарите за да ја зголемат довербата во државните институции? 
Споделете го вашето мислење во делот за коментари.
