17/12/2008
Од Игор Јовановиќ за Southeast European Times во Белград -- 17/12/08
Еден од заштитните знакови на поранешна Југославија, „југото“, го започна своето патување од фабриката за автомобили во Крагуевац до пензионирањето минатиот месец, кога производителот на автомобили „Застава“ го тргна од производство.
Во септември „Застава“ потпиша договор со „Фиат“, давајќи й на италијанската фирма 70 отсто од фабриката во Крагуевац, град во централна Србија. 
Во 2009 и 2010 година, фабриката ќе произведе два нови Фиатови модели. 
Наместо загуби, Србија сега се надева на извоз на автомобили во вредност од околу една милијарда годишно.
Сепак, во овие планови нема место за „југо“, кое некогаш требаше да го освои светскиот потрошувачки пазар, но наместо тоа беше исмеано.
„Го одбележавме почетокот на производството на „југо“ во 1980 година помпезно и завршивме со производството тивко, бидејќи моментот е тажен за сите нас“, рече шефот на Одделот за планирање на „Застава“, Зоран Милановиќ, за српските медиуми.
Последното „југо“ е ставено во музеј. 
Милановиќ рече дека не сака да се фотографира пред него, зашто сака да се сеќава на „среќните денови кога започна производството на новото возило на „Застава“.
Базирано на популарниот, евтин модел на „фиат“, „југото“ предизвика големо внимание кога се појави на сцената. 
Тоа чинеше забележливо помалку од „фиатот“ или другите слични странски возила, резервните делови лесно се набавуваа, и сите автомеханичари знаеја како да го поправат. 
И покрај исмејувањето во странство, „југото“ беше најбараниот автомобил на Југословените. 
На крајот тоа ја надживеа државата по која го доби името.
Перспективата на автомобилот го доживеа својот врв во средината на 1980-тите, кога 147.000 автомобили стигнаа на пазарот во Соединетите Држави. 
Истовремено, „Застава“ се гордееше со преку 53.000 вработени, за разлика од 3.000 сега.
Но, американскиот извоз се покажа како меч со две острици. 
Во 2004 година списанието „Форбс“ состави листа на најлоши автомобили на сите времиња и „југото“ го освои првото место.
Тоа, дури стана и филмска и телевизиска ѕвезда. 
Брус Вилис засекогаше ќе се поврзува со „југо“, откако неговиот карактер доби подарок во една епизота на телевизиското шоу „Работа на црно“. 
Тој го помина остатокот од епизодата обидувајќи се да се ослободи од него.
Вилис сигурно бил воодушевен од автомобилот, со оглед на тоа што подоцна го искористи „југото“ во бркањето криминалци низ Њујорк во „Умри машки“.
Тоа, исто така, беше искористено во филмот „Давејќи ја Мона“, во кој сите карактери возеа „југо“. 
Иако „Застава“ можеби се откаже од него, Холивуд не се откажа. 
Во комедијата „Бесконечната плејлиста на Ник и Нора“, која беше премиерно прикажана во САД на 3-ти октомври, учествува и „југото“. 
На официјалната веб-страница на филмот, мала копија на возилото ги дочекува посетителите.
Рок групата „Металика“, исто така, ја одржува во живот неговата слава. 
„Југото“ може да се види во спотот за нивната најнова песна „Денот кој никогаш не доаѓа“.
