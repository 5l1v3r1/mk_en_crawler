23/11/2009
Текст и фотографии на Марија Паравантес за Southeast European Times во Атина-- 23/11/09
Стаматис Краунакис, сестран уметник кој опишува традиционални елементи и универзални теми всадени во неговата култура, зборува за неговата идеја за уметноста, пожртвуваната работа и она што е важно.
SETimes:
Многумина велат дека вие сте еден од најголемите композитори на вашето време?
Некои велат дека сте легенда.
Според вас што е она што ја прави една легенда?
Стаматис Краунакис:
Не знам што е она што ја прави една легенда.
Она што го паметам секогаш уште кога имав 14 години, кога сфатив дека ќе се занимавам со ова, е само работа, работа и работа.
Од 6:30 часот наутро до 3 часот следното утро.
И работното време се зголеми кога започнав да работам во ноќни клубови.
Имаше толку многу работа што на крајот дремнував по еден саат во соблекувалните.
Цврсто сум убеден дека само пожртвуваното работење ги отвора вратите и раѓа нови идеи.
Не постои момент кога седнувате и чекате инспирација, секогаш ја имате.
Ниту еден уметник не може да каже дека чека инспирација, како да чека да оди на состанок.
Инспирацијата мора секогаш да биде присутна.
Ја копате земјата, дождот или сончевата светлина, така што еден ден ќе можете да го соберете плодот.
Еден ден можете да кажете дека нешто уникатно, различно или ново се раѓа од овој процес.
Тоа е она што го правите во уметноста.
Од многу млада возраст почувствував дека сум комуникатор.
Чувствувам како да сум во мисија, да комуницирам и лечам преку музиката.
Како што минуваат годините, сфаќам дека моите „пациенти“ ме прифаќаат.
SETimes:
Театарот, музиката, филмот, детските претстави, прозата -- кој форма на уметноста е најблиска до вашето срце?
Краунакис:
Секогаш сакав да го работам музичкиот театар.
Затоа се чувствувам толку награден кога го работам тоа.
Мислам дека театарот ме освои бидејќи првата книга која ја прочитав беше дијалог, драма од Тенеси Вилијамс.
Спаѓам меѓу најплодните уметници во овој жанр.
Го работам тоа многу долго и мислам дека станав еден вид експерт.
SETimes:
Трупата Спеира Спеира го прославува десеттиот роденден со јубилејна изведба на <i>ФестиВалиум/i>.
Како се роди трупата и што ве одржува да бидете посветени на една форма на уметност која не е профитабилна?
Краунакис:
Тоа беше Божја волја.
Тоа е единственото нешто што можам да го кажам за трупата која опстои една деценија.
Сите успеваме да комуницираме меѓу себе.
Никогаш не дозволуваме лошите моменти да не повлечат надолу.
Нашата филозофија?
На сиромаштијата и се потребни подобри нешта -- гурман.
И да бидам искрен, на почетокот наши единствени спонзори беа семејствата на децата.
Многу од младите рекоа дека нивните родители ги сфатиле сериозно.
А, ова го отвори патот за многу други млади луѓе да дојдат и да ни се придружат.
Што е она што прави посветени?
Фактот дека сите се смееме и се забавуваме на сцената додека работиме.
SETimes:
Што претставува трупата Спеира Спеира во денешната локална уметничка реалност?
Краунакис:
Слободата на изразување.
Успеваме да комуницираме и да ги надминеме сите бариери -- возраста, културата и разликите во карактерот, што не е лесно.
Но, она што не одржа заедно е фактот што никогаш не лажеме.
Вистината е главна карактеристика на се што направивме и се што правиме.
SETimes:
Темата на вашите претстави, нивната отвореност, начинот на кој откриваат тајни -- вистини за кој што никој не сака да зборува или да ги признае --дали тоа ја брка публиката?
Краунакис:
Публиката се менува секоја година, во зависност од тоа што можат и што сакаат да видат или слушнат.
Во Грција, без оглед дали некој е обожавател или не, сакаме да го видиме акробатот како паѓа од затегнатото јаже.
Постојат такви кои чекаат да видат наш неуспех, но истовремено не имитираат, мислејќи дека е лесно да се прави она што го правиме.
Целиот успех се состои во изразувањето на нештата во самата с’рж.
Нашиот успех лежи во фактот дека секоја претстава допира до прашањата кои секогаш не засегаат сите нас.
„Оли Мавра“ (Се црно) беше за Сараево, тема на „Распродадено“ беше укинувањето на драхмата и воведувањето на еврото, „Класики Синтаги“ (Класичен рецепт) беше за заминувањето на социјалистичката партија и враќањето на десничарската Нова Демократија;
„Биберо“ (Пацифист) го откри поразот на социјалистичкиот модел и враќањето на десничарскиот менталитет на Караманлис од 50-тите -- само некои од темите кои ги обработивме.
Сите наши претстави ги одразуваат знаците на времето;
тие се осмелуваат да ги насликаат нештата какви што се.
SETimes:
Како еден уметник/композитор/поет успева да зборува со многу генерации, на многу јазици, да ги надмине границите?
Краунакис:
Со набљудување, со станување дел од она што го гледаш, со сфаќање на она што се крие зад маската.
Сметам дека моите песни станаа дел од нашата колективна меморија, означувајќи го времето во кое живееме.
Лесно може да видите мајка и ќерка како ја пејат истата песна.
SETimes:
Има една популарна грчка песна од Дионисис Савопулос која вели:
„ова е Балкан, и тоа не е шега“.
Краунакис:
За мене Грција е духовен центар каде започнало се.
Но токму поради оваа духовност, оваа енергија, ние страдаме и сме казнети.
Грција е различна:
Тука е епирскиот, критскиот, јонскиот и уште најмалку десет различни музички влијанија и жанрови кои се взаемно поврзани со нашиот грчки идентитет.
Нашите балкански соседи не сакаат и имаме многу заеднички нешта.
Се обидувам колку што можам да ја следам уметноста во соседните земји.
Мојата најголема љубов, се разбира е Константинопол, од каде потекнува една од моите баби.
Исто така, ја сакам бугарската музика, југословенските традиции, кои наликуваат на нашите македонски песни.
Иако сум цврсто убеден дека Грција е една од малкуте земји која изобилува со музички жанрови и традиции, ме растажува кога ги гледам младите изведувачи како одат во странство и имитираат наместо да побараат инспирација во нашата колективна меморија.
Во денешно време, ги гледаме овие т.н. современи дела кои се многу далеку од пишаниот збор, од традицијата.
