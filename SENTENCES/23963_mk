19/12/2008
БРИСЕЛ, Белгија -- Европската комисија (ЕК) и понатаму не е задоволна од извештајот за напредокот на Бугарија во судските реформи и намалувањето на корупцијата и организираниот криминал, му рече во четвртокот (18-ти декември) претседателот на ЕК, Жозе Мануел Баросо, на бугарскиот премиер Сергеј Станишев.
Станишев беше во официјална посета на Брисел, за наводно да преговара за евентуален политички компромис со цел ЕК да не предложи активирање на заштитната клаузула во судскиот сектор.
Делегација на ЕК се очекува да ја посети Бугарија следниот месец и да издаде технички извештај за напредокот на Бугарија во реформите и апсорбирањето финансиски средства од ЕУ во февруари.
„Реформскиот процес мора да се забрзува, а не да се забавува.
Ни треба консензус во Бугарија кој ќе ја третира борбата против корупцијата на високо ниво и организираниот криминал како [прашање] од национална важност“, рече Баросо.
(ЕурАктив, АП, БНР, Дојче веле, Сега, БНТ - 18/12/08)
