26/06/2012
Анес Алиќ за Southeast European Times во Детроит -- 26.06.12
Речиси половина милион граѓани на Босна и Херцеговина (БиХ) кои живеат во странство и имаат двојно државјанство ќе бидат принудени да се откажат од државјанството во една земја ако парламентот на БиХ не го запази крајниот рок, 1-ви јануари 2013-та година, за измена на Законот за државјанство.
Според законот -- кој потекнува од Дејтонскиот мировен договор од 1995-та година и стапи на сила четири години подоцна -- Босанците кои живеат во странство можат да го задржат нивното државјанство на БиХ заедно со уште едно само ако БиХ склучи договор за билатерално државјанство со таа држава.
Во 2002-та година, тогашниот висок претставник Педи Ешдаун го продолжи крајниот рок до јануари 2013-та година со цел да им се даде време на властите во БиХ да склучат договори за државјанство.
Досега, владата на БиХ има потпишано договор со Шведска.
Билатерални договори, исто така, беа потпишани со Србија и Хрватска, кои засегаат 100.000 луѓе со двојно босанско и српски или хрватско државјанство, по долги преговори проследени со голема политичка опструкција.
Сепак, речиси 60.000 високо обучени професионалци кои живеат главно во Австрија и Германија веќе го загубија нивното државјанство на БиХ.
Сараевчанката Лејла Мемишевиќ, која заминала од БиХ во 1992-та година и се омажила и преселила во Германија, за SETimes изјави дека се надевала дека ќе ги задржи двете државјанства, но не можела.
„Но, бидејќи јас живеам и работам тука, а моите деца се германски државјани, немаше шанса да се откажам од нашите германски пасоши“, изјави Мемишевиќ.
Иако дијаспората на БиХ е обединета во желбата да го задржи државјанство на БиХ, многумина може да се откажат од него.
„Илјадници граѓани на БиХ кои живеат во странство сигурно ќе го загубат нивното матично државјанство бидејќи договорите меѓу земјите за двојно државјанство се долги процеси кои не можат да бидат завршени до крајот на годинава“, Заим Пашиќ, претседател на Асоцијацијата на дијаспората на Босна и Херцеговина, изјави за SETimes.
Пашиќ објасни дека трите групи на националистички политичари го попречуваат напредокот.
„При подготвувањето на договорите за двојно државјанство со одредена земја, сите три групи на политичари размислуваат само дали тој ќе биде од корист за интересите на нивната етничка група“, додаде Пашиќ.
Уставниот суд донесе пресуда во септември 2011-та година според која владата има шест месеци да укине два члена од законот, 17 и 39, кои го условуваат двојното државјанство со билатерални договори, но владата сé уште не дејствувала.
Сепак, можно решение може да биде судот да ја засили својата одлука од 2011-та година и да го продолжи рокот за спроведување уште шест месеци. 
Сепак, не може да се гарантира напредок со оглед на пропуштените рокови и покрај дадените продолжувања.
Слично, Канцеларијата на високиот претставник веројатно може да се вмеша повторно и да го продолжи крајниот рок.
За многумина, како Адемир Мусиќ, студент Бошњак од Завидовичи, политичката опструкција тура сол на раната. 
Мусиќ, исто така, истакна дека најголемиот број на луѓе кои имаат босанско државјанство во странство се Бошњаци, кои беа протерани од своите домови за време или како резултат на војната 1992-1995-та година.
„Она што геноцидот не го заврши, политиката го завршува, бидејќи демографската слика на БиХ никогаш повторно нема да биде иста“, изјави Мусиќ за SETimes.
