07/09/2012
Дражен Ремиковиќ за Southeast European Times во Загреб -- 07.09.12
Полицискиот сектор против корупција (УСКОК) на Хрватска во понеделникот (3-ти септември) поднесе уште едно официјално обвинение за корупција против поранешниот премиер Иво Санадер и неговите соработници, во случајот што е прогласен за најголем случај на корупција досега во хрватското судство.
Новото обвинение, кое вклучува нелегална продажба на зграда на хрватската влада по надуена вредност, се проценува дека ги чинела граѓаните повеќе од 5 милиони евра, додека користа за Санадер била во вредност од 2,3 милиони евра.
Ова е петто обвинение поврзано со корупција со кое се соочува Санадер и се очекува дека УСКОК не завршува тука.
„Обвинението [се однесува на] случај со недвижност на улицата Планинска во Загреб. 
Откако судијата ќе го ревидира, обвинението ќе й биде претставено на одбраната. 
Тоа, најверојатно, ќе биде направено следната недела“, заSETimes изјави судијата Кресимир Девчиќ од жупанскиoт суд во Загреб.
Никола Кристиќ, претседател на Трансперенси интернешнал Хрватска, рече дека случајот на Санадер е најголемиот предизвик со кој се соочило хрватското судство.
„Пресудата за Санадер ќе послужи како доктрина за другите политичари, за тоа како да ја работат својата работа. 
Затоа е толку важна. 
Истата ќе придонесе и за перцепцијата на граѓаните во врска со неефикасното и корумпирано судство“, рече Кристиќ заSETimes.
Санадер беше премиер на Хрватска во периодот од 2003 до 2009 година, кога поднесе оставка од функцијата. 
Тој, исто така, беше претседател на ХДЗ. 
Двете функции й беа предадени на Јадранка Косор во јули 2009 година, по неочекуваната оставка на Санадер.
Случајот Фими медиа, наречен по фирмата од која, наводно, биле извлекувани парите, е најголемиот случај во хрватската судска историја.
Покрај Санадер, уште три други мажи и две претпријатија беа обвинети во понеделникот за нелегална продажба на приватна деловна зграда за далеку повисока цена од пазарната вредност, на хрватската влада. 
Санадер е осомничен дека нелегално се здобил со 2,3 милиони евра при оваа трансакција.
„Со оваа постапка хрватскиот државен буџет е оштетен за [скоро 5 милиони евра]“, изјави за SETimes Вук Ѓуричиќ, портпарол на УСКОК.
Деловната зграда најпрво била во сопственост на поранешниот пратеник на ХДЗ Стјепан Фиолиќ. 
Тој не й ја продал директно на владата, туку на Хипо лизинг Хрватска, кој потоа й ја дал под наем на владата, за период од 10 години за 8 милиони евра плус ДДВ -- околу 4,5 милиони повеќе од реалната вредност на зградата.
Петар Чобанковиќ, поранешен министер за земјоделство и поранешен заменик-претседател на ХДЗ, исто така, се соочува со обвинение. 
Комисијата за мандатно-имунитетни прашања на хрватскиот парламент во вторникот му го одзеде парламентарниот имунитет на Чобанковиќ.
„Практика на парламентот е да му се одземе имунитетот на секое лице за кое УСКОК ќе поднесе барање, така што оваа одлука беше едногласно прифатена. 
Состанокот траеше една минута“, изјави заSETimesИван Дрмиќ, член на комисијата.
На Санадер моментално му се суди за четири други случаи на корупција. 
Според обвинението, тој нелегално се стекнал со повеќе од 12 милиони евра од зделки, од кои најевидентно е земањето 10 милиони евра мито од унгарскиот енергетски гигант МОЛ. 
Неколку негови најблиски соработници, исто така, беа уапсени минатата година за наводно земање мито.
Санадер се изјасни за невин по сите обвиненија. 
„Сите овие обвиненија се монтирани. 
УСКОК води кампања против мене. 
Но, нема да победи“, изјави Санадр за новинарите по излегувањето од судницата во вторникот.
Чедо Продановиќ, адвокат во тимот на одбраната на Санадер, рече дека тие сé уште не го примиле обвинението од понеделникот.
„Ова се многу сложени случаи во кои ќе сведочат стотици сведоци“, рече Продановиќ за SETimes. 
„Многу е тешко да се каже кога судењата ќе завршат, но ние очекуваме пресудата за првото обвинение [Хипо МОЛ и ИНА] да биде објавена до крајот на [следното] лето“, додаде тој.
