07/12/2009
Од Пол Чикои за Southeast European Times во Букурешт – 07/12/09
Додека делумните резултати покажуваат оти актуелниот претседател Трајан Башеску е во тесно водство, романската Социјалдемократска партија (ПСД) обвинува за изборна измама.
Анкетите на излезот од избирачките места покажаа дека Мирчеа Џоана ќе биде новиот шеф на државата, и кандидатот побрза да одржи страсен победнички говор.
Но, со 99,5 отсто пребројани гласови, Централното изборно биро во понеделникот (7-ми декември) ги објави нецелосните резултати, кои покажуваат дека Башеску обезбедил втор пет годишен мандат.
Според овие резултати, тој има 50,33 отсто од гласовите, за разлика од 49,66 отсто за неговиот противкандидат.
Скоро 80 отсто од гласовите дадени во странство, ги доби Башеску.
Одѕивот изнесуваше 59,9 отсто, што е зголемување од првиот круг, кога изнесуваше 53,5 отсто.
Градоначалникот на Сибиу, Клаус Јоханис, посочен од Џоана за премиер, рече дека се повлекува од изборите.
„Мојот пат завршува тука“, рече тој на прес-конференцијата во понеделникот, ставајќи крај на коалицискиот договор меѓу ПСД и неговата Либерална партија.
Но, социјалдемократите не се расположен да го признаат поразот.
Тие веќе им дадоа инструкции на своите претставници да не ги одобруваат финалните резултати и се закануваат дека ќе покренат судска постапка пред Уставниот суд.
„Ние сме убедени дека Романците гласале за Мирчеа Џоана, но државниот апарат на Трајан Башеску се обидува да го наметне него како победник на измамнички начин“, рече координаторот на кампањата на ПСД, Ливиу Драгнеа.
Според законот, приговори за резултатите може да се поднесат пред судот во рок од три дена по изборите.
Ако биде докажан фалсификат, и биде утврдено дека истиот влијаел на конечните резултати, вториот круг ќе биде повторен на 27-ми декември.
Во извештајот на ОБСЕ за гласањето, објавен во понеделникот, се заклучува дека вториот круг бил спроведен правично.
Вториот круг „ги потврди позитивните аспекти забележани за време на првиот круг, особено севкупното почитување на обврските на ОБСЕ и неговите меѓународни стандарди за демократски избори, почитување на основните политички слободи, натпреварувачката клима за време на кампањата и ефикасното водење на изборите“.
На Романија, која поминува низ тешка економска криза, ѝ беше откажана последната транша од ММФ поради немањето стабилна влада.
Во октомври малцинската влада предводена од Демократско-либералната партија беше соборена со гласањето за недоверба, кое го иницираа ПСД и либералите.
Новопредложениот мандатор на Башеску тогаш беше одбиен од страна на опозицијата, што ја втурна земјата во политичка криза.
Демократлибералите во понеделникот рекоа дека ќе се состанат во текот на денот за да отпочнат дискусии и политички преговори за брзо формирање влада.
Главната опција за политички компромис се чини дека е договор со Националлибералната партија.
