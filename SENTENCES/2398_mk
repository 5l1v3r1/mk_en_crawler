29/08/2005
Од Разван Амариеи за Southeast European Times во Букурешт – 29/08/05
Само оваа година Романија беше погодена од четири големи поплави, кои предизвикаа штета во висина од повеќе од 2 милијарди евра.
Над 25.000 куќи се сосема уништени и сериозно оштетени, 40 луѓе починаа и стотици патишта, железнички линии и мостови се погодени.
Помали катастрофи се предизвикани од торнада - нов феномен во регионот - како и од одрони предизвикани од невообичаените количини дожд.
„Една од најзначајните последици на климатските промени во Романија е формирањето на големи порои на малите водни текови“, објаснува Јон Течуци од националниот Хидрометеоролошки институт.
Владата беше затекната од проблемите со времето и се покажа дека е тешко да се најдат средства за помош на луѓето и реконструирање на штетите на инфраструктурата.
Покрај канализирањето на пари од проектите за асфалтирање и изградба, властите, исто така, сметаат и на финансиска помош од ЕУ.
„Ние ќе имаме пристап до европските средства, евентуално со пренасочување на некои пари од програмите ФАРЕ, САПАРД или ИСПА“, вели премиерот Калин Попеску Таричеану.
Со цел да избегне некои деликатни финансиски ситуации во иднина, неговата администрација се одлучи на радикална мерка:
воведување на задолжително осигурување на куќите од поплави, земјотреси, одрони и невреме.
Премиите ќе варираат за урбаните и руралните области, врз основа на ризиците од изложеноста.
Според нацрт-законот, кој најверојатно ќе биде усвоен во парламентот оваа есен, осигурената вредност на објектот треба да биде иста како и неговата фискална вредност, но не смее да ја надмине висината од 15.000 евра.
„На овој начин премијата нема да ја надмине сумата од 30 евра“, рече државниот секретар Раду Мирчеа Попеску во радио-интервјуто.
Со оглед на тоа што оваа сума сé уште ќе биде висока за земјата каде што просечната месечна плата изнесува 200 евра, а просечната пензија е 80 евра, државата ќе ги субвенционира оние со ниски примања.
„Нема на сите осигурителни претпријатија да им биде дозволено да го практикуваат овој вид осигурување.
Истото важи и за задолжителното осигурување на трето лице за автомобили - само 13 од вкупно 43 претпријатија се овластени да продаваат ваков вид полиса“, се цитира изјавата на Николае Крисан, претседателот на Меѓународната супервизорска комисија, во Кoтидианул.
За разлика од прописите на автомобилското осигурување, нема да има парични казни за оние кои нема да сакаат да купат задолжително осигурување на домовите.
„Ќе има некои ограничувања.
Оние без осигурување, на пример, нема да можат да го продаваат својот имот“, рече Крисан.
Оваа идеја не ја поздравија сите.
На пример, некои претпријатија не сакаат да ризикуваат за илјадници стари фушерски блокови во Букурешт или приближно два милиони летвички и куќи од керпич во селата.
Други ја критикуваат иницијативата како неетичка.
„Државата им дава на осигурителните претпријатија договори кои носат профит.
Нормално, Советот за конкурентност треба да интервенира“, весникот Aдеварул го цитира Артур Силвестри, аналитичар на недвижности.
Голем број обични луѓе, исто така, сметаат дека нацрт-законот би можел да биде и поконкретен.
„Живеам во Букурешт, на седмиот кат.
Претпоставувам дека поплавите и одрони се невозможни, но сепак морам да плаќам за нив“, вели 35-годишниот професор Дан Тудореску.
