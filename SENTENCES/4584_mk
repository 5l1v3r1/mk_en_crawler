22/04/2009
Од Иво Шчепановиќ за Southeast European Times во Сплит – 22/04/09
Хрватскиот крајбрежен град Сплит беше домаќин на еден од десетте најголеми саеми на бродови во светот, од 28-ми март до 5-ти април, директно пред историската Диоклецијанова палата.
На настанот беа изложени јахти и поморска опрема.
Присуствуваа 1.355 излагачи, спонзори и други учесници, претставувајќи вкупно 20 земји.
Во својата 11-та година по ред, парадата успеа да привлече посетители и покрај светската економска криза.
Сепак, кризата ги принуди организаторите да ги намалат целите на билетите.
„Ги намаливме цените од 9,5 евра минатата година на 6,8 евра [оваа година] за време на викендите и 8,2 евра во текот на останатите денови од неделата“, рече Винченцо Благаиќ, младиот хрватски претприемач задолжен за саемот.
„Имавме ист број странски и домашни излагачи како и претходната година.
Ова е големо достигнување ...
со оглед на тоа што им се случува на другите, помали индустрии и другите, слични настани“, додаде тој.
Благаиќ имаше помалку среќа со некои од другите негови бизниси за време на актуелната криза, обидувајќи се да одржи саем на автомобили и недвижности, но без успех.
Неуспехот, објаснува тој, го рефлектира тоа што „кризата во овие индустрии ...
е поразлична отколку во поморската индустрија“.
Министерот за туризам, Дамир Бајс, почесниот гостин на отворањето, го смета саемот за одличен настан за хрватскиот туризам.
„Фактот што хрватскиот бродски саем е меѓу десетте наутички саеми во светот е исклучително важен ...
Во моментов, за време на актуелната светска економска криза, кога многу саеми ги затворија своите врати, Сплит го нуди Хрватскиот саем на бродови, кој привлекува многу странски туристи“, рече Бајс.
Тој истакна дека земјата заработила 800 милиони евра од поморскиот туризам во 2008 година и рече дека слични резултати се очекуваат во 2009 година, и покрај кризата.
Претседателот на парламентот, Лука Бебиќ, исто така, присуствуваше на настанот.
Претходно, Хрватска ги објави плановите за изградба на дополнителни 15.000 бродски сидришта во своите пристаништа за десет години, за да ги зголемат годишните приходи на земјата од поморски туризам на 2 милијарди евра.
