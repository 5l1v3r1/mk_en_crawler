01/11/2005
(Зиуа - 01/11/05;
AП, Дау Џонс, Ромпрес, Медиафакс, Reporter.gr - 31/10/05)
Во врска со непостигнувањето на договор со романската влада за нејзината економска програма за 2006 година, ММФ во понеделникот објави дека нејзиниот сегашен стенд-бај аранжман со Букурешт ќе биде прекинат.
„Ќе ги информирам директорите на ММФ дека сега програмата на ММФ со Романија е на погрешен пат“, рече Емануел ван дер Менсбруге, шеф на мисијата на Фондот за Романија, на крајот од двонеделните разговори со романските официјални претставници.
ММФ го одобри 24-месечниот стенд-бај аранжман за околу 367 милиони американски долари за Романија во јули 2004 година и истиот имаше за цел консолидирање на претходните остварувања на земјата и подготовка на економијата за непречен пристап во ЕУ, планиран за 2007 година.
По одобрувањето на договорот минатата година ММФ ги наведе „намалувањето на генералниот дефицит на владиниот буџет, зајакнувањето на финансиите на државните претпријатија преку измени во цените на енергијата и ограничување на платите“ како некои од клучните елементи на политиката на стабилизација кои Романија се очекува да ги следи.
Фондот, исто така, препорача мерки за контрола на порастот на кредитите и прилагодување со цел да се зајакне ефикасноста во областите на фискалните приходи и трошоци.
Ван дер Менсбруге во понеделникот изрази загриженост дека фискалната и монетарната политика што моментно се спроведува и која се предвидува за следната година би можела да влијае врз макроекономската стабилност на Романија.
„Со сегашната политика Романија ризикува да влезе во ЕУ со заслабната конкурентност, со растечки макроекономски дебаланс, лошо образование и здравствени услуги, како и со големи празнини во физичката инфраструктура“, рече официјалниот претставник на ММФ.
Според соопштението на Фондот, која го цитираше романската новинска агенција „Медиафакс“, воведувањето во јануари на еднаквиот данок од 16 отсто, во замена за 25-те отсто данок на бизнис приходите и прогресивните 18 до 40 отсто персонален данок, доведе до загуби на приходите од околу 1,5 отсто од БДП.
Истовремено, платите во јавниот сектор се зголемија за околу 50 отсто.
Двата трендови придонесуваат за инфлациските притисоци, рече ММФ.
„Ако годишната инфлација остане на 8 до 9 отсто, додека инфлацијата во (земјите) на ЕУ изнесува 2-2,5 отсто, романската економија ќе станува сé понеконкурента“, рече Ван дер Менсбруге.
ММФ, исто така, смета дека се нереални плановите на владата за намалување на буџетскиот дефицит на околу 0,5 отсто од БДП во 2006 година, од околу 1 отсто оваа година.
Властите треба да размислат за трошење на помалку пари за платите, а повеќе за работите како што се инфраструктурата, стоките и услугите, вели Фондот.
Владата ги отфрли условите на ММФ како „неприфатливи“, додека премиерот Калин Попеску Таричеану инсистира на тоа дека развојот на инфраструктурата претставува приоритет.
Постоењето на ефикасен договор со ММФ не претставува услов за влез на земјата во ЕУ.
Сепак, Европската комисија јасно стави до знаење дека „стабилната макроекономска рамка претставува основен индикатор за степенот на подготвеноста на земјата за членство и статусот на договорите на земјата со ММФ може да даде важни информации во врска со тоа“.
