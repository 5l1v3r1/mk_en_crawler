12/01/2011
Од Мишко Талески за Southeast European Times во Скопје – 12/01/11
Војниците на НАТО ја напуштија Македонија, со менувањето на мисијата на Алијансата таму од воена во цивилна. 
Овој потег нашироко се смета за знак дека земјата е безбедна и подготвена за членството во НАТО.
На церемонијата на 28-ми декември, воениот претставник на НАТО во Македонија, генерал Дејвид Хјумар, симболично му ги даде клучевите од кампот „Ебл сентри“ -- кој се наоѓа на скопскиот аеродром „Александар Велики“ -- на министерот за одбрана, Зоран Коњановски.
„Овој чин претставува потврда дека Македонија постигна значителен напредок во својата одбрана и безбедност. 
Се надевам дека во 2011 година спорот за името ќе се реши и дека вие ќе станете полноправна членка на НАТО“, рече Хјумар.
Промената во мисијата значи дека Алијансата сега ќе се фокусира претежно на помагањето во реформите на македонската војска. 
Преостанатиот персонал на НАТО сега е сместен во Министерството за одбрана.
Портпаролот за министерството, Сашко Димов, изјави за SETimes дека соработката во текот на изминатите 11 години се заснова на мноштвото заеднички проекти и посветеноста на спроведувањето на реформите.
„Оваа година добивме одлични оценки од [седиштето] на НАТО во Брисел за постигнатите реформи, но исто така и од министрите за одбрана [на земјите] со кои Македонија континуирано соработува“, рече тој. 
„Во тој контекст е и повлекувањето на војниците на НАТО од својот штаб во Скопје. 
Тоа јасно говори за нашата подготвеност да станеме веднаш полноправна членка на Алијансата.“
Коњановски рече дека партнерството Македонија-НАТО е сега подигнато на повисоко ниво, кое е значајно за стабилноста и безбедноста на целиот регион. 
Тој додаде дека „принципиелното партнерство меѓу Македонија и НАТО беше докажано не само тука, туку и во Косово, Ирак и Авганистан“.
„Ние сме секогаш таму каде што й требаме на Алијансата“, додаде тој.
Во текот на годините, реакцијата на јавноста во врска со присуството на НАТО беше генерално позитивна. 
„Нашата земја помина низ повеќе или помалку турбулентен период и соработката со НАТО претставува силно партнерство кое придонесува многу за зајанување на мирот, стабилноста и безбедноста во Македонија и целиот регион“, рече скопјанецот Љубен Лазаровски (64) за SETimes.
Воениоте аналитичар Петар Шкрбина вели дека повлекувањето на војниците на НАТО од Македонија претставува логична последица од развојот на настаните во Косово, каде што 3.000 војници се очекува да заминат во март.
„Заднинскиот штаб на НАТО во Македонија имаше задача да обезбеди логистичка поддршка за војниците на КФОР во Косово, но со оглед на тоа што ЕУЛЕКС ја презеде таа мисија, повеќе нема потреба за активности од страна на воениот тим на Алијансата во Скопје“, рече Шкрбина за SETimes. 
„Советничкиот тим на НАТО, кој ќе остане во Македонија, ќе работи на реформите, но тоа е сосема поразлична организациска единица, настрана од воената мисија досега.“
„Сето ова претставува позитивен сигнал дека регионот е стабилен“, додаде тој.
