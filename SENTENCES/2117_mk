17/01/2005
Од Разван Амареи за Southeast European Times во Букурешт – 17/01/05
Околу половина романски домови се приклучени на една од вкупно 1.500 кабелски телевизиски мрежи во земјата.
Според статистичките податоци на романското Здружение за кабелски комуникации, постојат вкупно 3,5 милиони корисници на кабелска телевизија.
Некои се корисници на само 10 до 15 канали, додека други на 50 до 55 канали, како и Интернет и телефонски услуги.
Овие бројки претставуваат голема промена од периодот пред 1990-тите, во текот на кој Романија имаше само една телевизиска станица, која емитираше програма три часа на ден во работната недела и пет до шест часа на ден во текот на викендите.
Оние што живеат близу до границата имаа можност да гледаат унгарски, југословенски, бугарски или советски телевизиски програми.
Но, во централна Романија таа можност ја немаше.
Дури и сега сé уште постојат голем број рурални области без кабелски телевизиски мрежи, каде што домаќинствата имаат само еден до два телевизиски канали.
Покрај тоа, новите предградија кои неодамна никнаа околу романските градови немаат пристап до кабелските услуги.
Некои претпријатија одлучија да се фокусираат токму на овие области.
Во последниве неколку месеци два до три големи играчи на пазарот на кабелска телевизија - Романскиот кабелски систем (РЦС) и УПЦ Романија, како и три помали претпријатија - објавија дека ќе започнат со револуционерна технологија.
Телевизијата „Директно дома“ (ДД) ќе понуди 25 до 40 телевизиски канали во секој дом во Романија.
Наместо да се користи кабел сигналот ќе биде испратен преку сателит и примен со мала сателитска чинија.
Приемникот ќе може да се изнајми за мала сума, додека месечната претплата за услугата ќе изнесува во просек околу 6,8 евра.
„Некои луѓе кои живеат на село имаат високи приходи и сакаат да имаат кабелска телевизија.
Тоа се градоначалници, свештеници, полицајци, наставници или лекари.
Тие, исто така, имаат илјадници вили во оддалечени области“, рече Кристинел Попа, главниот менаџер на „Фокус сат“.
Оваа група, исто така, смета на привлекување на корисници од областите кои имаат кабелска телевизија, но истите не се задоволни од услугите што им се нудат.
Земајќи ги предвид сите овие категории корисници, се смета дека повеќе од половина милион Романци би се претплатиле на ДТХ во следните неколку години.
РЦС порача 150.000 дигитални приемници од „Хјундаи“, кои чинат 8 милиони евра.
УПЦ, пак, ќе инвестира 15 милиони евра во текот на следните три до четири години, со надеж дека ќе привлече 150.000 до 200.000 нови корисници.
