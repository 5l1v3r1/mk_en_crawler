26/09/2006

Грција и Tурција изминатиот викенд ја одржаа својата прва заедничка воена вежба -- поморската вежба во Егејското Море, чија цел е проценка и подобрување на комуникациите. 
И покрај тоа што беше мала по обем, вежбата беше опишана како важен чекор напред кон градење на довербата.
***
Финското претседателство на ЕУ го одложи состанокот помеѓу Тројката на ЕУ и Србијa, кој беше закажан за в петок (29-ти септември) во Хелсинки. 
Портпаролот Марко Руонала рече дека „нема услови за таков состанок“. 
Според извештаите на медиумите одложувањето најверојатно е поврзано со недостатокот од конкретни активности од страна на Србија кон исполнувањето на обврските кон Трибуналот на ОН за воени злосторства.
***
Хелмут Лохан, новиот шеф на делегацијата на Европската комисија во Tирана, во средата (20-ти септември) рече дека сите албански партии и политичари треба да соработуваат во напорите за спроведување на обврските што произлегуваат од Договорот за стабилизација и асоцијација (ДСА) потпишана со ЕУ. 
Лохан се состана со министерот за интеграција, Аранча Траншани, кој се согласи дека ДСА ќе ја зајакне економијата со обезбедување на конкурентност и квалитет на локалното производство.
***
Белгискиот парламент ја ратификуваше Спогодбата за пристап на ЕУ со Бугаријa и Романија, со што стана 22-рата земја-членка на ЕУ која го заврши процесот. 
Три други членки -- Германија, Франција и Данска -- очекуваат в среда (26-ти септември) да излезе последниот мониторинг извештај на Европската комисија за напредокот на Бугарија и Романија.
***
Контакт-групата за Косовo -- која ги вклучува САД, Русија, Велика Британија, Франција, Германија и Италија -- побара од претставникот на ОН, Марти Ахтисари, да даде нацрт-предлог за иднината на покраината. 
Шесте нации ги потврдија нивните планови за завршување на процесот на решавање на статусот до крајот на оваа година.
***
Maкедонскиот премиер Никола Груевски и неговиот косовски колега во посета на земјата, Агим Чеку, ја зајакнаа билатералната соработка. 
Тие разговараа околу евентуалните проекти за патната инфраструктура од заеднички интерес, и се согласија околу потребата за брзо решавање на прашањето на одбележувањето на границата.
(Разни извори – 19/09/06 - 26/09/06)
