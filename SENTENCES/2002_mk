25/02/2005
(Индипендант - 25/02/05; АП, АФП, Ројтерс, ВОА, Радио Б92, Меѓународен кривичен трибунал за поранешна Југославија - 24/02/05)
Пензионираниот генерал Милан Гверо, поранешен помошник на воениот командант на босанските Срби Ратко Младиќ, во четвртокот (24-ти февруари) допатува во Хашкиот трибунал за да се соочи со обвиненијата поврзани со воените злосторства кои наводно ги извршил за време на конфликтот во Босна и Херцеговина (БиХ) во периодот 1992-1995 година.
Меѓународниот кривичен трибунал за поранешна Југославија (МКТЈ) го обвини за жестокиот напад од страна на војската на босанските Срби (ВРС) во енклавите во Сребреница и Жепа во источна БиХ помеѓу 11-ти март 1995 година и крајот на август истата година.
Гверо се соочува со заедничко обвинение со уште еден поранешен висок офицер на босанските Срби, Радивое Милетиќ. 
Двајцата се обвинети по четири точки за злосторства против човештвото и по една точка за прекршување на правилата и обичаите на војната. 
Според изјавата издадена во четвртокот од страна на МКТЈ, тие двајцата се обвинети за убиство, прогон, присилен трансфер и депортирање на босанските Муслимани за време на операцијата во Сребреница и Жепа.
За време на настаните наведени во обвинението, Гверо работел во воениот штаб на Младиќ како помошник-командант на Генералштабот на ВРС за морални, правни и религиски прашања. 
Покрај тоа, тој бил задолжен и за информациите за медиумите. 
Милетиќ бил шеф на операциите и обуката и заменик-началник на Генералштабот.
Гверо и Милетиќ „биле дел и свесно учествувале во заедничките криминални дејства и операции, чија заедничка цел била протерување на муслиманското население надвор од енклавите Сребреница и Жепа“, се вели во обвинението на МКТЈ. 
Двете енклави биле прогласени за „безбедни зони“ во 1993 година.
Според обвинението, кампањата што започна на 11-ти март 1995 година беше формално одобрена од страна на претседателот на босанските Срби, Радован Караџиќ со специјална директива, наводно подготвена од страна на Младиќ.
Со цел да го принудат муслиманското население во Сребреница и Жепа да ја напушти областа, силите на босанските Срби прибегнале кон тактики за заслабнување на воените сили и цивилите од босанските Муслимани, како и силите на ОН распоредени во областа.
За да го направат неподнослив животот на муслиманското население во енклавите, тие напаѓале цивилни цели и го ограничиле приливот на храна, лекови и други производи, кои и онака биле во мали резерви во регионот. 
Тие, исто така, настојувале да ја поткопаат меѓународната помош на енклавите. 
До крајот на август 1995 година сите Муслимани што живееле во Сребреница и Жепа биле принудени да ги напуштат нивните домови и да одат во другите делови од БиХ и поранешна Југославија..
Десетици пријатели и роднини во четвртокот беа на Белградскиот аеродром да го испратат Гверо во Хаг. 
Според извештај на британскиот дневен вестик <I>Индипендант</I>, неговото заминување било помогнато со значителна парична помош од српската Влада, за која се вели дека им плаќа стотици илјадници евра на семејствата на обвинетите за воени злосторства кои се согласиле да одат во Хаг.
Според Јован Симиќ, советник на српскиот претседател Борис Тадиќ за односи со МКТЈ, во тек се преговори со Милетиќ во врска со неговото предавање.
Цитирајќи извор на МКТЈ, АФП објави дека дека е обвинето и трето лице заедно со Гверо и Милетиќ, и покрај тоа што Трибуналот не го открива неговиот идентитет. 
Сепак, Симиќ за новинарите изјави дека се работи за поранешниот командант Здравко Толимир, заменик-началник на военото разузнавање на босанските Срби за време на војната.
„Имам доверливи информации дека обвинението се однесува на Толимир“, АФП го цитира Симиќ.
