28/03/2005
Од Марија Лазарова за Southeast European times во Скопје -- 28/03/05
Во неделата (27-ми март) во Македонија се одржа вториот круг од локалните избори, при што имаше извештаи за повторни нерегуларности во некои општини.
Владејачката коалиција победи во поголем број општини, но опозицијата победи во 17 општини.
Според портпаролот на Државната изборна комисија, Зоран Таневски, избрани се 55 градоначалници во 57 општини.
Според првичните резултати објавени од страна на комисијата, владејачката коалиција „За Македонија заедно“, предводена од социјалдемократите, освои 33 градоначалнички места, вклучувајќи ги и оние што ги освои помалиот партнер во Владата, Демократската унија за интеграција (ДУИ).
Опозицискиот блок, предводен од ВМРО-ДПМНЕ освои 17 места, додека ВМРО Народна освои три.
Коалицијата на двете опозициските партии на етничките Албанци, Демократската партија на Албанците (ДПА) и Партијата за демократски просперитет (ПДП) ги бојкотираше изборите, но сепак освои едно место.
Три места освоија независни кандидати.
Од поголемите градови/општини во Македонија, опозицијата предводена од ВМРО-ДПМНЕ победи во Прилеп, Битола и четири општини во Скопје:
Гази Баба, Аеродром, Кисела Вода и Бутел.
Владејачката коалиција победи во Охрид, како и во скопската населба Карпош.
ДУИ ќе има градоначалници во Гостивар, Дебар, Струга и Арачиново.
Одреден број инциденти се пријавени за време на вториот круг од изборите.
Најсериозниот инцидент се случи во Прилеп, каде што четири вооружени лица влегле во избирачкото место и ги наполниле избирачките кутии со гласачки ливчиња.
Таму гласањето беше прекинато.
Скоро идентичен таков инцидент во селото Отља во Куманово заврши со кршење на избирачката кутија.
Таму полицијата уапси две лица.
Гласањето, исто така, беше запрено во општина Бутел во Скопје, каде што група неидентификувани лица зеле една гласачка кутија.
Македонската невладина организација „Мост“ објави дека има документирано нерегуларности, вклучувајќи и групно гласање и полнење на кутиите на 14 избирачки места.
Нерегуларностите во првиот круг пред две недели беа причина македонскиот Врховен суд да донесе одлука за повторување на изборите во повеќе од 30 избирачки места, вклучувајќи ги и Скопје и Тетово.
Трката во Скопје сега ќе продолжи со вториот круг, кој ќе се одржи на 10-ти април.
Вицепремиерката Радмила Шеќеринска го минимизираше значењето на овие извештаи, велејќи дека тие опфаќаат помалку од 1 отсто од вкупно 2.057 избирачки места во земјата.
Премиерот Владо Бучковски изрази „огромно задоволство“ од изборите, велејќи дека власта успеала да ги блокира обидите за поткопување на изборите.
„Она што денес го сторија Министерството за внатрешни работи, Државната изборна комисија и Основното јавно обвинителство ја враќа довербата во функционирањето на правната држава“, рече Бучковски, додавајќи дека имало соработка со меѓународните набљудувачи и дека државата реагирала соодветно на сите инциденти.
Водачот на опозицијата Никола Груевски, пак, гу критикуваше „бројните нерегуларности и фалсификатот“, предвидувајќи дека резултатите од локалните избори ќе го отворат патот за триумфот на опозицијата на следните парламентарни избори.
По своето гласање претседателот Бранко Црвенковски рече дека се надева оти вториот круг ќе се помине без инциденти.
„По гласањето и затворањето на избирачките места, клучното прашање нема да биде „кој“ туку „како“, рече Црвенковски.
„Се надевам дека одговорот ќе биде мирно, фер, европски.“
Вкупно 5.192 домашни и 260 странски набљудувачи го следеа вториот круг од изборите.
