03/04/2013
Линда Карадаку за Southeast European Times во Приштина -- 03.04.13
И покрај забавувањето на враќањата на бегалците, косовската влада вели дека работи на тоа да им помогне на оние што беа раселени да се вратат дома.
Лошата економија на Косово, отсуството на проекти за помош во домувањето и, понекогаш, заканите со насилство, се фактори кои ги спречуваат враќањата.
Но, според премиерот Хашим Тачи, владата ќе продолжи да нуди финансиска помош за иницијативите за враќање и реинтеграција на малцинствата.
Тачи изјави за Советот за безбедност на ОН на 22-ри март дека градењето куќи е јасен пример за континуираните напори за згрижување на повратниците и обезбедување пристојни животни услови, по што ќе следи вработување, здравствена заштита и образование.
Владата изгради и поправи 76 куќи во 2013 година за повратниците низ цело Косово и финализираше 21 инфраструктурен проект.
Од 2000 година повеќе од 24.000 повратници од малцинствата се вратија доброволно, според Џо Хегенауер, шеф на приштинската мисија на Агенцијата за бегалци на ОН.
„Според проценките, околу 17.600 лица се раселени во самото Косово.
Создавањето погодни услови за сите заинтересирани раселени лица да се вратат во Косово, е многу важно“, рече Хегенауер за SETimes.
Канцеларијата на УНХЦР во регионот идентификуваше дополнителни 3.000 припадници на малцинствата кои сакаат да се вратат, и се надева дека и други ќе покажат интерес.
Но, УНХЦР истакнува дека недостигот на расположливо земјиште за раселените лица претставува уште една пречка, со оглед на тоа што многу бегалци заработуваат за живот обработувајќи ја земјата и одгледувајќи животни.
„Општините треба да направат повеќе за доделување земјиште на оние кои се раселени и сакаат да се вратат во Косово“, рече Хегенауер.
Раде Китановиќ, 45-годишен Србин и фармер, се врати во своето родно село Силово.
„Имам убав и удобен стан во Врање [во Србија] и отидов да живеам таму во 1999 година, кога српската армија и полиција заминаа од Косово.
Но, не можев да живеам таму.
Немав работа, ниту можност да најдам работа“, рече Китановиќ за SETimes.
Китановиќ рече дека, исто така, не можел да живее без земјата, земјоделството и сточарството.
„Потрошив една година од мојот живот и скоро целата заштеда, за да сфатам дека морам да се вратам во моето село“, рече тој.
„Сега сум назад во Силово, одгледувам овошје, зеленчук, произведувам млеко, сирење ...
и ги продавам на пазарот како на Срби, така и на Албанци.“
И покрај тешкотиите, напорите на владата за помош на бегалците продолжуваат.
Состанокот меѓу косовскиот министер за внатрешни работи, Бајрам Реџепи, и црногорскиот министер за труд, Предраг Бошковиќ, на 19-ти март, беше најновиот напор за зголемување на враќањата.
Повеќе од 10.000 Срби, Роми, Египќани и Црногорци од Косово, кои беа раселени во Црна Гора, немаат документи за лична идентификација од ниту една од овие држави.
Министрите се согласија дека тие ќе мора да добијат лични документи за да се вратат во Косово.
Црногорските власти ќе подготват списоци на сите оние кои бараат косовско државјанство за државата да ги потврди.
„Потоа ќе се организира колективно враќање за нив, со цел да се регистрираат“, рече Бошковиќ.
Дописничката Ивана Јовановиќ во Белград даде свој придонес за овој извештај.
Што друго може да направи Приштина за да го охрабри враќањето на бегалците во државата?
Кажете ни во коментар долу.
