19/02/2007
Од Ерлис Селимај за Southeast European Times во Тирана – 19/02/07
Aлбанците излегоа на гласање во неделата, за да ги изберат своите нови локални претставници. 
Вкупно 2,9 милиони гласачи во земјата требаше да изберат градоначалници и советници од повеќе од 1.700 кандидати. 
Одѕивот беше околу 47 отсто.
Централната изборна комисија (ЦИК) објави неколку нерегуларности кои произлегоа од недоволното време за дистрибуција на изборните материјали и недостатокот од информации од страна на неколку локални комесари во врска со гласачките процедури.
Владата, како и опозицијата, се согласија дека наводите за местење на изборите не се доволно сериозни за да влијаат на целокупниот исход.
Другите проблеми се јавија откако избирачките места не затворија во 6 часот попладне. 
Во Тирана десетици избирачки места останаа отворени до осум часот вечерта. 
На други места, раштркани избирачки места останаа отворени до доцна вечер, заради приливот на гласачи.
Гласањето го следеа 4.500 странски и локални набљудувачи под зајакнато полициско обезбедување.
Грчките набљудувачи изразија загриженост во врска со „неусогласеноста на процедурата“, во југозападниот град Химара, чиј градоначалник во заминување, Василис Боланос, го претставува грчкото малцинство. 
Сепак, главните политички партии велат дека се задоволни од целокупното спроведување на изборите.
„Немаше инциденти кои би можеле да влијаат на резултатите на изборите. 
Гласањето протече најнормално“, рече претставничката на владејачката Демократска партија (ДП) Мајлинда Брегу.
„ДП води на локалните избори, во голем број општини во земјата. 
Барам од водачот на опозицијата, Еди Рама, да го прифати резултатот дека ДП победи“, изјави Брегу за новинарите, на прес-конференцијата во понеделникот.
Но, портпаролката на СП, Мими Кодхели, не се согласува. 
„Ги негираме декларациите на ДП дека води во некои општини. 
Всушност, СП води во многу општини.“
Локалните избирачки комисии ги пребројуваат гласовите пред да ги предадат резултатите на ЦИК во Тирана, која ќе ги објави официјалните резултати.
Претседателот Алфред Мојсиу, премиерот Сали Бериша, водачот на СП, Еди Рама, и неговиот противкандидат во трката за градоначалник на Тирана, Сокол Олдаши, гласаа во неделата и побараа од другите да го сторат истото. 
„Албанците со нивните слободни избори ќе покажат дека Албанија е земја која сака да ги достигне демократските стандарди. 
Барам од партиите да ги признаат резултатите на овие избори, бидејќи нивните стандарди се поважно отколку победата“, изјави Мојсиу.
Изборите се клучни за Албанија, која ја потпиша Спогодбата за стабилизација и асоцијација со Брисел во јуни 2006 година, како прв чекор кон членството за ЕУ. 
Албанија се надева на пристап во НАТО подоцна оваа година.
