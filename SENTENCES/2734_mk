06/01/2006
Од Берта Фониќи за Southeast European Times во Приштина – 06/01/06
Во средата вечер (4-ти јануари) беше фрлена бомба на автобус на ОН во Косово, при што беше предизвикана штета, но немаше повредени помеѓу 55-те патници во автобусот. 
Ова беше вториот напад во изминатиов месец на редовната автобуска линија помеѓу Драгаш и Белград и втора оваа недела на автобус на ОН.
„Немаше повредени и патниците го продолжија патувањето со друг автобус и полициска придружба“, рече портпаролот на ОН, Нирај Синг. 
Според него, патниците во автобусот биле косовски Албанци и припадници на етничките босански и турски заедници, како и едно лице од кинеска националност.
Оваа линија честопати ја користат етничките малцинства во Косово. 
Сепак, и припадниците на албанското мнозинство, кое сочинува 90 отсто од вкупното население, се чести патници.
Бомбашкиот напад следеше по каменувањата во вторникот на автобус на ОН кој превезуваше Срби од Раховеци за Митровица. 
Косовската полициска служба уапси четири лица во врска со тој напад.
Во врска со серијата неодамнешни инциденти, шефот на УНМИК, Сорен Јесен-Петерсен, го осуди „криминалното насилство“ и предупреди дека таквите чинови не се во интерес на Косово.
„Обидите на изолирани поединци или групи да го попречат напредокот на Косово не смее да се толерира“, рече во декември Јесен-Петерсен.
Полицијата на УНМИК и Косовската полициска служба, во меѓувреме, ги зајакнаа безбедносните мерки со цел да се осигури безбедноста и сигурноста за време на тековниот процес на одредување на идниот статус на Косово.
Како дел од операцијата Ригорозна безбедност, зголемен е бројот на полициските патроли и контролните пунктови за возилата низ цело Косово, со посебен фокус на потенцијално ранливите области. 
Околу 352 лица се уапсени за различни прекршоци и запленети се 84 парчиња оружје.
На 28-ми декември полициските операции беа дополнително интензивирани северно од поделениот град Митровица, по насилничките инциденти во таа област.
Полицискиот комесар Каи Витруп во средата потврди дека полицијата ќе остане во состојба на подготвеност во текот на процесот на преговори за статусот.
„Во текот на операцијата Ригорозна безбедност, за полицијата и понатаму приоритетни ќе бидат мерките во различни делови на Косово поради развојот на настаните во врска со безбедносната ситуација“, рече Витруп.
Косовската полиција вели дека криминалот, во целост, се намалува. 
Сепак, 2006 година започна со серија насилнички инциденти, при што, покрај нападите на автобусите, во текот на изминативе неколку дена две лица загинаа од огнено оружје.
