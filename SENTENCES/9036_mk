17/05/2012
Мухамет Брајшори за Southeast European Times во Приштина -- 17.05.12
Откако за првпат дојде на функцијата амбасадор на Турција во Косово, во јануари 2010 година, Сонгул Озан, се залага за продлабочување на турско-косовските политички и економски односи врз основа на сознанието дека двете земји делат заеднички културни, историски и социјални врски.
Оценувајќи ги билатералните односи како „извонредни“, Озан вели дека заедничките верски, социјални и културни вредности ги олеснуваат меѓусебните контакти на луѓето и развивањето силни меѓудржавни односи.
„Во тој поглед, треба да се истакне придонесот што го даваат турските претставници во КФОР и во ЕУЛЕКС“, рече таа. 
Турција има воено и полициско присуство во Косово од 380 члена, како дел од мировната мисија КФОР, предводена од НАТО. 
Турските војници се лоцирани во Призрен и Мамуса, кои имаат турски малцинства.
Додека турското воено присуство претставува еден дел од нејзината надворешна политика кон Косово, ТИКА, турската агенција за развојна помош, и Културниот центар Јунус Емре, „даваат многу корисен придонес за нашите меѓудржавни односи“, рече таа.
Откако ТИКА ја отвори својата канцеларија во 2004 година, истата спроведе повеќе од 200 проекти во јавната администрација, здравството, културата и земјоделството, вклучително и градењето на зградата на општина Мамуса и реставрацијата на Мехмет Фатих џамијата од отоманскиот период, во Приштина.
Во својот повеќенасочен дипломатски пристап кон Косово, Озан рече, „Ние, како Турција, би сакале да имаме извонредни односи со Косово во секое поле. 
Истата желба е со задоволство истакната и од косовската страна“.
Во изјавата за SETimes на Самитот на балканските водачи 2011 година во Њујорк во септември, косовскиот министер за надворешни работи, Енвер Хоџај, исто така, ги истакна „извонредните“ односи меѓу Турција и Косово.
„Но, во исто време, ние сме многу заинтересирани за унапредување на односите меѓу нациите, меѓу луѓето“, рече министерот за надворешни работи, додавајќи дека комуникацијата и контактите од едно до друго општество се многу важни за една мала држава.
Од тој аспект, Озан вели дека косовските Турци „се меѓу највредните мостови меѓу нашите држави“.
Турските културни активности како Турскиот џез фестивал и Турската филмска недела, исто така, станаа традиција, додека турските сапунски серии стануваат сé попопуларни.
„Среќни сме поради фактот што турските телевизиски серии, турските уметници, како и во сите земји од регионот, се сакаат и во Косово“, рече Озан.
Ардита Хисенај, шеф на центарот Приштински културни студии, се согласува дека сапунските серии имаат влијание во промената на ставот на луѓето во Косово кон Турција.
„Сапунските серии им покажуваат на [Косоварите] колку нивниот живот има заеднички работи со турската култура и животен стил. 
Овие влијае тие да размислуваат поинаку отколку што размислувале“, рече Хисенај.
Иако некои во Косово се критички настроени во однос на Отоманската империја, амбасадорката вели дека многу албански и бошњачки заедници во Турција и на Балканот имаат позитивни перцепции за Турција врз основа на взаемното почитување на нивната заедничка историја.
„Нормално е да се има варијации во перцепциите и коментарите на историјата. 
Мислам дека историјата не треба да се користи за поделба на нациите и државите. 
Наместо тоа, ние мораме да бидеме конструктивни и да ги искористиме можностите на добрите работи што историјата ни ги нуди, како што се пријателството и мирот“, рече Озан.
Врз основа на овие споделени вредности, амбасадорката вели дека турските претпријатија имаат иницијатива за инвестирање во земјите како што е Косово.
Турција е четврт најголем трговски партнер на Косово, зад Србија, Македонија и Германија. 
Турција извезе 265,9 милиони американски долари за Косово во 2011 година, додека Косово извезе 10,1 милион американски долари за Турција.
Според Озан, вкупната вредност на инвестициите во турскиот приватен бизнис сектор во Косово изнесува 277 милиони американски долари, додека вредноста на договорните проекти изнесува скоро 1 милијарда американски долари. 
Инвестициите се фокусирани на образованието, здравството, градежништвото и приватните тендери. 
Турскиот приватен бизнис сектор во Косово вработува близу 3.200 работници во земјата која ја мачи високата стапка на невработеност и сиромаштијата.
„Овој сектор е многу заинтересиран за инвестирање во инфраструктурните проекти“, подвлече Озан.
Косово крајно е заинтересирано за интегрирање во евроатланските институции како НАТО и ЕУ, и Турција ја даде својата поддршка за интеграцијата на Косово во меѓународната заедница на нации.
Иако Турција не е вклучена во дијалогот Приштина-Белград, олеснат од ЕУ, Озан рече дека Турција силно го поддржува процесот на дијалог.
„Врз основа на ова би сакал да кажам дека заштитата на независноста, суверенитетот и територијалниот интегритет на Косово и сите земји во регионот е меѓу основните елементи за обезбедувањето мир на Балканот.“
