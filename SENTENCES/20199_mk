15/01/2008
САРАЕВО, Босна и Херцеговина (БиХ) -- Во отвореното писмо до премиерот на Република Српска (РС) Милорад Додик, претседателката на Трансперенси интернешнал (ТИ), Хугет Лабел, во понеделникот (14-ти јануари) изрази загриженост од начинот на кој Додик и владата на РС реагираа на извештаите со критики за два неодамнешни договори за приватизација. 
ТИ особено го нагласува тврдењето на Додик дека организацијата сака „да й наштети на РС и да го прекине нејзиниот економски развој“ и заканите дека ќе започне законска постапка против огранокот на ТИ во БиХ. 
Ваквите реакции „ја поткопуваат слободата на изразувањето“, рече Лабел.
Едниот договор што го наведува невладината организација се однесува на договорот што РС го постигна со чешкото претпријатие за електрична енергија ЧЕЗ за модернизација и проширување на електроцентралата Гацко. 
ТИ вели дека тоа ќе има негативни последици за локалниот пазар на капитал, а уште позагрижувачки е фактот што владата ги заобиколи парламентот и акционерите на Гацко. 
(соопштение за печатот на ТИ, Фена, РТРС, ПБС - 14/01/08)
