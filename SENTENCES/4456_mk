27/03/2009
(Ајриш тајмс - 26/03/09; ПР Њусвајр, Ајриш тајмс - 25/03/09; Еурофаунд - 23/03/09; Eуопсервер - 20/11/08; AФП, Еурофаунд - 19/11/08)
Бугарите се најнесреќниот народ во Европа, според Второто истражување за европскиот квалитет на животот на ЕУ, чии резултати беа објавени во средата (25-ти март).
Даблинската истражувачка агенција Еурофаунд спроведе истражување од септември 2007 до февруари 2008 година. 
Тоа вклучува одговори од 35.000 луѓе во 27 земји-членки на ЕУ, во земјите-кандидатки за ЕУ -- Хрватска, Македонија и Турција -- и во Норвешка.
Бугарите се наоѓаат на дното на листата, со 5 бодови за среќа и 5,8 за задоволност од животот, на скалата од 5 до 10. 
Македонците се пред нив со 6,3 поени за среќа и 5,2 за задоволност од животот. 
Овие поени се далеку под просекот на ЕУ од 7,5 за среќа и 7 за задоволност од животот.
Дванаесетте држави кои пристапија во ЕУ од 2004 година -- именувани како „НМС12“ -- имаат во просек 7,2 поени за среќа и 6,5 за задоволност од животот. 
Според истражувањето, Данците се најсреќните луѓе во Европа.
Анкетарите објаснуваат дека среќата претставува категорија условена од емоциите, додека задоволноста од животот е поврзана со условите како што се приходите и работниот статус.
Резултатите не се изненадувачки. 
Бугарија има најнизок БДП по глава на жител во Унијата, кој изнесува 37 отсто од просекот на ЕУ, се вели во студијата. 
Приходите во домаќинствата во Бугарија изнесуваат 34 отсто од просекот на ЕУ.
Tурција и Македонија имаат севкупно најнизок БДП по глава на жител. 
Сепак, доходот на домаќинствата во Турција е нешто повисок отколку во Бугарија и Романија, и изнесува 35 отсто од просекот на ЕУ.
Покрај ова, „во самите земјите има значителни разлики во приходите“, според Еурофаунд. 
Истиот ги рангира Турција и Македонија како држави со најголеми разлики во приходите. 
„Вкупниот приход на 20 отсто најбогати луѓе изнесува околу десетпати повеќе отколку оној на 20 отсто од населението со најнизок приход“, вели истиот. 
Разликите во приходите се најниски во Данска, Словенија, Бугарија и Шведска.
Нивото на приходите е поврзано со други фактори, како што се: работниот статус, нивото на образованието, здравствениот статус, возраста, полот, големината и составот на семејството.
„Невработените во ЕУ имаат изедначен доход на домаќинства кој изнесува само околу половина од оној на вработените и самовработените лица“, објаснуваат истражувачите. 
„Во НМС12, невработените добиваат во просек 60 отсто од просечниот приход на вработените“. 
Во земјите-кандидатки за ЕУ тој сооднос изнесува околу две третини.
Повеќе од 80 отсто од граѓаните на земјите-членки на ЕУ го наведуваат здравјето како клучен критериум за квалитетот на животот. 
Повеќе од две третини го окарактеризирале нивното здравје како многу добро или добро, 24 отсто како просечно, а 9 отсто како лошо или многу лошо.
Највисок процент од луѓето кои го оценуваат своето здравје како лошо или многу лошо живеат во НМС12 и во земјите-кандидатки на ЕУ: Литванија 20 отсто, Унгарија 19 отсто, Хрватска 19 отсто и Бугарија 15 отсто.
Испитаниците од нордиските држави и Холандија изразија најголемо ниво на доверба во другите луѓе во својата држава. 
Испитаниците во Кипар покажаа најмало ниво на доверба.
