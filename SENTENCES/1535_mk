22/03/2010
Аматери-астрономи од Романијa освоија две награди за организирање настани како дел од Меѓународната година на астрономијата 2009. 
Првата награда за најимпресивен настан -- која ја доделуваат УНЕСКО и Меѓународниот астрономски сојуз -- отиде во рацете на Романското друштво за метеори и астрономија за нејзините „Галилејски ноќи во Тарговиште“. 
Втората, за најдобар „План Б во случај на лошо време“, отиде во рацете на Букурешкиот астрономски клуб и Астрономската опсерваторија „Адмирал Василе Урсеану“ во Букурешт, за „Галилејски ноќи со чај и пат до Јупитер“.
***
Турската армија планира да вклучи платформи за набљудување и снимање од далечина со цел да се следи и обезбеди потенцијална огнена моќ за воени постојки во опасни области. 
Платформите ќе бидат во форма на робот наречен Стражар, кој беше направен од претпријатието Јусел одбранбени системи, по две години сеопфатно истражување.
***
Српскиот министер за образование, Жарко Обрадовиќ, го отвори состанокот за високото образование во четвртокот (18-ти март), на Универзитетот во Нови Сад. 
Настанот беше организиран за да се акцентира почетокот на тригодишниот проект Темпус финансиран од Европската комисија, наречен Реформи во управувањето и водењето на високото образование во Србија. 
Универзитетот во Нови Сад е координатор на проектот.
***
Во Хрватскa, околу 80 отсто од мажите и 50 отсто од жените страдаат од дебелина, предупредија локалните здравствени експерти на тркалезната маса на 16-ти март. 
Властите се, исто така, алармирани и од зголемувањето од 11 отсто на бројот на децата со прекумерна тежина во основните училишта.
***
Maкедонскиот министер за здравство, Бујар Османи, имаше обраќање на конференцијата за е-здравство во Барселона, организирана од шпанското претседателство на ЕУ на 16-ти март. 
Тој им рече на своите европски колеги дека министерството иницирало два големи проекти -- воведување е-здравствени книшки и воспоставување интегриран здравствен информатички систем. 
На форумот беше усвоена декларација за европската соработка во секторот на е-здравство.
***
Aлбанскиот пазар за мобилни комуникации ќе го добие својот четврт оператор до јуни, објави на 16-ти март Управата за електронски комуникации. 
Косовското претпријатие Пост-телеком ја доби лиценцата минатата година. 
Статистичките податоци покажуваат дека во 2009 година Албанците говореле преку телефон просечно 60 минути месечно, во споредба со 30-те минути претходната година. 
Во 2009 година Албанците потрошиле 380 милиони евра на мобилни комуникации.
***
Хакери од Србијa ја нападнаа веб-страницата на косовскотo Министерство за правда на 12-ти март, неколку дена по истиот упад на претседателската веб-страница. 
Хакерите поставија српски православни икони и слоганот „Косово е Србија“ на страницата. 
Контролата над веб-страницата беше повторно преземена набргу по нападот.
(Разни извори -- 15/03/10 - 22/03/10)
