06/07/2007
ЊУЈОРК, САД -- Напредокот постигнат во стабилизирањето на Косово би можел брзо да се поништи, ако наскоро не биде донесена одлука за идниот статус на покраината, предупреди во четвртокот (5-ти јули) генералниот секретар на ОН, Бан Ки-Мун.
„Затоа, одредувањето на идниот статус на Косово треба да остане приоритет за Советот за безбедност и меѓународната заедница во целост“, рече Бан во изјавата до Советот.
Тој, исто така, ја потврди својата поддршка за планот што го подготви поранешниот фински претседател Марти Ахтисари.
Советот за безбедност треба да расправа за идниот статус на Косово в понеделник.
Шефот на УНМИК, Јоаким Рикер, ќе ги информира членовите на Советот за актуелната ситуација.
Тој во четвртокот се состана со косовските опозициски водачи, при што им рече дека планира да ја изрази својата загриженост во врска со нестабилноста од состојбата на статус кво.
Франција е за одложување на одлуката за статусот за шест месеци, со цел да се обезбеди доволно време за дополнителни преговори помеѓу Србија и косовските Албанци.
Русија посочи дека ќе ја блокира секоја резолуција што води до независност на Косово, додека Кина укажа дека е можно да го искористи своето право на вето ако Русија и САД не успеат да најдат заеднички јазик.
(Њујорк тајмс - 06/07/07;
Ројтерс, АП, АФП, УПИ, РТК, Телеграфи, РФЕ, Балканвеб, Косовалајв, ДПА - 05/07/07)
