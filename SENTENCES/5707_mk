26/01/2011
Од Мухамет Брајшори за Southeast European Times во Стразбур -- 26/01/11
Вршителот на претседателската функција во Косово, Јакуп Красниќи, вели дека неговата земја е подготвена да работи со ЕУЛЕКС на отпочнување истрага за тврдењата дека биле земани органи од затворениците во затворите на Ослободителната војска на Косово (ОВК).
Обвинувањата, кои се содржани во извештајот на известувачот на Советот на Европа (СоЕ) Дик Марти, беа предмет на резолуцијата усвоена во вторникот (25-ти јануари) од страна на Парламентарното собрание на Советот на Европа (ПАЦЕ).
„Сите сме заинтересирани да се фрли светлина врз ова прашање за да се дознае вистината или за овој неправеден товар кој му се стави на Косово, а особено на ОВК, да биде еднаш засекогаш тргнат од агендата“, рече Красниќи.
Извештајот на Марти, објавен во декември, предизвика политичка сензација во регионот, при што беше обвинет косовскиот премиер Хашим Тачи -- поранешен командант на ОВК -- дека водел мрежа во мафијашки стил која шверцувала оружје, дрога и човечки органи за време и по конфликтот во Косово.
Во вторникот, со 169 наспрема 8 гласови и 14 воздржани, ПАЦЕ ги усвои заклучоците на Марти.
Истиот објави дека имало „бројни индикации“ оти биле отстранувани органи од некои затвореници во клиника лоцирана на албанската територија со цел тие да се шверцуваат во странство, и дека српските и албанските затвореници биле третирани нечовечки и понижувачки во тајни затвори пред да исчезнат.
Во резолуцијата се повикува да му се даде на ЕУЛЕКС јасен мандат, ресурси и политичка поддршка од високо ниво, за да ја изврши својата „исклучително сложена и важна улога“ во испитувањето на обвинувањата.
„Во интерес на лицата што се вмешани и земјите што се засегнати, обвинувањата треба да бидат темелно испитани и вистината треба да биде откриена“, рече Дарја Лавтизар-Беблер од Словенија.
Таа, исто така, предупреди да не се политизира прашањето и рече дека нема да биде дозволено да прекине дијалогот меѓу Белград и Приштина.
„Нашиот фокус треба да бидат жртвите, во Косово и во Западен Балкан.
Не можеме да очекуваме помирување без правда“, рече Холгер Хајбах од Германија.
Некои пратеници на ПАЦЕ се спротивставија и изразија загриженост во врска со предлог-резолуцијата.
Озлем Турконе од Турција рече дека истата „е напишана во стил на обвинение“.
„Воведните параграфи на резолуцијата вклучуваат лични обвинувања кои се искажани како да се конечни пресуди“, рече тој.
Жан-Клод Фрекон, пак, предупреди дека „ако овие заклучоци бидат усвоени и потоа биде заклучено дека не се веродостојни, сериозно ќе биде заслабнат кредибилитетот на Парламентарното собрание“.
Албанскиот претставник Илир Русмаили, исто така, повика на претпазливост.
„Какви и да се обвинувањата, тие не треба да се користат за извлекување избрзани или неосновани заклучоци.
Тие не треба да й го отворат патот на колективната осуда на специфични групи или политички сили, па дури и држави“, рече тој.
Тачи и другите косовски водачи ги отфрлија обвинувањата содржани во извештајот на Марти, опишувајќи ги како „клевета“ и „расистички“.
Во вторникот, стотици Албанци отпочнаа протести пред зградата на ПАЦЕ во Стразбур.
