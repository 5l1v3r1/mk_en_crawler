21/06/2005
(ЕУ, АФП, УПИ, Ромпрес - 20/05/06)
Отфрлајќи ги тврдењата дека длабоката криза со која се соочува ЕУ претставува закана за понатамошното проширување на блокот, комесарот за проширување на ЕУ, Оли Рен, во понеделникот (20-ти јуни) изјави дека Унијата ќе се придржува на своите обврски за прием на нови земји. 
Но, оние што се надеваат на пристап во ЕУ еден ден мора најпрво да го исполнат стриктниот политички и економски критериум за членството, истакна тој.
Бугарија и Романија треба да влезат во Унијата на 1-ви јануари 2007 година, додека разговорите за пристап на Турција треба да започнат на 3-ти октомври. 
Албанија и сите поранешни југословенски републики -- освен Словенија, која е веќе членка на ЕУ -- исто така, се надеваат на прием во клубот од 25 нации еден ден. 
Хрватска е единствената земја што има добиено официјален статус на кандидат за ЕУ помеѓу нив. 
Другите се во различни фази на процесот на пристап во ЕУ.
На референдумот на крајот од мај гласачите во Франција го отфрлија предложениот устав на Унијата, а Холанѓаните го направија истото набргу потоа. 
Во своето обраќање на конференцијата во Центарот за европска политика во Брисел во понеделникот, Рен предупреди за прекумерното нагласување на улогата што прашањето на проширувањето можеби ја одиграло во однос на влијанието врз овие гласачи.
„Перцепцијата на проширувањето и неговите последици беше ставено на расправа во Франција, но би било погрешно да се истакнува дека ова прашање било решавачка причина за гласањето „против“, кога чувството на несигурност и социјално незадоволство што произлегуваат од невработеноста одиграа многу поголема улога“, рече Рен.
Минатата недела проблемите на блокот уште повеќе се продлабочија, кога дводневниот самит на ЕУ во Брисел заврши без договор за буџетот 2007-2013 година. 
И покрај тоа што водачите на ЕУ ја потврдија својата посветеност на претходните одлуки за проширување, кризата -- која некои ја опишуваат како најголема во историјата на ЕУ -- предизвика загриженост во врска со изгледите за понатамошно проширување.
„Секако дека мора да си го одредиме темпото по минатогодишниот ударен потег“, рече Рен, мислејќи на проширувањето во мај 2004 година, при кое беа примени десет нови земји од Централна и Источна Европа. 
„Но, би било неодговорно да се прекинува еден важен процес кој помага во градењето на стабилни и ефикасни партнери во најнестабилните делови на Европа.“
Истовремено, Рен јасно стави до знаење дека аспирантите за ЕУ нема да може да й се приклучат на Унијата пред целосното исполнување на условите за членство.
„И покрај тоа што се надевам дека Бугарија и Романија ќе успеат навреме да ги остварат обврските [1-ви јануари 2007 година], подготвен сум да го одложам нивното членство ако не ги спроведат суштинските реформи“, рече Рен.
За да ги започне разговорите за пристап во октомври Турција најпрво мора да ја стави на сила легислативата која има за цел значително да ја подобри состојбата со човековите права во земјата, како и да потпише протокол за проширување на својот постоен царински договор со ЕУ за сите нови земји-членки, вклучувајќи го и Кипар.
Разговорите со Хрватска, првично закажани за претходно оваа година, беа одложени поради нејзиното неекстрадирање на еден од тројцата најбарани обвинети од страна на Трибуналот на ОН за воени злосторства, Анте Готовина.
„Би сакал да започнат преговори со Хрватска, но тоа ќе биде возможно само откако земјата ќе соработува целосно со Трибуналот на ОН во Хаг за воени злосторства“, рече Рен.
Рен, исто така, ги наведе условите што другите балкански земји мора да ги исполнат за напредок на патот кон интеграцијата во ЕУ. 
За Македонија тоа е спроведувањето на економските реформи, за Србија и Црна Гора тоа е целосната соработка со Трибуналот на ОН за воени злосторства. 
Босна и Херцеговина треба да се фокусира на реформата на полицијата и медиумите, додека Албанија мора да осигури фер и слободни парламентарни избори на 3-ти јули.
