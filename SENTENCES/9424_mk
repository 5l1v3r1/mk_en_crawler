02/08/2012
Линда Карадаку за Southeast European Times во Приштина -- 02.08.12
ЕУЛЕКС подигна обвинение против осум судии, еден адвокат и еден претставник на oпштествено претпријатие, под обвинение за корупција, што претставува последна од низата грешки што ги попречува напорите на Приштина за градење владин и судски систем ослободен од измамничко однесување.
Oбвиненијата беа подигнати во вторникот (31-ви јуни).
Меѓу обвинетите е и поранешниот претседател на приштинскиот општински суд, Нухи Ука;
поранешните судии на приштинскиот општински суд Олга Јаниќијевиќ, Саније Муќоли, Шемсије Шехоли и Јехомир Милалиќ;
поранешните судии на окружниот суд Екрем Агуши, Ферид Бислими и Рахман Реткоцери;
адвокатот од Приштина, Газменд Гаши;
и Хасније Балидемај, адвокат за поранешното општествено претпријатие „Косова експорт“, поранешен земјоделски комплекс.
Ука и судиите се обвинети за злоупотреба на службената должност и помош во изрекување незаконски судски одлуки.
Гаши и Балидемај се обвинети дека помагале при злоупотреба на службена должност, како и за помагање при изрекување незаконски судски одлуки.
Официјалните претставници на ЕУЛЕКС рекоа дека обвинетите се осомничени за вклученост во 15 граѓански случаи во врска со барања за сопственост против општествени претпријатија, кои биле под надлежност на Специјалната комора на Врховниот суд на Косово.
Судиите се обвинети за носење незаконски судски одлуки за трансформација на хектари општествено земјиште во приватен имот.
Косовскиот весник Зери објави дека земјиштето, во приштинските предградија Ветерник, Чаглавице и Лапнаселе, има вредност од 60 милиони евра.
ЕУЛЕКС, исто така, поднесе обвинение против Назми Мустафи, поранешен шеф на косовското одделение за борба против корупцијата, и тројца други за кривични дела поврзани со корупција.
Мустафи, кој беше назначен од премиерот Хашим Тачи во 2010 година да ги води антикорупциските активности на Косово, беше уапсен на 2-ри април од страна на ЕУЛЕКС, под обвинение дека примил мито од 20.000 евра.
ЕУЛЕКС го обвини Мустафи оваа недела за злоупотреба на службената положба и незаконско поседување оружје.
Портпаролот на ЕУЛЕКС, Блерим Красниќи, изјави за SETimes дека мисијата испитува 62 случаи на корупција во Косово, и дека неодамна беше вклучена во седум случаи на правни престапи.
„Десет лица беа судени и беа прогласени за виновни, меѓу нив и неколку судии и еден обвинител“, рече Красниќи.
Aвни Зогиани, шеф на косовската антикорупциска невладина организација Коху (Спротивстави се!) рече дека судската корупција е значителен проблем, делумно и поради тоа што правниот систем е поврзан со политиката.
Судиите и обвинителите работат секојдневно за интересите на политичките партии.
„Правосудството во Косово отсекогаш имаше доволно извештаи [за корупција], но обвинителите обично имаа политичко чувство за селектирање на случаите, да не прават ништо за случајот кога изгледаше дека е поврзан со политиката“, рече Зогиани за SETimes.
