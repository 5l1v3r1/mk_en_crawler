21/01/2011
Maкедонскиот град Охрид беше домаќин на Меѓународен саем на туризмот од понеделник (17-ти јануари) до среда.
На настанот присуствуваа претставници на туристичкиот сектор во Хрватска, Србија, Бугарија, Албанија, Турција и Израел.
Претпријатието ВТТИ ја почна изградбата на својот нов терминал за увоз, складирање и дистрибуција на нафта, на пристаништето Василико во Кипар во средата (19-ти јануари).
Претпријатието, заедничка иницијатива на енергетското претпријатие Витол и поморскиот гигант МИСЦ Берхад од Малезија, планира да инцестира 100 милиони евра во објектот.
Околу 1.000 луѓе ќе бидат вработени во градежната фаза, и 50 работни места ќе бидат отворени откако терминалот ќе почне со работа на крајот од 2012 година.
Првата фармацевтска лабораторија и фабрика за производство во  Косово беше отворена на 14-ти јануари во Фуше-Косова/Косово Поле.
Претпријатието, Трефарм, има за цел зајакнување на локалниот пазар, и извоз на своите производи и пренесување на своите услуги во земјите од регионот.
Извршниот одбор на ММФ во средата (19-ти јануари) ја одобри превентивната кредитна линија од 476 милиони евра за Скопје.
Maкедонијa е првата земја што доби нов финансиски инструмент, кој е наменет за членките на ММФ кои имаат здрави економски основи и политики и во моментов немаат финансиска потреба, но се соочуваат со ризици кои може да ги зголемат ваквите потреби.
Бугарскиот извоз на електрична енергија во Tурција треба да почне во април, објави на 13-ти јануари Електричниот системски оператор, претпријатието одговорно за енергетскиот систем во Бугарија.
Бугарија очекува приходите од извозот од трговијата со Tурција да достигнат 200 до 250 милиони евра оваа година.
Грчкиот министер за развој, Михалис Хрисохоидис, во средата (19-ти јануари) рече дека очекува економијата на земјата да регистрира раст во текот на третото тримесечје од 2011 година.
Тој рече дека туризмот ќе биде водечка сила во ова заздравување, при што се очекува повеќе туристи да ја посетат земјата, како и евентуални кинески инвестиции во секторот.
(Разни извори -- 14/01/11-21/01/11)
