07/10/2004
Од Марија Лазарова за Southeast European Times во Скопје - 07/10/04
Претседателот на Европската комисија, Романо Проди, го донесе прашалникот на ЕУ во Скопје на 1-ви октомври. 
Тој содржи околу 4.000 прашања кои ќе бидат одговорени од страна на околу 1.000 вработени во министерствата, кои поминаа низ неколку-месечна обука, користејќи го прашалникот на Хрватска за пракса.
„Прашалникот не претставува бирократизам. 
Тој претставува корисен инструмент кој обезбедува познавање на условите во земјата“, рече Проди пред да му го предаде документот на македонскиот премиер Хари Костов. 
„Ова не е испрашување, туку дијалог. 
ЕУ сака да знае кој сте и што правите.“
„Прашалникот... 
претставува признание за напорите што Македонија ги вложи изминативе три години“, рече Костов. 
„Ние ќе ги комплетираме одговорите до јануари 2005 година и ќе й ги предадеме на Европската комисија. 
Тие ќе ја одразат вистинската слика на условите во Македонија. 
Ние веруваме дека земјата има шанса за позитивна оценка.“
„Пред нас се барем четири месеци напорна работа“, рече вице-премиерот, Радмила Шеќеринска. 
„Министерствата формираа тимови од 10 до 15 лица задолжени за одговарање на прашањата. 
Одговорите, потоа, ќе бидат доставени до Министерската комисија за верификација, а Владата ќе го даде конечното одобрение на специјалната седница за верификување на одговорите. 
Сите документи, закони и акциони планови веќе се подготвени. 
Тие ќе бидат преведени и испратени со одговори.“
„Очекуваме околу 80 прашања, што е релативно мал број во споредба со другите области“, рече Златко Ветеровски, координаторот за прашања поврзани со царинската администрација. 
„Ние интензивно се подготвувавме и вежбавме на хрватскиот прашалник во изминатите неколку месеци и, што е важно, ги собравме сите додатоци [закони, регулативи] кои ќе бидат испратени заедно со одговорите. 
Тоа се околу 32 закони кои Царинската администрација директно ги спроведува.“
Македонија го потпиша Договорот за стабилизација и асоцијација со ЕУ во април 2001 година и беше прва земја од регионот што го стори тоа. 
Скопје ја поднесе својата апликација за членство во Даблин на 22-ри март и сега е решено да преземе значаен чекор напред во овој процес.
