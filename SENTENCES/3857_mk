16/01/2008
Од Јонилда Коци за Southeast European Times во Тирана -- 16/01/08
Локалните медиуми во средата (9-ти јануари) објавија дека -- почнувајќи од 1-ви февруари -- Македонија ќе воведе визни ограничувања за граѓаните на повеќе од 140 земји како дел од обврските на владата како аспирант за ЕУ.
Новите регулативи ќе бараат од посетителите да ги следат истите процедури што важат за влез во која било земја на ЕУ.
Задачата да издаваат визи ќе биде префрлена од пограничните канцеларии на дипломатските претставништва.
Македонските власти, исто така, планираат да воведат барање посетителите да приложат гарантно писмо или покана од лице или институција што ги спонзорира како потврда за околностите и целта на планираната посета.
„Целта е процедурите да ги следат европските стандарди.
Укинувањето на издавањето визи на границите, освен во многу итни случаи, претставува еден од главните услови на ЕУ за намалување на бројот на визите што се издаваат во пограничните канцеларии, а кој ја надмина бројката од 75.000 минатата година“, скопскиот весник Коха го цитираше портпаролот на министерот за надворешни работи, Сашо Кокаланов.
Голем број албански државјани ја користат Македонија како транзитна земја за да стигнат до Косово, а туристите ја користат за да стигнат до Бугарија, Романија, Турција или другите земји на Исток.
Повеќето од овие посетители сега ќе мора да обезбедат транзитна виза преку македонските амбасади.
Студентите и професионалците кои сакаат да студираат или да посетуваат курсеви во Македонија, исто така, ќе мора да ги поминат истите процедури.
Медиумите во Албанија го критикуваа потегот, нарекувајќи го лоша услуга за туристите и бизнисмените кои често патуваат во Македонија.
Прец Зогај, претседателот на комисијата за надворешни работи на албанскиот парламент, вели дека ограничувањата претставуваат „чекор назад во стариот режим“.
Според соопштението за печатот на албанското Министерство за надворешни работи, визниот режим помеѓу Албанија и Македонија е сé уште предмет на преговори.
Всушност, Зогај, исто така, рече дека Скопје и Тирана започнале разговори во декември за осигурување дека влезните визи ќе продолжат да се издаваат на границата.
„И понатаму сме заинтересирани за задржување на сегашниот режим бидејќи имаме многу заеднички работи со Македонија.
Имаме исти цели во поглед на интеграцијата во НАТО и ЕУ и би било чудно за Македонија да преземе еднострани дејства кога се во тек преговори“, рече тој.
Нема да биде воведен визен режим за земјите во поранешна Југославија бидејќи некои се веќе кандидатки за ЕУ, а други имаат договори за олеснување на визниот режим со Унијата.
Покрај тоа, на жителите на Косово нема да им требаат визи сé додека имаат пасоши што ги издава УНМИК.
Но, ако Косово стане независно и почне да издава свои пасоши и за нив ќе биде воведен нов визен режим.
