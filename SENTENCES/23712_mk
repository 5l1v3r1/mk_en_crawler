22/05/2009
НИКОЗИЈА, Кипар -- Претседателот Деметрис Христофиас и водачот на кипарските Турци Мехмет Али Талат во четвртокот (21-ви мај) не успеаја да се договорат за отворање нов премин на границата меѓу турскиот и грчкиот дел од островот. 
„Некои проблеми останаа, и ние не успеавме да го решиме ова прашање“, изјави Талат за новинарите по неговиот 29-ти круг директни разговори за повторно обединување со Христофиас.
Христофиас го обвини Талат дека поставува неприфатливи барања, како на пример да се дозволи горивото за турската воена стража да поминува низ територијата на кипарските Турци. 
Тој објасни дека грчката, како и турската страна го поддржуваат отворањето нов премин, но додаде дека „алчните“ барања на кипарските Турци ги уништуваат шансите за постигнување договор. 
Минатата година двајцата се обврзаа дека ќе отворат нов премин во селото Лимнитис за да го олеснат слободното движење.
За време на посетата на Анкара во четвртокот, министерот за надворешни работи на кипарските Грци, Хусеин Озгургун, го постави прашањето дали кипарските Грци ги гледаат кипарските Турци како еднакви на себе во разговорите, или дали сакаат да го решат кипарското прашање. 
За време на заедничката прес-конференција со Озгургун, турскиот министер за надворешни работи, Ахмет Давутоглу, повика на забрзување на разговорите за повторно обединување и го отфрли секој обид за поврзување на ова прашање со кандидатурата за членство на Анкара во ЕУ. 
(КНА, АФП, новинска агенција Анадолу, Хуријет, Заман - 21/05/09)
