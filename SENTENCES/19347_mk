26/02/2008
БРИСЕЛ, Белгија -- Шефот за надворешна политика на ЕУ, Хавиер Солана, вели дека не е загрижен оти Косово може на крајот да биде поделено.
Тој во понеделникот (25-ти февруари) се состана со генералниот секретар на НАТО, Јап де Хоп Шефер, на разговори околу настаните во Европа и пошироко.
На заедничката прес-конференција Солана рече дека ЕУ започна со распоредувањето на својата мисија ЕУЛЕКС, која ќе ја вклучи целата територија на Косово.
Сепак, српските медиуми објавија дека одредени пропусти во процесот оставија делови од северно Косово -- каде што е значителен бројот на Србите -- без присуство на ЕУЛЕКС.
Де Хоп Шефер, од своја страна, изрази поддршка за мисијата на ЕУ и инсистираше на тоа дека истата не ја крши Резолуцијата за безбедност на ОН 1244, како што тврдат Србија и Русија.
Тој, исто така, истакна дека НАТО ќе биде подготвен за зајакнување на своето партнерство со Србија.
(Дневни аваз - 26/02/08;
Танјуг, Бета, Б92, Фена, Ксинхуа - 25/02/08)
