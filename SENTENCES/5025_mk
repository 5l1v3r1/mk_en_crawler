17/02/2010
Од Игор Јовановиќ за Southeast European Times во Белград – 17/02/10
Српското Министерство за внатрешни работи во вторникот (16-ти февруари) отпочна истрага за наводите дека главниот советник на владиката Артемије проневерил повеќе од 7.000 евра од црквата, според белградскиот весник Блиц.
Парите -- донација за Рашко-призренската епархија за народни кујни во Косово -- наводно биле искористени за луксузниот животен стил на колегите на владиката, вклучително и за поранешната директорка на Државното биро за заштита на културните споменици Гордана Марковиќ.
Раководството на Српската православна црква го разреши Аремије во саботата, наводно поради сериозните финансиски малверзации во неговата епархија. 
Велејќи дека не сторил ништо погрешно, Артемије рече дека причините за неговото разрешување се политички.
Црквата вели дека иако владиката не ги извршил директно кривичните дела, тој е отстранет поради неспречување на ситуацијата. 
Синодот на црквата се состана минатата недела, на расправа за одбивањето на Артемије да соработува со комисијата на владици испратена да ги испита финансиските состојби во манастирот Грачаница, седиштето на косовската епархија.
Владиката Иринеј од бачката епархија рече дека суспендирањето на Артемије ќе трае додека не заврши истрагата. 
Иако нема да му биде одземено ниедно епархиско право, тој нема да има никаква контрола врз работата на епархијата.
Артемије смета дека неговото разрешување уследи откако неколку западни амбасадори разговарале со новоназначениот патријарх Иринеј во Белград.
Многувлијателните здруженија на косовските Срби го поддржаа владиката, тврдејќи дека со неговото разрешување „се руши еден од најсилните столбови на преживувањето на Србите во Косово“.
Српската православна црква и Артемија имаат големо влијание врз косовските Срби. 
Црквата останува единствена српска институција која е активна во цело Косово, кое прогласи независност од Србија во февруари 2008 година.
Минатото на Артемије во црквата беше бурно. 
Тој беше категоричен во одбивањето да им дозволи на косовските власти повторно да ги изградат српските цркви и манастири во Косово.
Тој рече дека црквите не можат да биде реконструирани „од оние кои ги срушија“, доаѓајќи во судир со црковното раководство, кое сакаше градбите да бидат повторно изградени што е можно побргу.
Владиката, исто така, остро ги прекори црковните власти за напуштањето на идејата за поднесување тужба против европските држави -- со војници на терен -- кои не ги спречија косовските Албанци кога ги палеа православните цркви во март 2004 година.
Артемије е екстремно критичен кон проевропската влада на српскиот претседател Борис Тадиќ, велејќи дека тој не вложил доволно напори да го спречи Косово да прогласи независност.
