17/09/2007
Од Габриела Преда за Southeast European Times - 17/09/07
Централно-десничарската партија Нова демократија победи на изборите во неделата (16-ти септември) во Грција, освојувајќи нов мандат за владата на премиерот Костас Караманлис.
Сепак, партиското мнозинство ќе биде многу намалено како резултат на гласањето, кое покажа значително зголемување на поддршката за малите политички формации.
Со 41.8 отсто од гласовите, Нова демократија освои 152 од вкупно 300 места во парламентот, намалување од 165.
Нејзиниот главен конкурент, левичарската ПАСОК, освои 38,1 отсто, што е еднакво на 102 места -- 15 места помалку од претходно.
Караманлис свика предвремени избори во август, надевајќи се дека ќе освои поголема поддршка од гласачите за тешките реформи чија цел беше намалување на државната бирократија.
Наместо тоа, неговата влада -- разнишана неодамна од скандалот за измамата со обврзниците и критиките во врска со нејзиниот одговор на опустошувачките шумски пожари во август -- ќе ужива мнозинство од само две места.
Во кусото телевизиско обраќање во неделата вечер, Караманлис сепак рече дека добил „силен мандат за нов и динамичен почеток“.
Тој рече дека чувствува „двојна одговорност“ да ја направи својата влада подобра и да избегне грешки во иднина.
За ПАСОК и нејзиниот водач, Јоргос Папандреу, резултатите се катастрофални.
Неговата партија не успеа да профитира од лутината поради пожарите, при што голем број гласачи ги обвинија претходните влади на ПАСОК, како и актуелната владејачка партија.
Папандреу, син и внук на поранешни премиери, го доживеа својот втор изборен пораз во изминатите четири години и сега се соочува со притисок да поднесе оставка.
Поранешниот министер за култура, Евангелос Венизелос, и поранешната еврокомесарка, Ана Диамантопуло, се очекува да му бидат противкандидати на престојните партиски избори.
„ПАСОК водеше силна борба, но не успеа да победи.
Сите ние имавме одговорност во оваа борба, а јас пред сé“, рече Папандреу во неговиот говор во кој тој го призна поразот во неделата.
На малите партии им се насмевна среќата, за првпат во поновата историја, по две децении во кои доминираа две големи партии и политичките династии на Караманлис и Папандреу.
Комунистичката партија освои 10 места од вкупно 22, односно 8,2 отсто од гласовите, додека Радикалната левичарска коалиција освои 5 отсто од гласовите и 14 места -- зголемување од шест места кои ги имаа во минатиот парламент.
Радикалната левица го постигна „еден од своите најдобри резултати во нејзината историја по враќањето на демократијата во 1974 година“, рече коалицискиот водач Алекос Алаванос, додавјаќи дека „кревката“ влада на Караманлис ќе се соочи со силен притисок.
Во меѓувреме, екстремно десничарската Популарен православен собир (ЛАОС) влезе во парламентот за прв пат.
Со 3,8 отсто од гласовите, таа освои 10 места.
„Грција им припаѓа на Грците и нашата главна цел е да осигуриме дека ова нема да се смени“, рече водачот на ЛАОС Јоргос Караџаферис, чија партија се залага за имиграциски квоти и се против на кандидатурата на Турција за влез во ЕУ.
Зголемената поддршка за помалите партии ја одразува лутината кај дел од грчките гласачи, според весникот Катимерини.
„Голем дел од електоратот се чувствува длабоко незадоволен од повтореното изневерување на очекувањата“ како од Нова демократија, така и од ПАСОК, пишува весникот.
