02/12/2008
Од Наташа Радиќ за Southeast European Times во Загреб – 02/12/08
Хрватска во понеделникот (1-ви декември) го презеде претседавањето со Советот за безбедност на ОН, потег кој властите го сметаат за врв во постигнувањата на земјата во надворешната политика.
Претседавањето, кое трае еден месец, ќе ја постави Хрватска пред многу важни глобални предизвици.
Хрватскиот претседател Стипе Месиќ ќе отпатува за Њујорк, каде што ќе биде домаќин на конференцијата за безбедност во советот, која започнува на 9-ти декември.
„Секој ден терористи убиваат луѓе и тоа е најголемата закана за меѓународниот мир.
Кога работиме заедно, работите може да се променат и токму затоа е многу важно да се иницира нова дебата во Советот за безбедност и да се најдат решенија“, рече Месиќ во Доха, Катар, каде што присуствуваше на конференцијата организирана од ОН за соработката и решенијата на финансиската криза.
Во своето обраќање пред колегите во советот, хрватскиот постојан претставник во ОН, амбасадорот Невен Јурица, рече дека неговата земја е свесна за примарната одговорност на советот -- единствена меѓу светските тела -- за одржување на меѓународниот мир и безбедност.
Членовите на советот се менуваат на претседателската функција секој месец по азбучен ред.
Амбасадорот на земјата во ОН ја врши функцијата претседател.
Членовите очекуваат претседателот да загарантира соодветно функционирање на советот со подготвување работна агенда и организирање состаноци.
За разлика од претседавачот на ЕУ, претседавачот на советот не покренува иницијативи во дебатите.
Сепак, за време на својот мандат, претседавачот може да се фокусира на одредени теми подготвени во соработка со другите членови на советот.
Хрватска добива уште поголем глас во ОН, од претседавањето со Економскиот и социјалниот совет во 2002 година до претседавање и копретседавањето со различни комитети, комисии и други групи, вклучително и антитерористичкиот комитет во Советот за безбедност.
Земјата, исто така, сега учествува во десет мировни мисии на ОН низ целиот свет, откако самата била примател на мировна помош.
Претходно оваа година Хрватска ја објави својата кандидатура за непостојано членство во Советот за безбедност за периодот 2008-2009 година.
