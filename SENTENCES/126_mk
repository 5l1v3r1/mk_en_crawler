18/12/2006
Од Роберт К. Остин за Southeast European Times – 18/12/12
Претставникот на ОН Марти Ахтисари ќе го објави својот извештај за статусот на Косово во јануари.
Иако сите шпекулираат за содржината на неговиот извештај, едно е јасно:
крајниот статус нема веднаш да ги реши итните економски проблеми на Косово.
Сега неколку фактори ја ограничуваат способноста на Косово да напредува:
немањето пристап кон меѓународните финансии и инвестиции како резултат на неизвесниот статус, немање пристап кон меѓународниот пазар на обврзници (повторно заради неизвесниот статус), склопувањето на договори за донаторска помош, како и намалените уплати на пари од дијаспората.
Доколку не бидат решени овие прашања, последиците ќе бидат сериозни.
Со враќањето на бегалците во 1999-та година и приливот на пари, економијата во Косово почна импресивно да расте, а динамиката беше извонредна.
Од 2004-та година работите почнаа да се менуваат на полошо бидејќи настапи период на стагнација.
БДП по глава на жител во Косово, кој е нешто над 1100 евра, е најнизок во Југоисточна Европа, а економскиот раст е слаб.
Невработеноста, која изнесува 40 отсто, е огромен проблем.
Невработеноста кај младите изнесува над 60 отсто.
Пристапот кон европските пазари на работна сила секако би помогнал, но мали се изгледите за да се случи ова во блиска иднина.
Најалармантен е трговскиот баланс, бидејќи Косово речиси и да не произведува ништо.
Извозот покрива само 6 отсто од увозот.
Ова се добри вести за еден буџет кој зависи од царински приходи, но лоши вести кога долгорочен план е една послободна регионална трговија.
Економијата речиси во целост функционира како едно потрошувачко општество базирано врз релативно мал степен на трговија и мали семејни бизниси.
Многу малку пари се инвестираат во индустриите кои можат да понудат работни места.
Она што особено загрижува е земјоделскиот сектор.
Косово би можело да независи од никого што се однесува до храната;
земјоделските ресурси недоволно се искористуваат.
На видик се уште проблеми.
Намалувањето на бројот на мисијата на ОН, која потроши околу 2,6 милијарди евра на стока, персонал и услуги во периодот од 1999-та до 2006-та година, ќе зададе сериозен економски удар.
Ова, споено со актуелното опаѓање на уплатите на пари од дијаспората, е потенцијално катастрофално.
Во блиска иднина опстанокот на Косово речиси сигурно ќе зависи од ЕУ.
Рефренот на косовската влада е непроменет -- без независност, нејзините раце се врзани.
За разлика од ова, противниците на независноста продолжуваат да тврдат дека Косово нема да може да се одржи во живот како независен ентитет.
Меѓутоа, тие сепак треба да појаснат како Косово би можело да биде поспособно да опстане освен како независна држава..
И покрај сегашните околности, Косово всушност може да се одржи во живот.
На крајот на краиштата, бројот на вкупната популација изнесува само 2 милиони.
Постои извор на млада работна сила подготвена и расположена за работа, а намалувањето на меѓународното присуство треба да ги намали платите, кои се доста високи за регионот.
За да се постигне одржливост, потребни се две сериозни промени.
Меѓународната заедница, а ова најверојатно ќе падне врз плеќите на ЕУ, мора да му овозможи на Косово да привлекува странски инвестиции.
Истовремено, ЕУ треба прва да го започне процесот на трансформирање на инфраструктурата на Косово.
Косово е сеуште на многу начини прилично изолирано.
Ако искуството на останатиот дел од регионот ни кажува нешто, тоа е дека клучот овде е поголема регионална интеграција.
Со еден ваков мал пазар, инвеститорите треба да гледаат на Косово како на дел од една поширока слика, Ова значи дека тие ќе сакаат лесно да ги пренесат нивните стоки во другите земји од регионот.
Меѓународната заедница треба да поттикне големи инвестиции во патните и железничките врски.
Намалувањето на времето на транспорт помеѓу Тирана и Приштина е приоритет.
Владата треба да направи значителни инвестиции во образованието, бидејќи Косово моментално има најниска стапка на посетеност на високото образование во Европа.
Тоа, исто така, мора да го реши проблемот со екстремно лошата репутација кога станува збор за корупцијата.
Транспаренси Интернешнал дава една лоша слика, и покрај тоа што на соседна Албанија и оди значително полошо.
Дури и со независност и пристап кон финансиските пазари, инвестоторите сепак треба да бидат убедени.
Постојат примери за успешни инвестиции на Косово.
Зборот мора да излезе.
Регионалната интеграција веќе се случува на другите места на Балканот, а важно е и Косово да стане дел од овој процес.
Иако ова нема да биде лесно што се однесува до Србија, останатите соседи на Косово се подготвени да ги отворат вратите.
Општо земено, климата за инвестиции во југоисточна Европа се подобрува.
Сите држави од регионот преземаат чекори за да ја преиспитаат нивната конкурентност во обид да станат попривлечни за странски инвестиции -- Црна Гора се истакнува овде.
Албанија, чиј период на транзиција беше неорганизиран и полно со грешки, презема чекори за рационализација на инвестициониот процес.
Жителите на Косово одамна сфатија дека независноста нема драматично да ја промени нивната економска ситуација во блиска иднина.
Тие постојано бараат поконкретни одговори од елитата во однос на тоа од каде ќе произлезат работните места.
Владата треба да го пренасочи вниманието од политиката за независност кон создавање на богатство.
Роберт К. Остин предава политика и историја на југоисточна Европа во центарот за меѓународни студии „Манк“ на Универзитетот во Торонто.
