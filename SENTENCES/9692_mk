17/04/2013
Сафет Кабашај за Southeast European Times во Приштина -- 17.04.13
Малцинствата покажаа интерес да служат во Косовските безбедносни сили откако властите во Приштина спроведоа широка кампања за охрабрување на вклучувањето, велат експертите за безбедност.
Повеќе од 200 кандидати одговорија на повикот на силите за нови регрути на почетокот на април.
„Од 224 кандидати, 65 беа Босанци, 54 Срби [и] 36 Турци“, рече за SETimes Ибрахим Шала, шеф на одделот за односи со јавноста во Министерство за косовските безбедносни сили.
„Загарантирана е пристојна плата, а можноста за напредување во кариерата, како и тоа да се биде дел од структурата што се грижи за безбедноста на државата се доволни мотиви да се биде активен член“, рече Шала.
Лесновооружените Косовски безбедносни сили беа формирани во 2009 година во согласност со Планот на Ахтисари и се состојат од 2500 активни и 800 резервни мултиетнички членови.
Истите се првенствено задолжени за одговор на кризи.
Неодамнешниот повик има за цел зголемување на целокупното членство на малцинствата на повеќе од 10 отсто, или зголемување за 2 отсто.
За да се оствари таа цел, министерот за Косовските безбедносни сили, Агим Чеку, организираше голем број состаноци во српските населени места за да ги убеди потенцијалните регрути да одговорат на повикот и да се пријават.
Бобан Максимовиќ, Србин, се приклучил на силите во 2005 година, кога истите беа Косовски заштитен корпус, и одлучил да продолжи со службата откако истите беа трансформирани во Косовски безбедносни сили во 2009 година.
„Го охрабрувам секој невработен млад човек да се пријави за позицијата, бидејќи нема причина за загриженост.
Тоа е структура која функционира нормално и нејзините членови уживаат светла иднина“, рече Максимовиќ за SETimes.
Максимовиќ вели дека косовските Срби покажале интерес за време на неодамнешната регрутација, вклучително и Срби постари од 25 години, но се примаат само кандидати на возраст меѓу 18 и 25 години.
Силите се претставуваа во две верзии, на српските и на несрпските граѓани, според Флориан Ќехаја, извршен директор на приштинскиот Центар за безбедносни студии.
Несрпската група е добро претставена и нема проблеми, вели Ќехаја, но сé уште има проблем со регрутацијата на Србите во силите.
„Асоцијацијата на [Косовските безбедносни сили] со претходните безбедносни институции и особено [Ослободителната војска на Косово], и повиците на Белград до Србите во Косово да не се приклучуваат на [силите] ќе има влијание во обесхрабрувањето на Србите да се [приклучат]“, рече Ќехаја за SETimes.
Трансформирањето на силите во армија, за кое моментно се дебатира, ќе биде искористено од страна на Белград и српските претставници во Косово за понатамошно обесхрабрување на вработувањето во силите.
Но, Ќехаја рече дека кампањата за регрутирање на малцинствата покажала вистинска посветеност.
Се чини дека Приштина ја сфати, вели тој, потребата од поактивна политика за социјална интеграција и социјализација на малцинствата.
„Примерите од регионот покажуваат дека припадниците на малцинските заедници не се доволно вклопени меѓу мнозинските заедници, што резултира со нивно доброволно повлекување на самиот почеток“, рече Ќехаја.
Дали косовската влада прави доволно за регрутирање на поголем број малцински претставници, а особено Срби, во силите?
Ве молиме споделете ги вашите ставови во делот за коментари.
