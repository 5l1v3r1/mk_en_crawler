16/09/2004
ХАГ, Холандија -- Трибуналот на ОН за воени злосторства во средата (15-ти септември) донесе одлука за суспендирање на судскиот процес против Слободан Милошевиќ до 12-ти октомври, со цел на адвокатите да им се овозможи да го подготват случајот. 
Стивен Кеј, британскиот советник на одбраната назначен од страна на судот, го информираше судот дека нема никаква соработка со обвинетиот и дека мора да оствари контакти со сведоците за да го договори нивното сведочење пред судиите. 
Тој, исто така, рече дека 20, од вкупно 23 сведоци на кои им се обратил, одбиле да сведочат. 
Милошевиќ, кој одбива да го признае легитимитетот на судот и на своите адвокати, негираше дека на каков било начин влијаел врз одлуката на сведоците.
Во другите вести од средата, Хрватска протестираше поради одбивањето од страна на Трибуналот на ОН да им даде условно ослободување на двајцата хрватски генерали. 
Премиерот Иво Санадер пред Парламентот изјави дека неговата Влада сé уште ќе се обидува да издејствува ослободување на Ивак Чермак и Младен Маркач со кауција. 
Претседателот Стипе Месиќ подоцна изјави дека одбивањето од страна на судот се должи на фактот што другиот клучен осомничен, генерал Анте Готовина, и понатаму се наоѓа на слобода. 
(Б92 - 16/09/04; Ројтерс, АП, АФП, Веб-страница на ОН, Танјуг - 15/09/04)
