01/10/2011
Билјана Пекушиќ за Southeast European Times во Белград -- 01.10.11
Како чекор напред кон остварувањето на уште една обврска за пристапувањето во ЕУ, српскиот парламент усвои нов закон за кривична постапка на крајот од септември, кој носи многу новини за правото во земјата.
Најзначајна измена е воведувањето на „обвинителска истрага“, практика во која обвинителот мора да ги докаже основите за подигање обвинение против едно лице -- што ќе му овозможи на судот да започне правен процес.
Претходната практика на претставување докази во текот на судската постапка доведе до пренатрупување на судовите со случаи.
„Раното отфрлање на обвинението [против едно лице] за кое нема основани сомневања дека извршило кривично дело, му штеди на нашиот правен систем време и пари.
Судовите со тоа ќе можат да се фокусираат на случаите за кои знаат однапред дека се засновани на цврсти докази“, рече претседателот на Здружението на обвинители на Србија (УТС), Горан Илиќ, за SETimes.
За време на истрагата и испитувањето на сведоците, обвинителот е должен да ги повика осомничениот и неговиот адвокат, да им дозволи да го прегледаат случајот и сите документи.
„Одбраната добива подобри услови од претходно.
Сега истата има директен пристап до работата на обвинителот и може веднаш да преземе чекори во своја корист“, рече за SETimes адвокатот Слободан Бељански.
Осомничениот и неговиот адвокат имаат право да обезбедат докази за време на истрагата во корист на одбраната, како и да му предлагаат на обвинителот да преземе дејства што се во насока на обезедување докази.
Судот може да бара дополнителни докази од обвинителот или обвинетиот.
Судот одлучува дали ќе започне судска постапка на рочиште на кое присуствува обвинителот, обвинетиот и неговиот адвокат, на кое тие ги излагаат аргументите.
Ако обвинението е прифатено, обвинетиот може да го признае кривичното дело на следното рочиште, по што во судскиот процес веднаш му се изрекува пресудата.
Но, обвинетиот може, исто така, да постигне спогодба за случајот со обвинителот, практика која понекогаш не й одговара на јавноста.
Минатиот април јавноста остро реагираше кога популарната пејачка Светлана Цеца Ражнатовиќ се спогоди за својот случај изјаснувајќи се за виновна, плати 1,5 милиони евра и беше ставена во домашен притвор во траење од една година, наместо да служи затворска казна.
„Се разбира, за сериозни кривични дела, за кои обвинителството има докази, не може да се постигне спогодба бидејќи обвинителот ќе биде заинтересиран да го изведе обвинетиот пред судот“, рече Илиќ.
Адвокатот Миливој Пантелиќ објасни дека новиот закон ги штити правата на сите граѓани, загарантирани со меѓународните конвенции.
„На пример, некој кој, за време на обвинителската истрага, аплицира за работа нема да се соочи со никакви пречки да биде примен на позицијата бидејќи последиците за обвинетиот доаѓаат дури откако судот ќе објави дека има основа за обвинение“, рече Пантелиќ за SETimes.
Новиот закон, исто така, дава можност за кауција и попрецизно ги дефинира критериумите за одредувањето парични казни и општествено корисна работа, како и нивната замена со затворска казна.
Обвинителот за организиран криминал и обвинителот за воени злосторства ќе започнат со примената на новиот закон на 15-ти јануари.
„Јавниот обвинител, судовите и полицијата можеби ќе имаат потреба од подолги подготовки и обука, за да се оспособат за следење на новите законски модели“, рече за SETimes портпаролката на Специјалниот суд за организиран криминал, Маја Ковачевиќ.
Претставниците на УТС рекоа дека не можат да знаат дали новиот закон ќе ги подобри судските процеси.
„Дури откако законот ќе биде на сила една година, ние ќе можеме да ги видиме ефектите од оваа фундаментална измена на кривичната постапка“, рече за SETimes претседателот на Управниот комитет на УТС, Радован Лазиќ.
