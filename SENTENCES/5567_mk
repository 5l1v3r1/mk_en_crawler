08/09/2010
Од Марина Стојановска за Southeast European Times во Скопје -- 08/09/10
Македонската влада почна со реновирање на затворите во земјата како одговор на критиките од домашните и меѓународните групи за лошите затворски услови. 
Владата вели дека сака да ги исполни највисоките затворски стандарди.
„Реализирајќи го овој проект, Македонија ќе ги реши сите приговори како што се пренатрупаноста на затворите, несоодветните животни услови и слично“, рече министерот за правда Михајло Маневски.
„Затворениците тука ... 
[ќе] добијат похуман третман и оптимални услови за отслужување на своите казни“, додаде тој.
Проектот за затворите ќе трае до 2015 година и е најголема инвестиција досега во корективниот систем на земјата.
Владата планира целосно да го реконструира најголемиот затвор во Македонија, Идризово, како и да ги реновира затворите во Куманово и Скопје и да изгради нов затвор во Тетово.
Новиот супермодерен објект од 43.000 квадратни метри ќе ја замени старата зграда на Идризово и ќе смести 1.500 затвореници.
Властите се надеваат дека истиот ќе помогне да се решат главните поенти на критиките -- пренатрупаноста, хигиената, тепачките и ограничените можности за рекреативни и спортски активности.
Македонскиот народен правобранител, Иџет Мемети, рече дека бројот на затворениците во Идризово е 30 отсто поголем од капацитетот. 
Делот од затворот кој имаше паднат покрив и прозорци беше затворен минатиот февруари по посетата на амбасадорот на ЕУ во Македонија, Ерван Фуере. 
Затворениците беа преместени.
Нова затворска пекарница беше изградена во Идризово минатиот јули; истата ќе го снабдува и затворот во Тетово со печени производи.
Досега се реновирани делови од затворот во Скопје -- популарно наречен „Шутка“ -- вклучително и делот на притворите, канцелариите за адвокати, тоалетите и рекреативните капацитети.
Трошоците за реновирањето се проценуваат на 52 милиони евра, од кои 46 милиони евра ќе бидат покриени преку заем од Развојната банка на Советот на Европа (СоЕ).
Дополнителни 2,5 милиони евра ќе бидат повлечени од државниот буџет и остатокот од Инструментот за предпристапен договор на ЕУ и норвешките владини фондови.
Владините претставници се согласија дека условите за заемот на СоЕ се исклучително поволни.
„Периодот за враќање на заемот е 20 години со пет години грејс-период. 
Каматната стапка е исклучително ниска, околу 1,2 отсто. 
Ова се најдобрите можни услови на пазарот во вакви кризни времиња“, рече министерот за финансии Зоран Ставревски.
Проектот за затворите не се однесува само на подобрувањето на инфраструктурата. 
Народниот правобранител Мемети, исто така, изрази загриженост дека некои затвореници не добиваат здравствено осигурување како што е предвидено со законот.
Проектот предвидува обука и образование за затворските службеници и, исто толку важно, и ангажирање на нов затворски персонал.
