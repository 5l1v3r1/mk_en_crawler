27/06/2012
Пол Чикои за Southeast European Times во Букурешт -- 27.06.12
Почнувајќи од следната недела, Романскиот институт на културата ќе спадне под надлежност на сенатот, вклучително и менаџерските одлуки како што е назначувањата во неговиот одбор. 
Оваа сеопфатна промена произлегува од итниот декрет издаден на 13-ти јуни, кога владата на премиерот Виктор Понта го обвини инсистутот дека е пропаганден инструмент за претседателот Трајан Басеску.
Понта, левичар, ја предводи трипартиската коалициска влада која дојде на власт пред само неколку недели, откако претходната влада предводена од Михаи Разван Унгуреану, беше соборена од власт на гласањето за недоверба на 27-ми април. 
Басеску е централно-десничарски политичар, и има малку заедничко со Понта.
Институтот беше формиран во 2003 година за промовирање на романската култура и цивилизација, како дома, така и во странство, под патронат на романскиот претседател.
Потегот за ставање под контрола на сенатот предизвика бран критики од една гласна група интелектуалци, која изјави за SETimes дека тоа ја фрла романската култура во густежот на политиката и ја лишува од нејзината суштинска независност која значително го подобри зацрнетиот имиџ на Романија во странство.
„Оваа одлука претставува удар за романската култура“, рече за SETimes Едмонд Никулуска, претседател на Романската асоцијација за култура, образование и нормалност. 
Тој рече дека би било „трагедија“ ако институтот се префрли под надзор на луѓето кои немаат ништо заедничко со културата.
Стотици интелектуалци и припадници на граѓанското општество испратија отворено писмо до Европскиот парламент, осудувајќи го, како што го нарекоа, „ексцесот недоличен за европската демократија“.
На 18-ти јуни, групата се приклучи на „протестот на вратоврските-пеперутки“ пред канцелариите на институтот, за да ја покаже солидарноста со неговиот претседател, Хориа-Роман Патапиевичи, кој е обвинет од владата на Понта дека ја зазема страната на Басеску.
„Зошто итен декрет? 
Каде е тука итноста? 
Мандатот на Патапиевици истекува следната година“, рече за SETimes Кристи Пуиу, истакнат романски филмски режисер.
Учесниците на протестот побараа од Понта да го повлече итниот декрет, да го почитува мандатот на актуелниот менаџмент на институтот, да ги избере иднита водачи од интелектуалната елита, наместо од политичките редови, и да ги промовира културните проекти засновани на професионализам, а не политичко влијание.
Институтот, кој има 17 канцеларии во странство, беше многу активен во промовирање на романската култура во изминатите години. 
Минатата година, по една книга на романски автор беше преведувана секоја недела, рече Никулуска.
„Оваа институција навистина функционира. 
Затоа, една ваква промена треба да биде предмет на јавна дебата. 
ИЦР заврши извонредна работа во поправањето на имиџот на Романија во странство“, подвлече тој.
Оние кои присуствуваа на протестот минатата недела негираат каква било политичка пристрасност. 
„Бев на улиците во јануари кога протестирав против мерките на штедење на Басеску. 
А сега сум тука да ја поддржам институцијата која процвета под негов патронат. 
Дали тоа ме прави политички пристрасен или поддржувач на еден принцип?“, изјави за SETimes Дорин Јонаску, 25-годишен студент по филозофија.
