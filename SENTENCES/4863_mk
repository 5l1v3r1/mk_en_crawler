24/09/2009
Од Марина Стојановска за Southeast European Times во Скопје -- 24/09/09
Професорот Борче Давитковски е еден од водечките правни експерти во Македонија и декан на Правниот факултет во најголемата и најстара академска институција во земјата -- Универзитетот Св.Кирил и Методиј.
Тој е автор на пет учебници од областа на правото и преку 70 професионални трудови.
Во ексклузивното интервју за SETimes, Давитковски говори за влијанието на реформите врз неговиот правен факултет и во Македонија, според Болоњскиот систем -- која се залага да ги направи стандардите во академското образование и стандардите на квалитет поспоредливи и покомпатибилни на оние во Европа.
SETimes:
Како воведувањето на кредит-трансфер системот на вашиот факултет влијаеше врз квалитетот на студиите?
Деканот Борче Давитковски:
Промената позитивно влијаеше на начинот на студирање на студентите.
Едноставно кажано, амфитеатрите и училниците се повторно полни.
Студентите учат континуирано во текот на целата академска година и учествуваат во вежбите.
Поранешното ad hoc учење и бубање за испитите, заврши.
Пред воведувањето на кредит-трансферите, студирањето на правниот факултет траеше долго, можеби седум и пол години во просек.
Сега, повеќе од 70 отсто од студентите напредуваат кон следната академска година и периодот до дипломирањето е намален.
Сепак, негативниот аспект на овој систем е што нема класични усни испити;
студентите може да ги завршат тригодишните студии без да кажат ниту еден збор и ги полагаат испитите со минимална оценка само врз основа на писмените тестови, есеите и проектите.
Овој начин не е доволен за да се искаже знаењето на еден иден правник.
Сите наши напори се концентрирани на надминувањето на проблемот на магистерско ниво и ние постојано ќе го истакнуваме практичното знаење на студентите и усната комуникација.
SETimes:
Дали новиот систем ги доближува македонските студенти до нивните европски колеги?
Давитковски:
Да, тие сега може да се запишат и да продолжат со своите студии на кој било европски или американски универзитет.
Со оглед на тоа што постои веќе воспоставен систем на оценување на студиите преку кредити, верификувањето на дипломите сега може да се изврши многу побрзо.
SETimes:
За кои аспекти од правото македонските студенти се сега најзаинтересирани?
Давитковски:
По правило, тие се заинтересирани за испитите кои се однесуваат на судството и класичните правни предмети, но во последно време и правото на европските држави -- финансиското право, административното право, администрацијата и деловното право, меѓународното право -- станаа популарни.
SETimes:
Дали Правниот факултет има податоци за тоа колку дипломци сега работат како правници?
Давитковски:
Досега ние не сме имале никаква законска обврска да собираме вакви информации и не ги имаме овие податоци.
Затоа новите акти на Правниот факултет усвоени на почетокот од оваа академска година предвидуваат формирање здружение на поранешни студенти на право, кое ќе го сочинуваат наши поранешни дипломци и преку кое ќе можеме да дознаеме каде се тие вработени.
Исто така, нашата цел е нив да ги ангажираме во подобрување на постојните и да создаваме нови планови на студирањето и програми слични на оние во САД.
SETimes:
Дали имате програми на размена на студенти и професори со некои добропознати правни факултети во странство?
Давитковски:
Во изминативе 15 години, ние формиравме програма на размена на професори и студенти со московскиот државен универзитет „Ломоносов“, кој е меѓу петте водечки европски универзитети.
Исто така, формиравме програма претежно за размена на професори од правните факултети на државните универзитети во Загреб, Љубљана, Марибор, Белград, Ниш, Софија, како и Франција и САД.
SETimes:
Дали најдобриот начин да се подобри квалитетот на високото образование е преку зголемување на бројот на универзитетите, со што се создава конкуренција?
Давитковски:
Ние не се плашиме од конкуренција, туку неправичната конкуренција од државните универзитети е она што не загрижува.
Иако има 12-13 државни и неколку приватни правни факултети, интересот за запишување на нашиот факултет е таков што ние имаме тројца кандидати за едно место.
Ќе продолжиме да инвестираме во квалитетот на предавањата, особено во професионализмот и компетентноста на предавачите, што не одвојува од другите, кои немаат доктори по правни науки како предавачи.
Сепак, владата треба сериозно да размисли кои државни правни факултети ќе ги поддржи.
Ние го споредуваме нашиот факултет со најдобрите 100 правни факултети во светот и не сме загрижени за бројот и квалитетот на конкурентните правни факултети во Македонија.
