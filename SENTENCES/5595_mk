04/08/2010
Од Марина Стојановска за Southeast European Times во Скопје -- 04/08/10
Повеќе од 20 години младите луѓе масовно ги посетуваат наградуваните продукции на македонскиот Театар за деца и младинци, влегувајќи во светот на фантазијата, емоциите и фолклорот. 
Со репертоарот кој ги вклучува „Убавицата и ѕверот“, „Малиот принц“, „Малата сирена“ и „Крали Марко“, театарот продолжува да ја воодушевува публиката.
Дописничката на SETimes Maрина Стојановска разговараше со директорот Љубомир Чадиковски, кој е со театарот од неговите почетоци.
SETimes: Какво е чувството да се прославува 20-годишнината на театарот? 
Како се задржува интересот на најтешката публика, односно на децата?
Љубомир Чадиковски: Чувството е бескрајно кога знаете дека сте подигнале храм посветен на децата. 
Македонија има куклен театар од 1946 година, но кога би ги посведочиле издигнувањата и падовите на овие претстави, лесно би заклучиле дека тие се соочуваат со многу предизвици.
Почетоците беа тешки во секој поглед -- немаше образовани актери, техника, ниту простор, само ентузијастичка љубов кон професијата која опстои со времето. 
Дваесет години активност претставуваат извонреден период на истрајување на една културна институција -- која е свесна за својот пат кон иднината, без да заборава на минатото.
За да го задржите вниманието на детската публика, треба да имате на ум за кого ја подготвувате претставата. 
Меѓу другите работи, морате да се погрижите за тоа да се почитуваат нивните етички параметри.
SETimes: Како се претвора детски театар во бренд?
Чадиковски: За да направите бренд од нешто потребна е напорна работа и точна визија за постојан развој. 
Истиот треба да има широк репертоар и да може да дава претстави за публика од 2 години па нагоре. 
Детското внимание мора да се стимулира со интересни реплики кои носат едукативни пораки, прекрасни костуми и сцени, и добра музика. 
Нашата задача е да ги извлечеме емоциите и фантазијата кои доаѓаат од приказните.
SETimes: Вашиот репертоар е полн со светски познати приказни, но исто така содржи и македонски народни приказни. 
Која категорија ја претпочитаат децата?
Чадиковски: Возраста на децата го одредува нашиот репертоар. 
Девојчињата се поромантични од момчињата. 
Но, затоа имаме многу претстави, за да го задоволиме вкусот на секој присутен во публиката. 
Има 24 наизменични претстави.
SETimes: Пред неколку години главната претстава на вашиот театар беше „Македонска приказна“. 
За што се зборува во неа?
Чадиковски: Говориме за претстава која нема текст, но има драматургија. 
Истата се состои од пеење традиционални македонски песни и фолклорни елементи, како и народни носии стари повеќе од 100 години. 
Тоа е куклена претстава која трае 51 минута со 5 актери. 
На крајот од претставата, актерите излегуваат на сцената и удираат на два големи тапани, повикувајќи на атмосфера исполнета со македонскиот традиционален дух.
SETimes: Колку чини подготувањето театарска претстава за деца? 
Со какви посебни предизвици се соочувате кога создавате костуми, кукли и сцени?
Чадиковски: Најскапата претстава е најлошата претстава. 
Претстава која е на репертоарот 10-15 години зборува самата за себе. 
Нашите претстави се многу поевтини од оние за возрасните. 
Потешко е да се развие содржината на една претстава која трае 15 минути, но во исто време ги има сите драматуршки елементи. 
Распонот на детското внимание не е подолг од еден час.
SETimes: Колку помош доби теататот како резултат на процесот на визната либерализација и вашите патувања низ Балканот и надвор?
Чадиковски: Патуваме многу и освојуваме многу награди во земјите каде што настапуваме, но процедурите за добивање виза за 15 лица беа вистинска голгота. 
Визната либерализација нуди многу можности за полесно учество на фестивали во Европа, каде што сите уметности ја претставуваат македонската култура без тешкотии.
SETimes: Соработувате со многу балкански директори и менаџери на костуми. 
Дали мислите дека културата претставува обединувачки фактор?
Чадиковски: Културата е единствената работи која може да не доближи. 
Колку повеќе се познавате, толку повеќе се почитувате. 
Театарот е најфлексибилната вредност за тој вид соработка. 
Еден проект може да вклучува учество на многу автори од различни земји и не се одразува на конечниот исход на самата претстава. 
Таквата соработка поттикнува создавање пријателски врски и размена на многу искуства. 
Тоа е едноставно прекрасно.
