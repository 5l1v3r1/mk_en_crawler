20/03/2013
Сафет Кабашај за Southeast European Times во Приштина -- 20.3.13
Косовските власти ги забрзуваат напорите за исполнување на условите на Европската комисија, додека земјата се надева дека ќе добие спогодба за стабилизација и асоцијација на почетокот од летото.
Флора Цитаку, косовска министерка за европска интеграција, рече дека неодамнешната оценка на комисијата за напредокот на Косово кон ЕУ, како и за областите во кои земјата не успеа да постигне напредок, е фер.
„Како и во секоја друга земја во транзиција со низок економски развој, предизвиците се слични ...
илегална миграција, организиран криминал и корупција, процесот на визна либерализација“, рече Цитаку за SETimes.
За поддршка на реформите, комисијата воспостави структурен дијалог за процесот на владеење на правото за да ѝ помогне на земјата во раните фази на интеграцијата во ЕУ.
Но, Косово мора ефикасно и практично да ги спроведе реформите, вели комисијата.
„Борбата против организираниот криминал и корупцијата е во центарот на процесот на интеграција во ЕУ и ние знаеме дека реформите се тешки и ќе траат долго време.
Комисијата очекува Косово да покаже јасна посветеност на постигнување конкретни резултати“, рече за SETimes Стојан Пелко, портпарол на канцеларијата на ЕУ во Приштина.
Во неодамнешниот извештај на комисијата, објавен минатиот месец, се потврдува напредокот на Косово во правниот систем, но и се бара поголемо дејствување во поглед на неговото спроведување.
„Постигнат е значителен напредок во реформите на јавната администрација, заштитата на малцинствата и владеењето на правото.
Косово се обврза да се посвети на преостанатите приоритети“, рече Пелко.
Наспрема 51 критериум за другите регионални држави, комисијата определи 91 критериум за Косово.
Еден од условите на ЕУ е Косово да усвои закон за личните имиња со цел да им овозможи на Србите да се регистрираат со кирилична азбука.
Мерката ќе го усложни граѓанскиот регистар, со висок финансиски трошок, велат властите.
За да се исполни условот, ќе мора да се усвои нов регистарски систем и ќе мора да се обучи полицискиот и царинскиот персонал.
Членството на Косово во меѓународните организации е, исто така, проблем, според Цитаку.
Изгубен или украден пасош кој му припаѓа на косовски државјанин не може да влезе во базата на податоци на Интерпол, бидејќи државата не е членка на оваа организација.
