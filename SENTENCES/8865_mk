30/10/2012
Клаудија Лутовска за Southeast European Time во Скопје -- 30.10.12
Две недели откако контроверзниот закон за правата на бранителите на Македонија во конфликтот во 2001 година беше повлечен по ретката опструкција во парламентот, партијата Внатрешна македонска револуционерна организација - Демократска партија за македонско национално единство, повторно ќе се обиде законот да биде усвоен.
Пратеникот на ВМРО-ДПМНЕ, Веле Георгиевски, рече дека предлогот ќе биде поднесен по скратена постапка и ќе биде потпишан од сите 46 членови на партијата.
Пратеникот Талат Џафери, од албанската партија Демократска унија за интеграција, ја блокираше работата на комисијата пет недели по ред, правејќи опструкција со читање поезија, приказни или со тоа што други му читаа нему. 
Џафери, кој вели дека предлог-законот е дискриминаторски, рече дека опструкцијата претставува демократско право и дека не й пречи на работата на собранието.
По неколку седници со еден до два часа молчење, Џафери се повика на извештајот на Европската комисија, во кој се вели дека Македонија треба да го реши статусот на „жртвите од конфликтот во 2001 година“.
„Во извештајот се вели дека треба да се обештетат сите оштетени за време на конфликтот во 2001 година, без да се истакнува една или друга страна. 
Предлог-законот за бранителите е дискриминаторски бидејќи не се третираат исто сите граѓани ... 
затоа ние ги користиме сите институционални можности за да го спречиме неговото усвојување. 
Ние [ДУИ] сме заинтересирани за решавање на прашањето, но за сите оние што страдале во 2001 година, како што е предложено во најновиот извештај на Европската комисија“, рече Џафери.
Опструкциите се без преседан во регионалната политика. 
Во Црна Гора во мај 2012 година, а во Србија во 2010 година, правилата на процедурата беа променети за да се обезбедат временски ограничувања за пратеничките обраќања, но ниту една земја не го ограничи бројот на амандмани што може да се предложат на законите.
Законот за бранителите беше изгласан во јануари 2002 година. 
Новиот предлог-закон предвидува надоместок за инвалидизираните воени ветерани и семејствата на починатите војници, бесплатна здравствена заштита за бранителите и семејствата на починатите војници и бесплатно лекување за оние кои биле ранети.
Во прашање е инсистирањето на ДУИ законот да предвиди надоместок и специјални права и за другите жртви од конфликтот во 2001 година, конкретно за борците на Ослободителната национална армија (ОНА).
ДУИ понуди две решенија во врска со предлог-законот -- или дополнување на предлогот со одредби кои ќе ги регулираат правата на ОНА, или повлекување на предлог-законот.
Но, аналитичарите велат дека нема законско решение за блокирање на предлог-законот.
„Амандманите немаат ограничувања. 
Секој член може да поднесе онолку амандмани, колку што смета дека е потребно“, рече Тања Каракамишева-Јовановски, професорка по уставно право и политички систем на Универзитетот „Св.Кирил и Методиј“.
Политичкиот аналитичар Алберт Муслиу предупреди дека „продолжувањето на политичката драма од страна на двата коалициски партнери во врска со законот за бранителите, ќе ги зголеми тензиите меѓу граѓаните“.
Според аналитичарот Јове Кекеновски, предлог-законот нема да биде усвоен и е сигурно дека во Македонија ќе има предвремени избори.
„Усвојувањето на овој закон ќе ја растури коалицијата [меѓу] ВМРО-ДПМНЕ и ДУИ. 
Тоа е обид да се добие на време со голем број амандмани, во очекување на соодветен термин за распуштање на парламентот и нови предвремени избори“, рече Кекеновски заSETimes.
Според политичката шема, предлог-законот за бранителите сега ќе оди на пленарна седница, која се очекува оваа недела, каде што членовите на собранието ќе гласаат за потребата од усвојување на законот.
За да се врати повторно во законодавното матично тело, каде што во второто читање ќе следи директна амандманска расправа, потребно е да гласа мнозинство од членовите, што значи дека мерката може да биде усвоена само со гласовите на ВМРО-ДПМНЕ.
„Доволно бевме стрпливи. 
Комисијата за труд и социјална политика е блокирана. 
Веруваме дека ќе преовлада здравиот разум и дека законот ќе биде усвоен“, рече Георгиевски заSETimes.
СДСМ најави дека ќе гласаат за усвојување на предлог-законот по скратена постапка.
„Дефинитивно ќе го поддржиме усвојувањето на законот, но очигледно е дека театарот договорен меѓу владините партии продолжува“, рече Цветанка Иванова, претседателка на парламентарната Комисија за труд и социјална политика и членка на СДСМ.
