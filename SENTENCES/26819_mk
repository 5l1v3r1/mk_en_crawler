08/11/2009
ЉУБЉАНА, Словенија -- Претседателот Данило Турк во петокот (6-ти ноември) рече дека го поддржува одржувањето консултативен референдум во Словенија, во врска со договорот со Хрватска за решавање на отворените погранични прашања преку арбитража.
Тој додаде дека референдумот не треба да се одржи пред парламентот да го ратификува договорот.
„Договорот претставува добра основа за решавање на пограничниот спор врз основа на вториот предлог на комесарот за проширување на ЕУ, Оли Рен, кој ги вклучува и забелешките на Словенија.
Сепак, пред неговото ратификување во парламентот, истиот треба да помине низ консултативен референдум за да го помине тестот на јавноста“, рече Турк во интервју за словенечкото јавно радио.
Гласањето што тој го предлага нема да има обврзувачка важност.
За разлика од тоа, опозициските партии велат дека ќе соберат потписи за обрзувачки референду, кој може да води до поништување на договорот или негово блокирање најмалку една година.
Турк во петокот рече дека текстот на договорот ќе биде објавен во сите медиуми за да јавноста се запознае со истиот.
(СТА, 24 Ур, Дневник, БТА - 07/11/09)
