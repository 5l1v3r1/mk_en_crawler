26/07/2006

Снимањето на новиот филм на македоската режисерка Анета Лешниковска „Боли ли?“ ќе започне овој викенд, а се очекува да заврши на крајот од август. 
Тоа ќе биде прв балкански филмски проект кој ги следи принципите на движењето Догма 95, кое го популаризираше данскиот режисер Ларс вон Триер и ќе биде поддржан од продукциската група на Триер „Зентропа“. 
Режисерите на догма-филмот се придржуваат на одредени правила кои значат акцент врз приказната и глумата на актерите со избегнување на специјалните ефекти.
***
Познатиот босански филмски режисер и професор Бенјамин Филиповиќ почина на 45-годишна возраст во Сараево на 20-ти јули. 
Во 1991 година Филиповиќ го сними филмот „Празник во Сараево“, еден од десетте најпопуларни филмови во земјата. 
Филмот доби голем број престижни награди во поранешните југословенски држави и во странство.
***
Стариот венецијански светилник во Чанија на грчкиот остров Крит официјално ќе биде отворен на крајот од август, објавија властите минатата недела. 
Светилникот, еден од најпознатите историски споменици на Крит, беше реконструиран во текот на изминатите две и пол години.
***
Деветтиот Меѓународен фолклорен фестивал во Велико Трново, Бугаријa, започна на 24-ти јули. 
Околу 750 фолкористи од 15 земји учествуваат на настанот, кој се состои од концерти, танчерски настапи, како и декоративна уметничка работилница. 
Фестивалот ќе трае до 5-ти август.
***
Филмот на младиот хрватски режисер Антонио Нуиќ „Сé за џабе“ освои четири награди -- за најдобар филм, за најдобар режисер, за најдобро сценарио и за најдобра споредна женска улога -- на 53-тиот филмски фестивал во Пула, Хрватска. 
Според организаторите, околу 25.000 гледачи го проследиле фестивалот, кој вклучуваше 51 хрватски и странски филмски наслови.
***
Втората меѓународна уметничка колонија „Ластва Требиње“ беше отворена на 20-ти јули во Босна и Херцеговина (БиХ). 
Десетдневниот проект, кој го организираа сликарката Радмила Лиздек и општината Требиње, привлече 18 уметници од БиХ, Бугарија, Чешка, Германија, Италија, Холандија и Србија.
***
Триесетишестиот Европски шампионат во бокс за сениори се одржа од 14-ти до 23-ти јули во Пловдив. 
Бугаринот Борис Георгиев го освои златниот медал во лесна категорија (до 64 килограми), поразувајќи го Русинот Олег Комисаров со 24:16. 
Бугарските боксери освоија вкупно пет медали на турнирот, со што земјата беше второпласирана. 
Русија беше прва со девет златни медали и два сребрени, додека Украина беше трета со едно злато, едно сребро и една бронза.
(Разни извори – 19/07/06 - 26/07/06)
