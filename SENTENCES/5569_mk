07/04/2010
Од Барис Јилмаз за Southeast European Times -- 07/04/10
Додека Турција размислува за промена на уставот, борбите за власт меѓу владата на Партијата на правдата и развојот (АКП), со исламски корени, и секуларното судство остануваат голема пречка за промените.
Во понеделникот (5-ти април), по неколку недели дискусии, 265 пратеници на АКП поднесоа ревидиран реформски пакет во парламентот.
Амандманите ќе ги зајакнат основните слободи и демократски права -- на пример, правејќи го тешко забранувањето на политичките партии од страна на Врховниот суд.
Тие, исто така, предвидуваат посилна заштита за децата и жените, забрануваат дискриминација на инвалидизираните и гарантираат колективни права за преговори на државните службеници.
Покрај тоа, тие го отвораат патот за жалбени одлуки на Врховниот воен совет.
На разочарување на либералите, пакетот не вклучува ништо за отворање дијалог со турското курдско малцинство.
Исто така, отсутна е и каква било измена на условот од 10 отсто кој ги блокира малцинските партии од влез во парламентот.
Во меѓувреме, судството во земјата жестоко се бори против обидите за намалување на неговите надлежности.
Претседателот на Апелациониот суд Хасан Герчекер, вели дека легислативата е еднаква на „де-форм пакет“ наместо „реформски пакет“.
Вистинската цел, вели тој, е да се онеспособи судството.
„Овие измени ...
немаат никаква врска со критериумите на ЕУ“, рече Герчекер во телевизиско интервју.
„Ако бидат усвоени измените ќе стават крај на поделбата на власта во нашиот систем и ќе воведат монопол на власта.“
Меѓу 29-те предложени амандмани, најзначајните се поврзани со судството.
Една особено контроверзна измена ќе й даде на извршната власт селекциона моќ над десет од 17 највисоки судски места.
Турскиот судски систем долго време беше критикуван од ЕУ.
Во Извештајот за напредокот од 2009 година, Европската комисија изрази континуирана загриженост во врска со нејзината независност, непристрасност и ефикасност.
Поддршката за сеопфатните реформи на судовите е силна во Турција.
Но, тековните политички маневрирања го отежнуваат изнаоѓањето решение прифатливо за сите страни.
Критичарите велат дека реформскиот пакет на АКП е така направен да й помогне на партијата да ја консолидира власта пред парламентарните избори во 2011 година и да спречи покренување нов случај на затворање против неа.
АКП, обвинуваат тие, ги парализира вооружените сили со различни истраги за наводни обиди за државен удар и сега го има судството -- кое од некои се гледа како „последен бастион“ на секуларизмот -- на мета.
AКП има 336 од 542 места во парламентот.
Сепак, партијата ги нема потребните 367 места за изгласување на амандманите без поддршка од другите партии.
Ако не успее да обезбеди доволно гласови, амандманите, најверојатно, ќе бидат ставени на референдум.
Ваквиот развој на настаните ќе создаде дури поголема контроверзност, бидејќи од гласачите ќе биде побарано да го одобрат или одбијат целиот пакет, а не одделните измени.
„Како можеме да ги ставиме основните слободи и права, кои се надвор од секаква дискусија, на референдум?“, пишува колумнистот на Милијет, Мехмет Тезкан.
„Ако гласаме против предложените измени во највисокото судство [и пакетот пропадне] дали тоа значи дека сме и против подобра заштита на децата?“
Има некои знаци на компромис, при што опозициската Републиканска народна партија подава условно гранче на мирот.
Говорејќи во вторникот, водачот на ЦХП, Дениз Бајкал, рече дека неговата партија ќе го поддржи пакетот ако претседателот Абдула Ѓул стави три од повеќе контроверзни членови -- поврзани со највисокото судство -- на референдум на кој гласачите ќе одлучат за нив одделно.
„Ќе ја покажеме нашата добра волја и помирлив пристап на крајот“, ако Ѓул се согласи, рече Бајкал.
Најголемата бизнис асоцијација во Турција, ТУСАИД, ја повикува администрацијата на Ердоган да работи на поширок консензус.
„Уставен пакет кој не е резултат на политички консензус ќе го искомпликува процесот на создавање нов устав во иднина“, вели организацијата во соопштението за печатот.
„Очекуваме владејачката партија да биде отворена за нови идеи, додека опозицијата мора да понуди конкретни предлози кои ќе ја збогатат дебатата.“
