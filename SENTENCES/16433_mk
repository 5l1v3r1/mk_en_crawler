12/11/2006
ВИЕНА, Австрија -- Марти Ахтисари, главниот посредник на ОН во разговорите за статусот на Косово, во петокот (10-ти ноември) потврди дека ќе го одложи објавувањето на својот предлог за иднината на покраината, по парламентарните избори во Србија на 21-ви јануари.
Тој рече дека ја донел одлуката по разговорите со претставниците на меѓународната Контакт-група, која ја сочинуваат Велика Британија, Франција, Германија, Италија, Русија и САД.
Реакциите беа различни.
Косовскиот претседател Фатмир Сејдиу рече дека е загрижен поради одложувањето, но изрази надеж дека процесот на крајот ќе доведе до независна држава.
Хашим Тачи, еден од главните политички фигури во покраината, не изгледаше загрижен.
„Косово никогаш не било предадено од Запад“, рече тој.
„Го ослободивме Косово заедно со меѓународната заедница и ќе прогласиме независност кога сите ќе се согласиме.“
Во Белград, пак, српскиот премиер Воислав Коштуница го критикуваше потегот на Ахтисари, велејќи дека прашањето на статусот на Косово и српските избори беа два сосема одделни процеси.
Сепак, координаторот на српската влада за Косово, Санда Рашковиќ-Ивиќ, рече дека одложувањето беше охрабрувачки знак и би можело да претставува можност за продолжување на директните разговори за статусот.
Во другите вести, командантот на 2.000 француски војници во Косово, генерал Марк Дукесне, ги повика етничките Албанци и Срби во Косово да го остават минатото зад себе.
Тој рече дека тие треба да го следат примерот на помирувањето помеѓу Франција и Германија по Втората светска војна, кој го отвори патот за денешната обединета Европа.
Генералот говореше на церемонијата по повод одбележувањето на 88-годишнината од примирјето со кое заврши Првата светска војна.
(Данас, Танјуг, Њујорк тајмс, Ројтерс, Ксинхуа, АФП - 11/11/06;
Косова лајв - 10/11/06)
