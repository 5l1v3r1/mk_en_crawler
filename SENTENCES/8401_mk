17/08/2011
Линда Карадаку за Southeast European Times во Тирана – 17.08.11
По неколку недели без решение, продолжуваат штрајковите во рудникот за хром во Булќиза, во Албанија, како и во два други капацитети.
Претпријатието што раководи со рудникот, Албански хром (АЦР), соопшти дека е подготвено за преговори со рударите, но не и со синдикатите што ги претставуваат.
Сè на сè, синдикатите велат дека околу 700 рудари штрајкуваат, при што десет од нив штрајкуваат со глад, кој се одржува во смени.
Во понеделникот десет рудари во Булќиза, кои штрајкуваа 23 дена, беа заменети со други.
Следниот ден почнаа прекини со работата во рудниците во Пука и Режен.
Кол Николај, кој го предводи синдикатот на рударите, изјави за SETimes дека штрајкувачите бараат 20 отсто зголемување на платите -- вклучително и платите за работните денови изгубени за време на штрајкот -- и подобрување на работните услови, како што се местата за јадење и туширање.
„Исто така, сакаме администраторот да замине бидејќи е одговорен за оваа ситуација.
Нашите барања се во принцип прифатени, но не се потпишани од АЦР“, рече Николај за SETimes.
Николај, исто така, рече дека претставниците на рударите се состанале трипати со АЦР во јануари, при што Министерството за труд било посредник, но разговорите не вродиле со плод.
„Кога преговорите пропаднаа, уследија штрајкови.
Откако почна штрајкот, нема институционална комуникација со АЦР.
Но, ние имаме 90 луѓе кои работат во смени за да го одржуваат рудникот во ред и да спречат негово евентуално уништување“, рече Николај.
Просечната плата на рударите е 360 евра месечно и тие добиваат 120 евра надоместок за храна.
За разлика од тоа, минималната плата во Албанија е 142 евра.
Агимарта Лула, претставник на ДЕКОМетал, ДЦМ, австриско претпријатие чие претставништво е АЦР, изјави дека синдикатите ја компликуваат ситуацијата.
„Тие ја променија професијата на рударите, претворајќи ги во штрајкувачи“, рече Лука.
Кога АЦР за првпат го доби рудникот под концесија, објасни таа, Николај и неговиот колега синдикален водач Тафе Колечи организираат протести барајќи зголемување на платите на рударите -- првично за 30 отсто, а потоа и за дополнителни 50 отсто -- како и инвестиции за подобрување на работните услови.
АЦР, рече таа, ги прифати барањата и потпиша тригодишен договор во јануари, кој предвидува дека нема да има понатамошни зголемувања до 2013 година.
Претпријатието нема да склучи договор со двете лица кои еднострано го прекршија и постојниот, инсистираше Лула.
„Не можеме да ги третираме сериозно промоторите на овој штрајк“, рече таа.
Министерството за енергија (МЕТЕ), пак, се согласи со барањата на рударите, но не и со штрајкот.
МЕТЕ претпочита „конструктивен дијалог“ и стриктно спроведување на законите, соопшти министерството.
Истото веќе ја суспендираше лиценцата на АЦР во една рударска зона, велејќи дека условите мора да се подобрат.
„Владата не е надвор од играта во решавањето на овој проблем, но потребна е политичка волја“, рече директорот на Албанскиот центар за економски студии, Зеф Пречи, за SETimes.
Ако не се реши ситуацијата, додаде тој, може да дојде до затворање на рудниците, што ќе доведе до очајни последици за работниците и нивните семејства, претпријатието и државниот буџет.
Администрацијата на премиерот Сали Бериша „треба итно да ги свика трите страни ...
за да прекине штрајкот и проблемите да се стават на маса, за да се разговара за истите со засегнатите страни“, рече тој.
