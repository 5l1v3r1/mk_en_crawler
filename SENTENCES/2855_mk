28/07/2006
Од Balkanblogs за Southeast European Times во Тирана – 28/07/06
На секоја промотивна кампања й треба тема.
Пишувајќи од Белград, Desperate Serbwife смета дека пролетта би можела да биде идеален мотив за обновувањето на меѓународниот имиџ на Србија.
Најпосле, тоа е времето кога сé расте и цвета -- совршена аналогија.
„Тоа може да покаже дека, по проблемите во 1990-тите, подмладена Србија започна да цвета на многу начини -- во бизнисот, туризмот, во демократската влада.
Тоа, исто така, може да се искористи за да се остави впечаток дека, исто како во пролет, процесот сé уште не е завршен, но е веќе започнат и луѓето треба да инвестираат тука уште на самиот почеток“, пишува таа.
„Може да се направи телевизиска реклама, да се покажат фотографии од Мајкрософт и од другите меѓународни претпријатија кои инвестирале овде.
Може да се покажат студентите на универзитетите како симбол за високообразованата работна сила.
Може да се покаже градоначалник на состанок во градското собрание како ги слуша сопствениците на малите бизниски кои зборуваат за тоа како бизнисите растат во нивниот град.
И дефинитивно може да се покажат прекрасни фотографии од планините напролет.“
На слична ваква тема, Biljana Srbljanovic отвора натпревар за „најдоброто во Србија“.
Време е земјата да стане позната по производи кои не се поврзани со храната и пијалаците, смета таа.
Една сугестија:
крем за лице.
Со години, според Србљановиќ, белградските аптеки продаваат свои сопствени производи како Стривектин и Ботокс -- за мал дел од сумата.
Српските производи „немаат конзерванси, тие се направени на растителна база и што е најважно -- навистина дејствуваат“, пишува Србљановиќ.
Можеби, како продолжение на успехот на фестивалот „Егзит“, земјата би можела да ја создаде репутација на место со одлична музика.
Секако земјата привлекува најпознати ѕвезди, последно Брајан Бери.
Lonely Rider бил на „феноменалниот концерт“ на Фери во Сава центар.
Британскиот рокер-ветеран бил „неуморен на сцената, свирел клавијатури, скокал, играл и пеел со својот магичен глас!
Жените најверојатно долго време ќе зборуваат за тоа како добро изгледал и покрај тоа што има 60 години!“
Од другите места на Балканот, Романија се обидува да го подобри својот профил преку новите кампањи чија цел е да привлечат туристи.
Но, според Andreea Mira, нема полза од тоа само да му се кажува на светот дека земјата е прекрасна и дека има многу да понуди.
Она што е навистина важно, пишува Мира, е да се подобрат способностите во туристичката индустрија.
„Тие треба да започнат програма за обука за туристичките менаџери, бидејќи квалитетот на туризмот зависи од нивните инвестиции:
подобри хотели, совршени услуги, професионален персонал ...
Нудењето задоволство за корисниците е победничкото решение.“
Соседна Бугарија, пак, успева да привлече сé повеќе и повеќе меѓународни посетители во одморалиштата на Црното Море.
Лошата страна е тоа што Бугарите велат дека повеќе не можат да си дозволат да летуваат таму.
Сепак, според Rayna Ivanova, некои кои имаат потреба за тоа навистина патат од случај на изместени приоритети.
Не е невообичаено за еден поединец да потроши околу 1.000 лева (510 евра) годишно за телефонски разговори по мобилен телефон, пишува Иванова.
„Ова е истата сума што би била потреба да се однесе семејството на одмор на јужното крајбрежје од Црното Море кон крајот на сезоната.
Со тоа, спроведувајќи ја глобалната револуција, луѓето кои продаваат мобилни телефони всушност ги менуваат нашите буџети.
Можеби не можеме да си дозволиме одмор, но секогаш ни останува тој мобилен телефон.“
„Ако сакаме да живееме подобар живот ...
можеби треба да сториме нешто за да го смениме буџетот на група луѓе, општество или нација“, заклучува таа.
Ова беше дел од она што блогерите зборуваа оваа недела.
Уживајте во празниците (или новиот мобилен телефон) и посетете не повторно следната недела за повеќе коментари од целиот Балкан.
