19/11/2004
Од Миранда Новак за Southeast European Times во Загреб – 19/11/04
Околу 3 милиони мини беа поставени во Хрватска за време на балканските конфликти во 1990-тите, што претставува континуирана закана за цивилите -- особено земјоделците, децата, ловџиите, вработените во шумарството и расчистувачите на мини -- долго време по завршувањето на судирите. 
Според хрватскиот Центар за активности поврзани со мините -- оваа област опфаќа околу 1.600 квадратни километри. 
Парламентот ја усвои националната програма за активности поврзани со мините во октомври 2000 година, но персоналот за отстранување на мините вели дека напорите заостануваат. 
Синдикатите и работодавците го отфрлија последниот извештај на Парламентот за напредокот во процесот на отстранувањето на мините, велејќи дека тој не ја одразува реалноста.
„Помеѓу овогодинешните успеси споменати се полињата на кои земјоделците влегоа по своја сопствена иницијатива. 
Тоа е наш срам, а не успех“, вели Борис Катиќ, претседател на хрватското Здружение на работодавци за хуманитарно отстранување на мините.
„Се зборува за надминување на планот за отстранување на мини за 2003 година за 257 отсто, со половина од парите“, вели Катиќ. 
Во меѓувреме, расчистувачите на мини и нивните работодавци се обединија во барањата нивните плати да се пресметуваат часовно, со минимум од 4,7 евра за час. 
Тие велат дека се потребни околу 66 милиони евра годишно за отстранување на мините, во споредба со 39 милиони евра наменети досега.
Експертите велат дека 110 квадратни километри кои се „исчистени“ оваа година сé уште би можеле да содржат мини. 
Поради тоа, работодавците одбиваат да ја прифатат одговорноста ако некој се повреди во овие области. 
Минатата година само едно лице беше повредено, додека досега оваа година се повредени десет лица.
Претседателот на Унијата на работници за отстранување на мини, Дражен Кис, вели дека Владата треба допрва да вети дека ќе биде усвоен нов закон за отстранување на мини. 
„Ако работите продолжат со ова темпо“, рече тој, „Хрватска нема да биде исчистена од мини во следните 30 години. 
Ако работите останат такви, ние ќе бидеме единствена членка на ЕУ со загаденост од мини, ако воопшто ни биде дозволено да влеземе во ЕУ во ваква состојба“.
„Ние ќе се обидеме да стапиме во контакт со заменик-премиерот Јадранка Косор, која нé поддржуваше додека бевме во опозиција, за да видиме зошто законот сé уште не е влезен во парламентарна процедура“, рече Кис.
Расчистувачите на мини од државата бараат таа од јавните претпријатија да побара да одвојат средства на годишна основа за отстранување на мините, како што прават за пожарникарите. 
Работодавците велат дека отстранувањето на мини е клучно за побрзо враќање на бегалците и за отворање на нови работни места.
