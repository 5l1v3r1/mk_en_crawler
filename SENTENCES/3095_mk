11/09/2006
(AФП, ББС, Еуроњус, Гардијан, Њујорк тајмс, Блумберг, ФT - 11/09/06;
AП, Ројтерс, ДПА, АФП, ББС, ВОА, РФЕ/РЛ, Б92 - 10/09/06)
Неколку часа по затворањето на избирачките места, црногорскиот премиер Мило Ѓукановиќ во понеделникот (11-ти септември) објави дека неговата централно-левичарска коалиција освоила апсолутно мнозинство на првите парламентарни избори во земјата откако таа гласаше за одвојување од државната заедница со Србија во мај оваа година.
„Можам со сигурност да кажам дека имаме 42 и се бориме за 43-тиот мандат“, АФП ја цитираше неговата изјава пред поддржувачите во Подгорица.
Со 97 отсто пребројани гласови од изборите во неделата, набљудувачите од Центарот за мониторинг објавија дека владејачката коалиција, која ја сочинуваат Демократската партија на социјалистите (ДПС) на Ѓукановиќ и Социјалдемократската партија (СДП), освоиле 41 место во парламентот од вкупно 81 пратеници.
Според друга група, Центарот за демократска транзиција (ЦДТ), коалицијата ДПС-СДП, исто така, освоила 41 место.
Набљудувачите на ЦДТ рекоа дека трипартиската опозициска коалиција, предводена од Социјалистичката народна партија на Предраг Булатовиќ освоила 11 места, веднаш зад Српската листа, која, најверојатно, освои 12 места.
Движењето за промени, поранешна невладина организација која неодамна се регистрираше како политичка партија, освои 11 места.
Пет помали партии ќе ги делат преостанатите шест места и коалиции, според проценките на ЦДТ.
Изборите во неделата се одржаа по помалку од четири месеци од црногорскиот референдум за независност.
На 21-ви мај повеќе од 85 отсто од околу 485.000 гласачи во земјата излегоа на гласање.
Овојпат излезноста не беше поголема од 66,5 отсто.
Ѓукановиќ (44), кој беше наизменично премиер, па претседател на Црна Гора во изминативе 15 години и кој водеше силна пронезависна кампања за референдумот во мај, рече дека неговата последна победа претставува „триумф на проевропската политика во Црна Гора“.
Тој, исто така, вети дека ќе ги направи неопходните реформи за евро-атланската интеграција на земјата и ќе остане фокусиран на привлекување на потребните странски инвестиции.
„Црна Гора цврсто се движи по својот европски пат и има власти кои ...
може да ги направат клучните чекори кон европската интеграција“, рече Ѓукановиќ во неделата.
„Од утре ќе го свртиме нашето внимание со обновена енергија кон нови успеси, за да ја направиме Црна Гора уште подемократска, економски поразвиена, со повеќе работни места и повисоки плати.“
Во понеделникот ОБСЕ во соопштението за печатот објави дека гласањето било главно во согласност со демократските стандарди, но предупреди дека неколку предизвици што се појавија допрва треба да се решат.
Помеѓу проблемите кои се појавија се наводите за купување гласови, жалбите за притисок врз гласачите, нерамноправното медиумско покривање и измените на законот за избори по распишувањето на изборите, рече ОБСЕ.
Сепак, сé на сé, „луѓето од најновата земја во светот може да се гордеат што нивните први избори од стекнувањето независност ги исполнија меѓународните изборни стандарди“, рече шефот на парламентарната делегација на ОБСЕ, Јоао Соарес.
Официјалните резултати се очекуваат доцна во понеделник.
