25/06/2007
Од Влатко Вукотиќ за Southeast European Times во Бања Лука -- 25/06/07
Сараевската невладина организација која составуваше база на податоци за жртвите што загинаа за време на конфликтот во Босна и Херцеговина (БиХ), ги објави своите резултати минатата недела, по три години собирање податоци.
Почнувајќи од овој месец, познато е дека загинале 97.207 луѓе, од кои 59 отсто биле воени припадници, додека 41 биле цивили, објави Центарот за истражување и документирање.
Бројката е значително помала од претходните проценки, објавени во домашните и меѓународните медиуми.
Истите се засноваа на бројките што кружеа веднаш по војната, за некаде помеѓу 150.000 и 250.000 мртви.
Сепак, центарот истакнува дека податоците не се целосни и бројките најверојатно ќе се зголемат како што продолжува процесот на ексхумација и идентификација.
Базите на податоци вклучуваат прецизни детали за секоја жртва, вклучувајќи и име, етничка припадност, причина и место на смртта, полот и возраста.
Според невладината организација, повеќе од 46 отсто од жртвите загинале во текот на 1992 година, првата година од борбите.
Земјата загуби околу 2,22 отсто од своите жители.
Вкупно 65,8 отсто од жртвите биле Бошњаци, 25,6 отсто биле Срби и 8 отсто биле Хрвати.
Од цивилните жртви, повеќе од 20 отсто биле жени, а околу 3,5 отсто биле деца.
Сé уште се водат за исчезнати 16.662 лица.
Истражувачите се соочија со голем број проблеми при составувањето на базата на податоци.
На пример, во некои случаи војниците биле убиени додека биле на отсуство или му се вратиле на цивилниот живот, но семејствата барале воен погреб и нивната смрт била класификувана како воена.
Во случајот со масакрот во Сребреница, многумина биле регистирани на две локации -- Тузла и Сребреница.
Според податоците 6.886 лица загинале во Сребреница во јули 1995 година, објави невладината организација.
Ова злосторство се смета за најголемо во Европа по Втората светска војна и е прогласено за геноцид од страна на Меѓународниот суд на правдата.
Директорот на проектот, Мирсад Токаца, вели дека составувањето на базите на податоци требаше да го изврши државата.
Наместо тоа, рече тој, тоа мораше да го стори невладина организација со финансиска помош од Норвешка.
Причината, рече тој, е што голем број политичари сé уште сакаат да манипулираат со бројките на жртвите од политички причини.
Останува да се стори уште многу за да се поврати довербата и да се постигне конечно помирување, истакнува центарот.
И покрај тоа што БиХ е сега во својата 12-та година од воспоставувањето на мирот, владите што се менуваа не презедоа скоро никакви конкретни чекори за да го придвижат напред процесот на помирување.
Еден и единствен обид беше формирањето на осумчлен тим, кој го сочинуваа претставници на политичките партии, на барање на Американскиот институт за мир во октомври 2005 година.
Тимот подготви текст кој требаше да послужи како основа за Комисијата за вистината и помирувањето.
Беше договорено комисијата да ја сочинуваат историчари, филозофи и демографи, под услов да не се политички активни и да не биле вклучени во конфликтот.
Сепак, документот за формирање на комисијата само собира прав.
Министерскиот совет на БиХ е тој што треба да го води парламентарниот процес.
