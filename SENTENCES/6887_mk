21/05/2012
Лили Линч за Southeast European Times во Белград – 21.05.12
Алфонс Ори, претседател на судската комисија на Меѓународниот кривичен трибунал за поранешна Југославија (МКТЈ) во Хаг, рече дека судиите ќе го анализираат „обемот и целото влијание“ на грешката на обвинителството со цел да го одредат „што е можно побргу“ датумот на новото судење.
Одбраната на Ратко Младиќ бара одложување на судењето од шест месеци за да се процесуираат 7.000 страници необелоденет материјал.
Документите се однесуваат на сведоците кои требаше да бидат свикани на распит пред летниот прекин со работата на судот во јули.
Обвинителите ја потврдија административната грешка, при што тие не внесоа илјадници документи во електронската база на податоци, и не се спротивставија на привременото одложување на судскиот процес.
Младиќ се соочува со 11 точки од обвинението за воени злосторства, вклучително и геноцид, во врска со босанскиот конфликт во периодот 1992-1995 година.
Тој беше главен командант на армијата која изврши бројни злосторства во акцијата за протерување на Хрватите и босанските муслимани од областа што тие ја сметаа за српска територија.
Младиќ е обвинет за оркестрирање и издавање наредба за масакрот во Сребреница во Босна и Херцеговина (БиХ) во 1995 година, во кој околу 8.000 муслимански мажи и момчиња беа убиени, како и 44-месечната опсада на главниот град на БиХ, Сараево, при која загинаа скоро 12.000 луѓе.
Иако Младиќ одбива да се изјасни, тој негира какво било кривично дело.
Во двата дена судски рочишта пред одложувањето, обвинителството поднесе докази кои го товарат Младиќ за командна контрола над масакрот во Сребреница.
Обвинителството, исто така, поднесе неколку видео-снимки, вклучително и снимка на која Младиќ изјавува пред камерите дека „е време да им се одмаздиме на Турците“, мислејќи на босанските муслимани, како и снимената егзекуција на Дино Салиховиќ, 16-годишен босански муслиман, кој беше убиен заедно со неколку други тинејџери во Сребреница.
Неочекуваното одложување на судењето ги поттикна некои да го доведат во прашање кредибилитетот на судот, кој е критикуван и досега заради своите бавни судски постапки.
Истиот налути и некои жртви желни за завршница.
Како што изјави за SETimes Љуљета Горанци-Бркиќ од Центарот за дијалог Нансен, сараевска невладина организација која го промовира меѓуетничкото помирување во БиХ, „Некои луѓе се навистина разочарани.
Тие очекуваа брза казна.
Во БиХ постои перцепција дека затворите во Хаг се како хотели, и дека додека Младиќ ја чека казната, ќе има подобар живот од повеќето луѓе тука.“
Портпаролката на судот, Нерма Јелачиќ, изјави за SETimes дека е неизвесно кога ќе продолжи судењето.
„Сé уште немаме датум, но комисијата се состана со одбраната и обвинителството откако судијата Ори го објави одложувањето.
Тие моментно ги разгледуваат информациите што им се претставени и благовремено ќе донесат одлука за нов датум за почеток на судењето“, рече таа.
Во меѓувреме, судењето на Младиќ доби мало медиумско внимание во Србија и оваа тема беше претежно отсутна од претседателската трка во земјата.
Во претходните години Томислав Николиќ, националист кој е сега претседател на Србија откако го победи Борис Тадиќ во вториот круг од изборите во неделата (20-ти мај), го критикуваше Тадиќ дека испраќа осомничени за воени злосторства во Хаг.
Но, Напредната партија на Николиќ се обиде да се реформира себеси во последниве години.
„Србија треба да остане посветена на сите своите меѓународни обврски во врска со функционирањето на МКТЈ.
Трибуналот, од своја страна, мора да биде имун на политичко влијание, ако сака да й служи на целта да ја задоволува правдата и да овозможува помирување на поделените заедници.
Само на тој начин може да й служи на вистинската цел“, изјави за SETime s Марко Ѓуриќ, од главниот одбор на партијата.
Тадиќ, кој како претседател минатиот мај го објави фаќањето на Младиќ во српското село Лазарево, не го исполни своето ветување дека ќе ги гони сите оние што му помагаа на поранешниот командант во текот на 15-те години во бегство.
Додека српските политичари остануваат претежно неми во врска со наводните злосторства на Младиќ, Младинската иницијатива за човекови права во Србија организира фестивал насловен како Денови на Сараево во центарот на Белград, кој треба да почне во вторник, во чест на она што беше изгубено при уништувањето на трупите на Младиќ.
„Целиот профит од фестивалот ќе оди за реконструкцијата на салата на градот Сараево, и културното наследство на Сараево, уништено во опсадата“, рече за SETimes Душан Лопушина, медиумски координатор на организацијата.
