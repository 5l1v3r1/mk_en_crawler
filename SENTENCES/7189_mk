12/05/2012
Бедрана Калетовиќ за Southeast European Times во Сараево -- 12.05.12
„Време е Босна и Херцеговина (БиХ) да го признае Косово како независна држава, да го остави зад себе минатото и да го направи овој храбар чекор напред“, изјави неодамна косовскиот премиер Хашим Тачи за сараевскиот весник Дневни аваз, покренувајќи го повторно ова горливо прашање.
Иако Тачи тврди дека чинот на признавање ќе ја зајакне регионалната стабилност, политичарите во Република Српска (РС), вклучително и претседателот на ентитетот Милорад Додик, не го делат тоа мислење.
„Косово е извор на долгогодишна нестабилност во регионот, и како такво нема да добие признавање на независноста од Република Српска.
Признавањето е поддржано од големите сили што сакаат да ја казнат Србија и српскиот народ и да ги понижат, и таквото Косово не може да добие легитимно признавање од Република Српска“, рече Додик.
Во БиХ политичкото несогласување во врска со статусот на Косово се одолговлекува веќе со години, и никогаш немало консензус за признавањето.
Одлуката треба да ја донесе претседателството на БиХ, но ниту претходните, ниту сегашното претседателство немале поддршка од српскиот член.
„Едностраната одлука може да го доведе во прашање регионалниот мир“, рече Небојша Радмановиќ, актуелен српски член на трипартитното претседателство на БиХ.
Но, не се сите согласни дека категоричното „не“ на РС има одѕив и во Србија.
„Оваа жешка тема е нешто што нашите политичари внимателно го избегнуваат.
Но, ако се навистина подготвени да ја поддржат Србија на нејзиниот пат кон ЕУ, тие сериозно ќе мора да го разгледаат прашањето за независноста на Косово, особено по изборите“, рече за SETimes Никола Гајиќ (38), политички активист од Нови Сад.
Вториот круг од изборите е закажан за 20-ти мај.
Српскиот министер за труд и социјална политика, Расим Љајиќ, е свесен дека ЕУ нема да ја поддржи Србија со нерешеното прашање на Косово.
„Не би било паметно да се конфронтираме со Европа“, изјави Љајиќ за весникот Вечерње новости.
А ако Белград се согласи, политичката солидарност меѓу РС и Србија треба да ја води и реакцијата на Бања Лука, тврдат академиците во двата ентитета на БиХ.
„Кога Косово ќе биде признаено од другите, со други зборови од Србија, што мора да се случи, тоа ќе го направи и БиХ“, изјави за SETimes Иван Шијаковиќ, професор по социологија на Универзитетот во Бања Лука.
Асим Мујкиќ, професор по филозофија на Факултетот за политички науки во Сараево, се согласува.
Тој изјави за SETimes дека „Првата земја што ќе го признае Косово, откако тоа ќе го стори Србија, ќе биде БиХ.
Сметам дека идниот статус на Косово е решен и дека Косово е суверена и независна држава“.
Признавањето на Косово е, исто така, економско прашање.
Владата воведе царини за стоката увезена од Србија и од БиХ минатиот јули, бидејќи двете земји не го признаваат косовскиот царински печат.
Тоа има огромни последици.
„Вредноста на стоката извезена за Косово од Србија изнесуваше околу половина милијарда евра годишно.
[Тоа значи] загуба вредна милиони, со оглед на тоа што ние не сме компатибилни на нивниот пазар и Косово е единствената земја со која Босна и Херцеговина имаше вишок“, се вели во соопштението на Министерството за надворешен извоз и економски односи на БиХ.
