15/04/2013
Сафет Кабашај за Southeast European Times во Приштина -- 15.04.13
Властите во Приштина иницираат проекти за намалување на високиот процент на невработеност во земјата, а истото го прават и неколку други регионални влади.
Невработеноста во Косово останува на критично ниво, со оглед на тоа што 45 отсто од работната сила во земјата е без работа.
Но, некои проблеми со невработеноста потешко се решаваат од други, како што е на пример корупцијата.
Арбен Ќолаку, дипломиран политиколог, аплицирал за 424 работни места.
Дури во октомври 2012 година Ќолаку бил вработен како службеник за човекови права во косовското Министерство за надворешни работи.
„Не бев избиран за работно место бидејќи немав врски, не знаев некој кој би можел да ме вработи“, рече Ќолаку за SETimes.
„Непотизмот доминира и е сè уште присутен при вработувањето во [косовските] државни институции.“
Неговата борба за наоѓање работа во Косово ги покажува само некои од проблемите што го оневозможуваат вработувањето во Косово.
Според Индексот „Бизнис инсајдер мизери“ 2013, кој ја одразува невработеноста и инфлацијата во една земја, Косово се наоѓа меѓу 10-те најниско рангирани земји во светот.
До крајот на 2012 година од 1,7 милиони жители на Косово, повеќе од 260.000 биле без работа.
Тешкотиите со кои се соочуваат граѓаните ја поттикна владата да подготви одредени програми за вработување за 2013 година, според Министерството за труд и социјална благосостојба.
„Неколку стотици работни места ќе бидат отворени во координација со Програмата за развој на ОН, 170 студенти ќе работат сезонски во Германија, стотици други ќе бидат вработени во проекти на Министерството за земјоделство“, рече за SETimes Беџет Гаџиќи, портпарол на министерството.
Но, најголем број работни места се очекуваат од проектот Косвет-6, програма поддржана од ЕУ за помош на владата во подобрувањето на квалитетот и ефикасноста на образованието и шансите за вработување.
Околу 1.700 невработени граѓани ќе добијат обука и работа.
Според официјалните податоци, повеќе од 60 отсто од младите луѓе на возраст меѓу 18 и 35 години се без работа во Босна и Херцеговина (БиХ).
Ранко Маркус, шеф на програмата за вработување млади луѓе во БиХ, проект спроведен од страна на германската консалтинг агенција ГАПА, рече дека проектот отворил 1.528 работни места за образовани млади луѓе.
„Некои [сметаат] дека некој ќе дојде и ќе отвори фабрика и веднаш ќе вработи 5.000 луѓе.
Тоа нема да се случи.
Клучно е да се образоваат невработените како да најдат работа, а не само да чекаат да им се јават од бирото за вработување и да им понудат работа“, рече Маркус за SETimes.
Работодавачите сметаат дека отворањето работни места е скапо, како и дека претпријатијата денес сè повеќе бараат начини како да ги намалат трошоците.
„Не би било проблем за мене да отворам пет нови работни места, но државата мора да ги намали трошоците на работодавачите и даноците што ги плаќаат за своите вработени.
Понекогаш платата на работникот е пониска од даноците што работодавачот ѝ ги плаќа на државата.
Подобрата бизнис клима ќе ја намали невработеноста“, рече за SETimes Данило Враца, директор на текстилната фабрика Новоформ од Дрвар, централна БиХ.
Ивана Николиќ, менаџерка за информатички технологии, ја изгубила својата работа во приватно, меѓународно телеком-претпријатие во Србија, кое пропадна во 2009 година.
Оттогаш таа бара работа, но без успех.
„Ја испраќам мојата куса биографија скоро на сите огласи за работа, одам на интервјуа закажани од пријатели или поранешни партнери, но сепак не можам да најдам работа повеќе од три години.
Официјално сум невработена и еднаш на секои три месеци морам да ја посетам Националната служба за вработување, за да го продолжам мојот статус на невработено лице“, рече Николиќ за SETimes.
Според српското Министерство за труд и социјална политика, институционалната и правната рамка на политиката за вработување е значително подобрена во последниве години, при што се донесени нови закони и е усвоена Националната стратегија за вработување за периодот 2011-2020 година.
„Националната стратегија има приоритети и насоки, од кои некои се охрабрување на вработувањето во помалку развиените региони и развој на регионалната и локалната политика на вработување, подобрување на квалитетот на човечкиот капитал, развивање на институционалниот капацитет и проширување на активните програми на пазарот на труд“, изјавија од министерството за SETimes.
Дописниците Дражен Ремиковиќ во Бања Лука и Ивана Јовановиќ во Белград, дадоа свој придонес за овој извештај.
Што може владата да направи за подобрување на ситуацијата со вработувањето?
Кажете ни во коментарите долу.
