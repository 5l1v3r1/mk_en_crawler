15/03/2013
Анес Алиќ за Southeast European times во Сараево -- 15.03.13
Влезот на Хрватска во ЕУ во јули ќе ги затвори вратите за извозот на месо, живина и млечни производи од Босна и Херцеговина (БиХ), бидејќи истите не ги исполнуваат стандардите на ЕУ. 
Експертите предупредуваат дека ако владата не спроведе законски и други мерки, претпријатијата во БиХ ќе мора да најдат алтернативни пазари или да понудат поскапи производи дома за да преживеат.
БиХ, која се соочува со недостиг на готовински средства, може да изгуби 22 милиони евра годишно ако го изгуби својот примарен извозен пазар во Хрватска.
„Дури и сè да е организирано, производителите на млечни производи од БиХ не можат да се натпреваруваат на пазарот на ЕУ надвор од Хрватска во однос на цените. 
Ќе биде најдобро ако фармерите се свртат кон пазарите што не се во ЕУ, како Црна Гора, Косово, Македонија и Турција“, рече за SETimes Сеад Јелец, секретар на здружението на фармери на Сараевскиот кантон.
ЕУ бара БиХ да формира акредитивни тела и лаборатории за сертификација, за да се проверува потеклото на прехранбените производи и да се хармонизираат нејзините закони и стандарди за хигиена.
Покрај тоа, БиХ мора да формира Министерство за земјоделство на државно ниво, кое ќе ја преземе одговорноста за постојните 10 министерства од пониско ниво, според политиката на Унијата.
Новиот извозен режим требаше да започне во јануари, но Загреб се согласи да ѝ даде на БиХ време да усвои легислатива за контрола на квалитетот која ќе ги исполнува стандардите на ЕУ.
Владата на БиХ во 2010 година усвои план за донесување на потребната легислатива, но 18-те месеци политичка парализа по општите избори оваа година ги маргинализираа реформските напори.
„За да се извезува во Хрватска, претпријатијата ќе мора да одат таму да ги анализираат производите во нивните лаборатории и да добијат лиценца од хрватската влада. 
Тоа ќе биде голем трошок и губење време [кои само мал број претпријатија ќе можат да ги исполнат]“, рече за SETimes Мехмед Никшиќ, претседател на босанското здружение на производители на млеко и млечни производи.
Владата на БиХ минатиот месец усвои неколку прописи, но Јелец вели дека тие претставуваат само прелиминарен законски чекор и дека остануваат голем број пречки пред извозот да може да продолжи.
„Најфрустрирачки е тоа што многу од претпријатија од БиХ што ќе бидат најмногу погодени веќе ги следат стандардите на европското производство и хигиена и чекаат и владата да го направи тоа“, рече за SETimes Јаго Ласиќ, претседател на Стопанската комора на ФБиХ.
Повеќето производители велат дека сметаат оти владата нема да ги преземе промените што ги бара ЕУ навреме и дека ќе биде тешко и ќе биде потребно многу време за да се конкурира на алтернативните пазари. 
Наместо тоа, тие предлагаат владата да започне агресивна кампања за да ја подигне свеста кај граѓаните за важноста на купувањето локални производи.
Малите фармери остварија неформални разговори со владата, но велат дека не дошло до некаква конкретна иницијатива.
„Ни останаа само уште малку повеќе од четири месеци. 
Единствената остварлива идеја е да се зголеми нашиот пласман на домашниот пазар со скапа линија млечни производи, како што е путерот и сирењето. 
Повеќе од 80 отсто од овие производи во продавниците во БиХ се увезени“, рече за SETimes Вахид Скробо, директор на производителот на млечни производи Пољорад Травник.
