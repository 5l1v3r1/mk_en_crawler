06/09/2005
(АП - 05/09/05; СЕЕ Секјурити Монитор - 04/09/05; АФП - 03/09/05; Википедиа)
После осум години во опозиција, лидерот на Демократската Партија (ДП) Сали Бериша треба да дојде на власт неделава, два месеци по победата на неговата партија на парламентарните избори оддржани на 3 јули. 
60-годишниот кардиолог беше официјално назначен за нов премиер во саботата (3 септември). 
Во понеделникот, тој ги соопшти членовите на неговиот коалициски кабинет, кој вклучува претставници на четири други партии, како и на ДП.
Се очекува претседателот Алфред Мојсиу да побара од пратениците да гласаат за новата влада на Бериша кон крајот од неделава, според портпаролката на претседателот Афердита Соколи. 
ДП на Бериша и нејзините коалициони партнери - Аграрната еколошка партија (АЕП), Републиканската Партија(РП), Реформираната Демократска Партија (РДП) и Унијата за човекови права (УЧП) - контролираат 81 од 140 места во новоизбраниот парламент.
Како што вети претходно, Бериша го намали бројот на министерствата од 19 на 14. 
Предложениот кабинет ќе има еден заменик-премиер - адвокатот Илир Русмајли. 
Еден од клучните членови ќе биде поранешниот албански амбасадор во Париз, писателот Бесник Мустафај. 
Се очекува тој да го води министерството за надворешни работи.
Најмалку петмина од предложените министри имаат меѓу триесет и четириесет години. 
Со министерството за внатрешни работи, спој на актуелните министерства за јавен ред и локална самоуправа, ќе раководи 32-годишниот Сокол Олдаши. 
Актуелните министерства за територија и туризам и тоа за култура, млади и спорт ќе бидат споени во едно министерство за култура и туризам, со кое треба да раководи 39-годишниот Бујар Лескај.
Аренца Трошани, 32-годишен адвокат, се очекува да биде назначен за министер за интеграција, додека пак Алдо Бумчи, 31 година, треба да стане министер за правда. 
Со министерството за транспорт и врски ќе раководи 31-годишниот Љуљзим Баша.
Со министерството за финасии ќе раководи Ридван Боде, а со министерството за земјоделство Јемин Ѓана. 
Актуелните министерства за економија, енергија и трговија ќе се спојат во едно тело, со кое ќе раководи Генц Рули како министер за економија. 
Максим Цикули ќе го преземе министерството за здравство.
Коалиционите партнери на ДП ќе добијат по едно министерско место. 
Со министерството за одбрана ќе раководи лидерот на РП Фатмир Медиу. 
Со министерството за животна средина ќе раководи Луфтер Џувели од АЕП, а со министерството за образование Генц Поло од РДП. 
Коста Барка од УЧП ќе биде надлежен за министерството за социјални работи и еднакви можности.
За време на кампањата, Бериша вети дека ќе ги забрза реформите неопходни за влез во ЕУ и НАТО, ќе се бори против корупцијата и масовната сиромаштија и ќе го потпомага развојот на малите претпријатија.
„Главен приоритет за мојата влада е борбата против корупцијата, организираниот криминал и сиромаштијата“, изјави Бериша за АФП во саботата. 
„Најголем предизвик на Албанија е влез во ЕУ и НАТО“, рече тој, изразувајќи верба дека неговата земја „ќе биде фактор за мир и стабилност во регионот“.
