02/06/2010
(Ројтерс, ДПА, АП, РФЕ/РЛ, Тајмс, Б92, МИА, Макфакс, новинска агенција Фокус - 02/06/10;
АФП, ДПА, Телеграф, Гардијан, Фена, МИА, Макфакс, ЕУ - 01/06/10)
Високи претставници на ЕУ ја потврдија посветеноста на блокот од 27 земји, на земјите од Западен Балкан и нивната евроатланска интеграција, за време на конференцијата на високо ниво во Сараево во средата (2-ри јуни).
„Интеграцијата на Западен Балкан во европското семејство на нации останува еден од последните предизвици за градење демократска и обединета Европа“, рече шефицата за надворешна политика на ЕУ, Кетрин Ештон, во предвечерјето на состанокот.
Шпанското претседателство на ЕУ го иницираше форумот за одбележување на 10-тата годишнина од Загребскиот самит во ноември 2000 година, на кој тогашната Унија од 15 земји го отпочна Процесот на стабилизација и асоцијација и европската перспектива за Западен Балкан.
Првично, состанокот беше планиран како самит, но на крајот беше реформатиран како министерска конференција без државни обележја за да се осигури присуството на српските и косовските претставници.
Србија се закани дека ќе го бојкотира состанокот ако нејзината поранешна покраина учествува како независна држава.
На неформалната конференција во средата присуствуваа вкупно 48 делегации од регионот, ЕУ, САД, Русија, Турција и бројни меѓународни организации, вклучително и НАТО.
Делегациите од земјите на Западен Балкан -- Албанија, Босна и Херцеговина (БиХ), Хрватска, Косово, Македонија, Црна Гора и Србија -- беа предводени од нивните министри за надворешни работи.
Хрватска е најдалеку во процесот на пристапување во ЕУ меѓу шесте држави и се очекува да влезе во блокот како негова 28-ма членка до 2012 година.
БиХ, која не може да пристапи во Унијата сé додека е надгледувана од меѓународен висок претставник, и Косово, кое не е признаено од пет земји на ЕУ, заостануваат зад остатокот од регионот на патот кон европската интеграција.
Говорејќи пред Сараевската конференција, комесарот за проширување на ЕУ, Стефан Фiле, во вторникот истакна дека процесот на проширување ќе продолжи и дека Брисел ќе продолжи со поддршката за напорите на регионот да ги исполни критериумите за членство.
„Ја поздравувам посветеноста што ја искажа Западен Балкан за интензивирање на темпото на реформите во клучните области и за понатамошно зајакнување на вклучувачката и ефикасна регионална соработка“, рече тој.„[EК] ќе го поддржува Западен Балкан во овие напори.“
Другите претставници на ЕУ, исто така, се обидоа да ја смират загриженоста на земјите од регионот дека финансиските проблеми со кои блокот моментно се соочува и замореноста од проширувањето што ја чувствуваат некои од нејзините земји-членки, може да влијае на шансите за проширување.
„Важно е дека дојдовме овде за цврсто да кажеме дека и покрај фактот што можеби слушате различни говорења од земјите на западноевропското општество, вратата е отворена за вас“, Ројтерс го цитираше шведскиот министер за надворешни работи, Карл Билт, во Сараево во средата изутрина.
Поради изменетиот формат на состанокот -- во согласност со т.н. Гимнишка формула која ја користат членките на ЕУ за неформална и необврзувачка размена на ставови -- истиот не може да издаде официјална декларација.
Шпанското претседателство на ЕУ, наместо тоа, се очекува да издаде соопштение на крајот од конференцијата.
