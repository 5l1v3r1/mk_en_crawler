04/03/2010
БРИСЕЛ, Белгија -- Околу 30 Курди, вклучително и поранешни пратеници и истакнати активисти, беа уапсени во Белгија во четвртокот (4-ти март), како дел од полициската операција против терористичката група Курдистанска работничка партија (ПКК). 
Меѓународната телевизиска мрежа на курдски јазик Рој ТВ, наводно, била исклучена по рацијата на нејзините студија во северниот град Дендерлеув.
Околу 300 полицајци ја спроведоа операцијата во градови низ Белгија, вклучително и Брисел, Чарлерои и Антверп, објавија медиумите. 
Акцијата е дел од острите мерки на територијата на ЕУ против активностите на ПКК, и доаѓа еден ден откако Франција објави дека поднесла обвиненија за тероризам против деветмина Курди уапсени минатата недела за наводно регрутирање членови на ПКК. 
Италија спроведе слична акција на крајот од февруари.
Меѓу уапсените во Белгија, наводно, биле и Ремзи Картал и Зубеир Ајдар, кои се сметаат за централни фигури во напорите на ПКК во Европа. 
Двајцата се поранешни пратеници во турскиот парламент. 
Ајдар е, исто така, и на американската листа на странски шверцери со дрога и се смета дека подигал пари за ПКК преку шверц со наркотици. 
Групата спроведува насилна кампања за курдска независност од 1984 година, која одзеде околу 45.000 животи.
Во коментарот од четвртокот, турскиот министер за надворешни работи, Ахмет Давутоглу, рече дека операцијата испраќа „јасна порака до оние кои обезбедуваат ресурси за чиновите на тероризам“.
„Навистина го цениме одговорниот и решителен став на белгиските власти. 
Се надеваме дека терористите нема да можат да најдат поволни платформи за нивните дејства во Европа“, рече министерот. 
(AФП, Хуријет, Заман -- 04/03/10)
