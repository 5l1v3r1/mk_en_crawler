28/06/2010
(Б92, новинска агенција Тренд, Ослобоѓење, Дневни аваз - 28/06/10;
AП, АФП, Ројтерс, ДПА, ББС, ВОА, РФЕ/РЛ, Ал Џезеира, Б92, Полициска мисија на ЕУ во БиХ - 27/06/10)
Неколку луѓе беа уапсени во врска со бомбашкиот напад од неделата пред изгрејсонце (27-ми јуни) на полициската станица во Бугојно, централна Босна и Херцеговина (БиХ), при кој загина еден полицаец, а беа повредени најмалку пет други, од кои еден критично.
Харис Чаушевиќ, првиот од најмалку четворица осомничени што беа приведени по инцидентот, е опишан од локалните медиуми како следбеник на радикалната исламистичка секта на Вахабистите.
Тој беше уапсен додека се обидуваше да избега од местото на силната експлозија, од кое летаа скршени парчиња и стакло, оштетувајќи ги зградите и возилата на оддалеченост од околу 300 метри.
Чаушевиќ, кој наводно фрлил втора бомба или рачна граната на полициската патрола за време на бркањето, наводно, признал дека ја активирал направата која ја предизвика експлозијата во полициската станица.
Локален извор изјави за Ројтерс дека имало околу 25 полицајци во зградата во тоа време, нешто пред 5 часот изутрина.
Според првичните извештаи, направата била поставена во автомобил веднаш зад полициската станица, но таа информација не беше официјално потврдена.
Портпаролот на регионалната полиција, Сефик Баруџија, посочи дека Чаушевиќ е можно да ја фрлил бомбата на зградата.
Министерот за безбедност на БиХ, Садик Ахметовиќ, кој го посети Бугојно по инцидентот, го осуди бомбашкиот напад од неделата како „терористички чин“ и повика на брзи и остри мерки против вмешаните во ваквите активности.
„Ваквите терористички напади претставуваат опасност за целото општество и ние мораме енергично да го искорениме ова зло, кое ги загрозува животите на нашите луѓе“, рече тој.
Искажувајќи сличен став како министерот, претседавачот на претседателството на БиХ Харис Силајџиќ издаде официјална изјава во која предупредува дека нападите може да ги нарушат шансите на земјата за ЕУ и НАТО.
„Со оглед на тоа што постоењето поединци и групи кои оперираат на овој начин може сериозно да ја загрози интеграцијата на БиХ во евроатланските структури, и да се провне во силите кои се противат на интеграцијата, неопходно е активностите на овие луѓе и групи да бидат целосно искоренети од нашето општество“, рече Силајџиќ.
Началникот на полициската мисија на ЕУ во БиХ, бригадниот генерал Стефан Фуеле, исто така, го осуди смртоносниот бомбашки напад.
Тој рече дека персоналот ќе ја следи истрагата за инцидентот, и е подготвен да обезбеди секаква можна помош за властите во БиХ.
„Ова е исклучително сериозен инцидент“, рече Фуеле во изјавата.
„Длабоко сум загрижен поради овој грозоморен чин на насилство, при кој загина еден полицаец.
Нашите мисли и молитви и длабоко сочувство се со семејството и пријателите на починатиот и на повредените“.
Но, тој, исто така, предупреди да не се прават никакви шпекулации за мотивите на нападот во оваа рана фаза на истрагата.
„Премногу е рано да се донесуваат прелиминарни заклучоци што точно се случило и зошто“, истакна Фуеле.
