16/08/2005
(Софиска новинска агенција, Интернешнал хералд трибјун - 16/08/05; AП, AФП, Ројтерс, ББС, БНН, Софиска новинска агенција, Медиапул, Дневник, Всеки ден - 15/08/05)
Скоро два месеци по парламентарните избори на 25-ти јуни, кои завршија без убедлива победа за некоја партија, Бугарија се очекува да ја добие новата влада во вторник (16-ти август), еден ден откако трите најголеми партии во земјата постигнаа договор за коалиција. 
Договорот стави крај на ќор-сокакот кој се закануваше да го одложи влезот на земјата во ЕУ во 2007 година.
Претседателот на Бугарската социјалистичка партија (БСП), 39-годишниот Сергеј Станишев, е назначен за мандатор. 
Тој ќе ја предводи владата во која влегуваат претставници од центристичкото Национално движење Симеон Втори (НДС-II) на премиерот во заминување Симеон Саксобурготски, како и од Движењето за правата и слободите (ДПС) на етничките Турци. 
„Европската интеграција, економскиот раст и социјалната одговорност“ се приоритетите на коалицијата, рече Станишев. 
„Нашата цел е да ги исполниме очекувањата на Бугарите, да й дадеме на Бугарија можност да влезе во ЕУ и да го подобриме животниот стандард“, додаде тој.
Напорите за постигнување на сличен договор минатиот месец завршија без успех, претежно поради несогласувањата во врска со премиерското место. 
Важниот чекор од понеделникот стана возможен откако трите партии се согласија дека одлуките за важните прашања ќе бидат носени со консензус, изјави Саксобурготски.
Се покажа дека БСП, која победи на изборите на 25-ти јуни, и второпласираната НДС-II не можат да формираат влада откако добија мандат од претседателот Георги Парванов. 
Во понеделникот, откако беше постигнат договорот, тој и даде нов мандат на ДПС, третопласирата партија на изборите. 
Партијата потоа го номинираше Станишев за премиер. 
Парламентот веќе го избра за оваа фунција на 27-ми јуни за да потоа го поништи неговиот избор со неодобрувањето на неговиот предлог за новата влада.
Новата трипартиска коалиција контролира 169 од вкупно 240 места во бугарскиот законодавен дом и се очекува лесно да го помине гласањето за доверба закажано за вторник попладне.
Според договорот од понеделникот, БСП ќе добие осум министри, НДС-II - пет, додека ДПС ќе има три. 
Коалициските партнери, исто така, ќе имаат по еден заменик-министер. 
Единствен член на владата кој не е претставник на ниту една од овие три партии е Пламен Орешарски, кој беше номиниран за министер за финансии. 
Како поранешен член на десничарската Унија на демократските сили (УДС), тој беше заменик-министер за финансии во владата на поранешниот премиер Иван Костов.
Помеѓу другите клучни членови на предложениот кабинет е и министерот за внатрешни работи, Георги Петканов, кој е номиниран за министер за правда. 
Тој во Министерството за внатрешни работи ќе биде заменет со Румен Петков од БСП. 
Меглена Кунева ќе остане на функцијата министер за европски работи.
Една од најголемите структурни промени е предложеното спојување на министерството за економија и енергија во едно тело, под водство на заменик-претседателот на БСП, Румен Овчаров.
Убедливото мнозинство на коалицијата го отвора патот за брзо усвојување на голем број законски мерки, вклучувајќи го и новиот кривичен законик потребен за влезот на Бугарија во ЕУ во 2007 година. 
Ако земјата не ги исполни своите реформски обврски, нејзиното членство би можело да биде одложено за најмалку една година. 
Европската комисија треба да го објави клучниот извештај за подготвеноста за членство на Бугарија оваа есен.
„Ова претставува позитивен знак за Европа и јас мислам и се надевам дека со заеднички напори ние ќе можеме да ја оствариме интеграцијата (во ЕУ), цел на која работиме со години“, рече во понеделникот Саксобурготски, по постигнувањето на коалицискиот договор.
