23/07/2012
Билјана Лајмановска за Southeast European Times во Скопје -- 23.07.12
На крстопат меѓу Истокот и Западот, каде што најголемите спротивности и разлики доаѓаат во директен контакт, Балканот е место каде што спречувањето на терористичките закани е понекогаш тешко, се согласуваат експертите. 
Ризиците се поголеми во изминативе неколку години, поради фактот дека многу земји од регионот станаа членки на НАТО и на ЕУ и учествуваат во меѓународната антитерористичка коалиција.
„Тероризмот не познава граници“, изјави за SETimesБлагоја Марковски, поранешен портпарол на Генералштабот на македонската армија. 
„Терористите немаат проблем да преминат од една на друга територија, да се движат и да се организираат меѓусебно. 
Иако тие, најверојатно, нема да добијат поширока поддршка за нивните дејства тука, сепак, терористичките напади на микро-локациско ниво се реална закана. 
Тие создаваат нестабилност, несигурност и го плашат населението.“
Терорист во средата (18-ти јули) активираше бомба во автобус на аеродромот во Бургас, при што загинаа петмина израелски патници и возачот на автобусот. 
Напаѓачот, кој останува неидентификуван, исто така, загина.
Туристите слетаа со чартер лет од Тел Авив и беа на пат кон летувалиштето Сани бич на Црното Море. 
Израелските власти ги обвинуваат Иран и Хезболах за нападот, но Иран ги отфрли обвинувањата. 
Израел планира како ЕУ да го стави Хезболах на својата црна листа на терористи. 
Групата веќе се наоѓа на терористичката листа на САД.
„Регионот, за среќа, досега не беше изложен на конкретни терористички напади од обемот на оној врз израелските државјани во Бугарија“, изјави за SETimes Ментор Врајоли, постар истражувач во Косовскиот центар за безбедносни студии.
„Иако повеќето национални безбедносни стратегии на балканските држави ги вклучуваат заканите и опасностите што може да произлезат од глобалниот тероризам поради релативно стабилните ситуации можеби овие опасности беа запоставени во голем степен од безбедносните институции во овие земји.“
Експертите препорачуваат регионот да ја разгледа можноста за подигање на нивоата на безбедност и координирани безбедносни сили за спречување терористички закани, особено во регионите што се честопати посетувани од израелски туристи. 
Израелските претставници во регионот, исто така, повикуваат на повисок степен на подготвеност.
„Иранската терористичка кампања, преку нејзиниот блискоисточен застапник Хезболах, е фокусирана на цивили, со малку обѕири во однос на нивната религија или етничка припадност“; рече за SETimes Охад Авидан Кајнар, заменик генерален конзул на израелскиот конзулат во Истанбул. 
„Трагедијата на ... 
самоубиствениот бомбашки напад во Бургас одзеде животи на петмина Израелци, но и на еден турски чесен Бугарин ... 
Вакви обиди имаше многу во изминатите неколку месеци: Њу Делхи, Бангкок, Тбилиси, Баку, Истанбул, Наироби, и само минатата недела, неуспешен обид од неверојатно слична природа во Кипар.“
По нападот во Бургас, властите во Босна и Херцеговина (БиХ) ја зголемија безбедноста околу израелската амбасада и другите згради кои можат да бидат цели на израелските непријатели, рече Урош Пена, заменик-директор на Дирекцијата за координација на полициските тела во БиХ.
Но, другите држави, како што се Македонија и Србија, не ја зголемија безбедноста, иако македонските власти велат дека внимателно ја следат ситуацијата во Бугарија.
Според македонскиот Државен завод за статистика, 363 израелски туристи ја посетија Македонија во мај. 
Бројот е во постојан пораст од 2010 година. 
Бројот на израелски туристи во Македонија се зголеми откако двете земји воведоа безвизен патнички режим и откако беше изграден Музејот на холокаустот во Македонија.
Дописниците на SETimes, Линда Карадаку во Приштина, Менекше Токјај во Истанбул, Дражен Ремиковиќ во Подгорица и Билјана Пекушиќ во Белград, дадоа свој придонес за овој напис.
