09/11/2006
Од Џон Демопулос за Southeast European Times во Лондон -- 09/11/06
Грчкиот премиер Костас Караманлис минатата недела влезе во офанзива во врска со билатералните спорови со Скопје и Анкара, укажувајќи дека Грција може да ги блокира нивните кандидатури за членство ако истите не бидат решени.
Караманлис им рече на парламентарците на 2-ри ноември дека Турција мора да преземе чекори за избегнување на „судир на возови“ во нејзините преговори за пристап. 
Премиерот, исто така, рече дека владата би можела да стави вето и на членството на Македонија во ЕУ и во НАТО ако билатералните спорови помеѓу двете земји не бидат решени.
„[Maкедонските] водачи треба да й дораснат на ситуацијата и да й возвратат со позитивен став на грчката влада“, рече Караманлис. 
„Взаемно прифатливо име е потребно на патот кон НАТО и ЕУ. 
Тоа е предуслов за ратификување од страна на грчкиот парламент.“
Атина и Скопје долго време се во дипломатски спор околу името на поранешната југословенска република. 
Атина се противи на тоа нејзиниот сосед да го користи името Македонија, кое го смета дека е во суштина грчко, и во минатото го блокираше признавањето во ЕУ на земјата и воведе едногодишно ембарго, лишувајќи ја земјата од виталниот увоз.
Поздравувајќи ги „инаку добрите билатерални врски“ помеѓу двете земји, премиерот повика на целосно нормализирање на односите „за олеснување на патот на земјата кон институциите на Запад, како и зајакнување на регионалната стабилност“. 
Грција е помеѓу главните инвеститори во Македонија во текот на изминатите десет години, влевајќи околу 1,1 милијарда американски долари во оваа млада балканска држава.
Според Спирос Економидес од Опсерваторијата ЛСЕ Хеленик, „многу мала е веројатноста“ за грчко вето, иако можноста за взаемно прифатливо решение изгледа подеднакво далечна.
„Морате да ја погледнете внатрешната политика во Скопје“, вели Економидес. 
„Ставот е ,Зошто да преговараме сега, кога сите не нарекуваат Македонија’?’’
Во врска со кандидатурата за членство на Турција, Караманлис го истакна „неприфатливиот анахронизам“ на casus belli на земјата против проширувањето на грчките територијални води во 12-те санкционирани наутички милји на ОН. 
Тој, исто така, го поддржа цврстиот став на ЕУ за „експлицитната договорна обврска“ на Турција за отворање на нејзините пристаништа за бродовите на кипарските Грци, прашање кое, исто така, беше критикувано во последниот мониторинг извештај на ЕК, објавен во средата (8-ми ноември).
„[Tурција] не може да ги игнорира своите обврски кон земјите-членки на ЕУ, вклучувајќи ја и Република Кипар“, рече Караманлис. 
„Таа треба да одговори на условите кои се одредени и да се движи по линиите кои ЕУ ги дефинираше. 
Не смее да има преправање. 
Ова се единствените линии кои можат да осигурат стабилен европски курс, единствени линии кои гарантираат дека нема да има судир на возови на патот кон Европа. 
Ние не сакаме тоа да се случи. 
Сепак, од Анкара зависи дали ќе ја отфрли таа можност.“
Во меѓувреме, опозицискиот водач Јоргос Папандреу продолжи со неодобрувањето на политиката на актуелната влада. 
Тој ја нападна владејачката партија Нова демократија дека не реагирала на несогласувањето од страна на ЕУ со „специјалниот однос“ помеѓу ЕУ и Турција -- нешто помалку од полноправно членство.
Токму, во принцип, социјалистичката ПАСОК на Папандреу, тогаш под поранешниот премиер Костас Симитис, прва го промовираше пристапот на Турција во ЕУ како начин за воспоставување на поголемо влијание врз Анкара. 
Сега, според Папандреу, Грција го губи еден од своите основни инструменти за остварување мир и соработка во регионот.
„Само кога ќе постои вистинска перспектива за пристапот на Турција, ние ќе имаме моќно средство за решавање на кипарскиот проблем и создавање на добрососедски односи“, рече тој.
