05/05/2009
МИТРОВИЦА, Косово -- Полицијата на ЕУЛЕКС во понеделникот (4-ти мај) употреби солзавец за да растера околу 100 Срби, кои протестираа поради реконструкцијата на пет албански куќи во северна Митровица.
Едно лице беше повредено во судирите.
Портпаролот на ЕУЛЕКС Кристоф Ламфалуси, потврди дека бил употребен солзавец откако демонстрантите го пробија кордонот на локалната полиција, во обид да влезат во т.н. „жолта зона“ што го дели северниот, српски дел на Митровица од албанскиот, јужен дел.
Србите инсистираат на тоа дека Албанците може да ги реконструираат своите домови само ако Србите добијат дозвола да се вратат во своите домови на југ и во други делови на Косово.
Исто така во понеделникот, премиерот Хашим Тачи ги покани сите раселени граѓани да се вратат на своите имоти, ветувајќи им помош од косовските институции.
„Владата на Косово ќе создаде дури подобри услови за сите граѓани кои ќе се вратат во своите домови и на своите имоти.
Уште еднаш, ги повикуваме српските граѓани кои живеат во Србија да се вратат во своите места и домови“, рече Тачи на прес-конференцијата со министерот за комуникации и враќања, Саша Рашиќ.
(Зери, Експрес, Косова Сот, Коха Диторе - 05/05/09;
Кохавижн, РТК - 04/05/09)
