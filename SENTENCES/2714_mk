07/07/2005
Од Разван Амариеи за Southeast European Times во Букурешт – 07/07/05
Само една третина од повеќе од 1.500 возови дневно во Романија сообраќаа во периодот помеѓу 8-ми и 30-ти јуни, како резултат на штрајкот на инженерите и вработените во железничките станици - нивни најдолг штрајк од 1989 година. 
Работниците бараа зголемување на платите за 10,7 отсто, 20 купони за хранарина секој месец и подобри работни услови.
Управата на Романските железници (ЦФР) излезе со контрапонуда - 10 купони за хранарина и повеќе инвестиции за подобрување на работните услови, но не и зголемување на платите.
Според официјалните претставници на железничките претпријатија и владата, зголемувањето на платите е невозможно поради загубите во 2004 година и договорот со ММФ. 
„Претпријатијата на ЦФР имаат долг во висина од околу 124 милиони евра и, во секој случај, и во буџетот нема пари за зголемување на платите“, рече министерот за транспорт, Ѓорѓе Добре.
Синдикатите ги отфрлија овие аргументи, велејќи дека би имало пари на располагање ако Министерството за транспорт соодветно ги наплаќа своите долгови. 
Покрај тоа, две железнички претпријатија - патничкиот ЦФР и товарниот ЦФР - имаат профит, весникот Aвереa го цитира водачот на синдикатот на инженерите, Воицу Сала.
Штрајкот резултираше со директни загуби од околу 1 милион евра дневно, како што објави владата, плус дополнителни, тешки за квалификување индиректни загуби. 
Повеќе од 150.000 патници мораа да пронајдат алтернативни начини за превоз, а товарниот транспорт беше тешко погоден.
„Штрајкот значително го отежна транспортот на јаглен од долината Јиу. 
Но, некои претпријатија од хемиската индустрија, исто така, имаа проблеми во испораката на надворешните порачки“, рече министерот за економија, Кодрут Серес, на прес-конференција.
Некои странски инвестиции, исто така, претпреа штета. 
Според Ана-Мариа Кристина, шефот на Романската агенција за странски инвестиции (АРИС), еден австриски бизнисмен, кој планира да изгради фабрика за мебел во вредност од 300 милиони евра ја преиспитува својата одлука, тврдејќи дека штрајкот го чинел повеќе од 100.000 евра дневно.
Меѓутоа, не се сите незадоволни. 
Автобуските линии доживеаа спектакуларен пораст во нивните бројки за време на штрајкот. 
„Ние скоро го удвоивме бројот на патувањата, малку ја зголемивме цената на билетите и автобусите сé уште се преполни“, рече Думитру Тоадер, возач за едно претпријатие од Букурешт.
Протестите продолжија три дена по крајниот рок на 20-дневниот штрајк, одреден со романскиот закон и тогаш судиите во Букурешт го прогласија за нелегален.
Синдикалните водачи велат дека ќе ја продолжат борбата и ќе ги судат ЦФР за прекршување на колективниот работен договор. 
Според овој документ, минималната месечна плата што ја плаќаат железничките претпријатија треба да изнесува 150 евра, но платите на илјадници железничари се пониски од тоа ниво.
Истовремено, администрацијата инсистира на тоа дека вработените нема да добија плата за 23-те дена додека штрајкуваа и ќе ги тужат за настанатите штети.
