07/12/2012
Билјана Лајмановска за Southeast European Times во Скопје -- 07.12.12
Регионалната соработка како база за економскиот раст, стои зад заедничката стратегија за раст што балканските земји ја подготвуваат како одговор на ЕУ 2020, 10-годишен план предложен од Европската комисија во 2010 година, за унапредување на економијата на ЕУ.
Претставниците на земјите од Западен Балкан и Турција се собраа на крајот од минатиот месец во Скопје, на почетокот од дијалогот за целите на ЕУ 2020.
ЕУ 2020 промовира „паметен, одржлив и вклучувачки раст“ со поголема координација на националната и европската политика. 
Истиот поставува пет клучни приоритети: вработувањето, истражувањето и развојот и иновациите, климатските промени и енергијата, образованието, борбата против сиромаштијата и социјалното вклучување.
Поголем дел од целите во стратегијата се далекусежни за балканските држави, но властите се уверени дека исполнувањето на европските стандарди не е невозможно.
„Ова претставува амбициозна агенда, но без амбициозни цели не можете да имате добри резултати. 
Мислам дека земјите од регионот имаат капацитети да дадат резултати, ако добро се мобилизираат“, изјави заSETimesТеута Арифи, македонска вицепремиерка за европски прашања..
Стратегијата на ЕУ предвидува дека 75 отсто од лицата на возраст меѓу 20 и 64 години во блокот ќе бидат вработени до 2020 година; 3 отсто од БДП на ЕУ ќе оди за истражување, развој и иновации; емисиите со ефект на стаклена бавча ќе се намалат за 20 отсто во однос на 1990 година; 20 отсто од вкупната енергија во ЕУ ќе доаѓа од обновливите извори на енергија и ќе има 20 отсто зголемување на енергетската ефикасност.
Во образованието, стратегијата планира намалување на процентот на напуштање на училиштето на под 10 отсто и да има најмалку 40 отсто од лицата на возраст меѓу 30 и 34 години со завршено трето ниво на образование. 
Според стратегијата на ЕУ, до 2020 година најмалку 20 милиони помалку луѓе ќе бидат сиромашни или ќе бидат во ризик од сиромаштија и социјално исклучување.
Регионот е сé уште далеку од исполнување на овие цели, вели Радмила Шеќеринска, поранешна македонска вицепремиерка. 
Според неа, регионот сé уште се бори со сиромашни образовни структури, слаби инвестиции во иновациите, висок степен на сиромаштија и невработеност.
„На пример, Македонија сега инвестира само 0,1 отсто од БДП во истражувањето и развојот. 
Дури и ако го подобриме тоа, најголем проблем, дефинитивно, ќе биде невработеноста. 
Според индикаторот, 75 отсто од населението, на возраст меѓу 20 и 64 години, треба да биде вработено. 
Во Македонија овој процент изнесува 48 отсто, во Србија околу 49 отсто, во Албанија 60 отсто ... 
значи ние сме далеку“, рече Шеќеринска за SETimes.
Но, исполнувањето на овие цели не претставува избор. 
Тоа е неопходност за земјите што се дел од европското семејство.
Како земја-претседавач на Процесот за соработка во Југоисточна Европа, Македонија предложи трансформирање на Стратегијата ЕУ 2020 во одреден број заеднички приоритети што одговараат на реалностите на Балканот.
Пакетот од девет цели за регионот беше поддржан од членките за време на состанокот што се одржа во Сараево во октомври.
Предложените цели за Стратегијата 2020 за Југоисточна Европа вклучуваат зголемување на вкупната вредност на трговијата со производи и услуги во регионот, намалување на трговскиот дефицит и ескалација на регионалната трговија со производи за повеќе од 200 отсто.
„Европа минува низ фаза на промена и има потреба да се држи темпото со овие промени“, рече Стефано Санино, генерален директор за проширување во Европската комисија.
