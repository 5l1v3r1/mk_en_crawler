24/11/2010
Од Мухамет Брајшори за Southeast European Times во Приштина -- 24/11/10
Гласачите во Ораховац (Раховец) излегоа на гласање во неделата (21-ви ноември), да го изберат новиот градоначалник, откако Уставниот суд пресуди дека оставката на поранешниот градоначалник Ќазим Ќеска е обврзувачка. 
Сепак, изборите не резултираа со јасен победник.
Прелиминарните резултати, неофицијално потврдени од изборните власти, покажуваат дека кандидатот на Демократската лига на Косово (ЛДК), Ибрахим Криезиу, ќе се соочи со Смајл Латифи од Сојузот за иднината на Косово (ААК) во вториот круг на 19-ти ноември.
Сепак, Латифи сè уште се бори за местото против кандидатот на Косовската демократска партија (ПДК), Џелал Чанзиба, како што се пребројуваат гласовите.
Зад првите тројца се Реџеп Оруќи од Новата косовска алијанса (АКР) и Луљета Кадири од Демократската партија на Дарданија (ЛДД).
Одлуката за одржување вонредни избори успеди откако Ќеска од ПДК поднесе оставка од лични причини во јули, а потоа подоцна рече дека сака да се врати на местото. 
Тогашниот претседател Фатмир Сејдиу се обрати за мислење до Уставниот суд.
Изборите во неделата беа важни за партиите, не само поради градоначалничката позиција, туку и поради тоа што послужија како тест за поддршката пред општите избори на 12-ти декември.
Изборитре беа исто така интересни и за невладините организации, кои велат дека виделе малку докази оти недостатоците во изборниот процес се надминати.
„Процесот требаше да покаже дека политичките партии го сфаќаат сериозно прашањето, но ние не гледаме никакви подобрувања и тоа е истата ситуација како и во 2009 година“, рече Исмет Криезиу, шеф на Демократијата во акција, за SETimes.
„Ние сме загрижени за присуството на голем број набљудувачи од политичките партии, повеќе од 60 во селото“, рече Криезиу, објаснувајќи дека гласачите, како резултат на тоа, чувствувале притисок. 
Покрај тоа, рече тој, имаше и јасни случаи на измама.
„Во едно избирачко место, имавме случај кога лице гласаше повеќе од 12 пати“, рече Криезиу.
Демократијата во акција вели дека идентификувала 23 случаи на семејно гласање во едно избирачко место, но тие наводи не беа потврдени од косовската изборна комисија.
Петте политички партии кои учествуваа на гласањето -- ПДК, ЛДК, ААК, АКР и ЛДД -- се обвинуваат меѓусебно за одговорност во врска со инцидентите.
Според ААК, високи претставници на ПДК беа во Ораховец во неделата, вршејќи притисок врз гласачите. 
АКП вели дека фотографии со кандидатите на ПДК се видливи во некои автомобили, што е спротивно на законите за изборите. 
ПДК ги отфрли обвинувањата.
Аналитичарот Муфаил Лимани вели дека резултатите од изборите во неделата нема да влијаат на престојните избори во декември. 
Изборите во Ораховац, вели тој, беа повеќе огледало на одлуката на Уставниот суд за градоначалникот.
Одѕивот на гласачите беше 40,5 отсто -- 5 отсто помалку од градоначалничките избори во општината минатата година.
