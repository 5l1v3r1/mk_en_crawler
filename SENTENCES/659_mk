23/12/2005
(Разни извори – 16/12/05 - 23/12/05)
Водечкиот европски производител на храна „Нестле“ ќе купи 96 отсто од акциите на грчкото претпријатие за производство на сладолед „Делта холдингс“, со договорот објавен на 19-ти декември, вреден 240 милиони евра. 
Договорот ќе биде реализиран преку претставништвото на „Нестле“ во Грција, „Нестле Хелас“.
***
Грција и Јордан потпишаа серија договори за економска соработка, инвестиции и туризам. 
Потпишувањето се случи за време на посетата на Атина на јорданскиот крал Абдула Втори.
***
Босна и Херцеговина (БиХ) потпиша договор со Јапонија за реконструкција и модернизација на 33 здравствени институции во БиХ. 
Според овој договор, Јапонија ќе обезбеди 4,4 милиони евра за купување на нова опрема за 18 институции во Федерацијата на БиХ, 12 во Република Српска и 3 во областа Брчко.
***
Aлбанското претпријатие за електродистрибуција КЕШ распиша меѓународен тендер за купување на електрична енергија која треба да ги покрие потрошувачките потреби на земјата во текот на 2006 година. 
Понуди наводно поднеле седум претпријатија од Албанија, Чешка, Велика Британија, Македонија, Словачка и Швајцарија. 
Албанија моментно има криза со електричната енергија и струјата секојдневно се рационализира.
***
Aлбанската влада го откажа договорот со „Џенерал електрик“ за реконструкција на железничката линија помеѓу меѓународниот аеродром во Тирана и западниот град Драч. 
Во соопштението се вели дека земјата не може да си ги дозволи условите од заемот во висина од 75 милиони евра за проектот.
***
Европската инвестициона банка й додели заем во висина од 19 милиони евра на ХВБ Централна профитна банка во Босна и Херцеговина и кредит од уште 30 милиони евра на истата банка во Србија и Црна Гора. 
Парите ќе се искористат за долгорочно финансирање на малите и средните претпријатија (МСП) и инфраструктурните проекти во земјата.
***
Меѓународната агенција за рангирање „Moody's“ објави дека ја разгледува можноста за зголемување на суверениот рејтинг на Бугарија, како резлтат на значителниот напредок во остварувањето на економската стабилност. 
„Moody's“ моментно е единствената значајна рејтинг институција која ја рангира Бугарија под инвестиционата стапка и оценка Ба1 со позитивни изгледи.
***
Унгарската МКБ банка ги купи мнозинските акции во бугарската „Унионбанк“, која има капитал од околу 226 милиони евра. 
ЕБРД, која има 15 отсто од акциите во бугарската банка, објави дека ќе продолжи со учеството.
***
Австриската „Ерсте банк“ и романската влада потпишаа договор за приватизација за водечката романска комерцијална банка, БЦР. 
„Ерсте банк“ победи на тендерот за купување на 61,88 отсто од БЦР, нудејќи цена од 3,74 милијарди евра.
