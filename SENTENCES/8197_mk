27/02/2012
Игор Јовановиќ за Southeast European Times во Белград -- 27.02.12
Германската поддршка за кандидатурата на Србија за ЕУ, со оглед на тоа што Белград постигна договор минатата недела за регионалното претставување на Косово, ја отстранува последната пречка за Србија да стане кандидатка за членство во ЕУ оваа недела.
Германија ја блокираше кандидатурата на Србија во декември, наведувјаќи ги како причина тензиите во северно Косово, каде што живее претежно српско население. 
Србија никогаш не ја призна независноста на Косово, иако повеќе од 80 држави го сторија тоа, вклучително и повеќето членки на ЕУ. 
Мирот на границата претставува клучен елемент за членството во ЕУ.
Но, Германија во четвртокот (23-ти февруари) објави дека ќе ја поддржи кандидатурата на Србија во ЕУ на самитот на ЕУ оваа недела. 
Расправата е закажана за вторник, и сите 27 членки на ЕУ мора да е согласат да дозволат Србија да биде кандидат.
„Европската перспектива на Србија е добра за Србија, Западен Балкан и за самата ЕУ, и тоа е причината што Германија ќе ја поддржи“, изјави за новинарите во Белград германскиот министер за надворешни работи, Гвидо Вестервеле.
Српскиот министер за надворешни работи, Вук Јеремиќ, рече дека поддршката на Германија беше потребна за „расчистување на недоразбирањата“ и постигнување договор со Приштина. 
„Србија е сега на еден чекор до кандидатурата во ЕУ“, изјави Јеремиќ во петокот за белградските медиуми.
Аналитичарите сметаат дека одлуката на ЕУ за Србија ќе влијае на односите меѓу Белград и Приштина, како и на целиот регион. 
Јан Банкрофт, основач на организацијата ТрансКонфликт, која работи на мирно решавање на конфликтите во регионот, смета дека давањето кандидатура на Србија претставува позитивен чекор, но истакнува дека тоа нема да ги реши сите проблеми.
„Дури и ако Србија добие кандидатски статус, целосното спроведување на договорите постигнати досега -- заедно со предизвиците на северот -- ќе продолжи да ги попречува односите Белград-Приштина. 
Двете страни се соочуваат со значително внатрешно противење на преговорите, а исто така има и голем скептицизам за тоа дали истите носат вистинска, длабока промена, додека прашањето на признавањето секогаш останува во сенка“, рече Банкрофт за SETimes.
„Ако Србија не добие кандидатски статус во март, тогаш преговорите најверојатно ќе бидат замрзнати најмалку шест месеци, со што ќе изгубат многу од интензитетот што е создаден досега“, додаде Банкрофт.
Претседателот на Европското движење во Косово, Бехлул Беќај, рече дека кандидатскиот статус за Србија може да има позитивно влијание врз односите со Косово, но под одредени услови.
„Кандидатурата ќе има позитивно влијание ако коалицијата предводена од претседателот Борис Тадиќ победи на следните избори во Србија, додека во спротивно односите меѓу Косово и Србија ќе зависат од начинот на кој ќе биде решен проблемот со северните косовски општини. 
Сметам дека српската опозиција само ќе ги зајакне српските структури на северот, што ќе предизвика последици како во Косово, така и во односите меѓу Белград и Приштина“, рече Беќај за SETimes.
Поранешниот српски амбасадор во Германија, Огњен Прибичевиќ, цврсто верува дека Србија ќе добие кандидатски статус во март и смета дека тоа ќе бидат „добри вести“ за целиот регион.
„Со приближувањето на Белград до ЕУ, и целиот регион се доближува до Брисел. 
Блискоста на ЕУ може само да им донесе добро на Приштина и на регионот. 
Тоа значи смирување на тензиите на Балканот“, рече Прибичевиќ за SETimes.
Банкрофт, исто така, смета дека кандидатскиот статус за Србија ќе има позитивно влијание врз Балканот во целина.
„Позитивната одлука за Србија уште повеќе ќе го зајакне влијанието на ЕУ во регионот, откако протекоа сомневања во врска со нејзината посветеност на понатамошното проширување. 
Со очекуваното пристапување на Хрватска во 2013 година, ова е важна можност за ЕУ уште еднаш да ја потврди европската перспектива, меѓу долготрајните сомневања поттикнати од кризата во еврозоната. 
Затоа, Западен Балкан сé повеќе претставува еднo од неколкуте подрачја во кои ЕУ може да го почувствува позитивното чувство за себеси.“
