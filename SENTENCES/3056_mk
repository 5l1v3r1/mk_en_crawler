15/05/2006
Од Берта Фониќи за Southeast European Times во Приштина – 15/05/06
Генералниот секретар на НАТО, Јап де Хоп Шефер, и членовите на Северноатланскиот совет минатата недела беа во Косово на разговори со локалните власти и претставниците на УНМИК, како и со претставниците на српската заедница. 
Советот е високо тело на Алијасата што донесува одлуки, составено е од 26 постојани претставници на НАТО, а претседавач е Де Хоп Шефер.
Оваа посета покажа дека НАТО и понатаму е посветено на Косово и е подготвено да го одврати секој оној што ќе се обиде да го спречи процесот на решавање на конечниот статус на покраината. 
„КФОР е тука и оние кои имаат намера да го расипат овој процес не треба да заборават дека КФОР е тука“, рече во четвртокот (11-ти мај) Де Хоп Шефер на прес-конференцијата во Приштина. 
Тој ги повика сите партии во покраината да се подготват за комромис во разговорите за статусот.
„Сите треба да се согласат дека компромисот е единственото решение, додека меѓународната заедница ќе го поддржи овој процес“, рече Де Хоп Шефер. 
Тој не образложи каков вид решение може да се постигне, велејќи дека се неопходни само децентрализација и исполнување на стандардите.
За време на престојот во Косово, тој се состана со претседателот Фатмир Сејдиу и со премиерот Агим Чеку. 
Тој, исто така, го посети и манастирот Дечани од 14-тиот век, каде што одржа разговори со српските претставници.
„НАТО е тука да го заштити секој Косовар, [без разлика] дали се работи за мнозинството или малцинството“, истакна шефот на НАТО.
Тој, исто така, апелираше до властите во Белград да ги охрабрат Србите да учествуваат во процесот на решавање на статусот и во институционалниот живот на Косово.
„Само на тој начин косовските Срби може да ги застапуваат своите интереси во институционалниот живот на покраината. 
На крајот од овој процес секој ќе има надеж за подобра иднина“, рече тој.
Посетата на Советот на НАТО уследи по четвртиот круг директни разговори во Виена помеѓу преговарачките тимови од Белград и Приштина. 
Како и во претходните кругови, страните не можеа да ги подмират нивните дијаметрално спротивставени позиции за иднината на покраината. 
Белград инсистира на силен степен на автономија за српската енклава во Косово, додека албанската страна - која се залага за целосна независност за Косово - ја отфрла етничката поделеност.
Петтиот круг разговори е закажан за 23-ти мај.
Во меѓувреме, Де Хоп Шефер рече дека мировните сили на НАТО ќе спречат тензиите во врска со иднината на Косово да преминат во насилство. 
„КФОР е тука да остане за време на овој важен период низ кој Косово поминува додека се во тек разговорите за статусот“, рече тој, додавајќи дека НАТО, исто така, ќе остане во земјата и откако ќе се реши прашањето на статусот, иако неговата прецизна улога сé уште не е дефинирана.
