22/08/2012
Мики Трајковски за Southeast European Times во Охрид -- 22.08.12
Охридскиот рамковен договор, создаден во 2001 година, стави крај на месеците вооружени конфликти во Македонија меѓу безбедносните сили на земјата и бунтовниците на етничките Албанци.
Договорот, потпишан од страна на владата на Македонија и претставниците на етничките Албанци на 13-ти август 2001 година, постави основа за подобрување на правата на албанското население во државата.
Азис Положани, еден од креаторите на документот, рече дека договорот ја придвижи Македонија во позитивна насока, но дека истиот мора да се ревидира поради времето што измина.
Aлбанците не се задоволни бидејќи тврдат дека договорот не оди доволно далеку, додека Македонците и другите малцинства велат дека истиот ги фаворизира Албанците за сметка на сите други.
„Разгледувањето на ситуацијата [по] сите овие години е од клучна важност. 
[Мораме] да ги заокружиме сите политики за надминување на недовербата и кохезија на заедниците [и] да влеземе во процес каде што општеството ќе биде без последици од дискриминација“, рече Положани за SETimes.
Договорот сега има потенцијал да ја уништи државата или да ја зајакне нејзината внатрешна кохезија, изјави за SETimes Стево Пендароски, советник за национална безбедност на поранешниот претседател Борис Трајковски.
„Постоењето на спротивствени ставови меѓу двете најголеми етнички заедници е неизбежно [поради] кусата историска дистанца и потребата ... 
двете страни да ги зајакнат своите рејтинзи. 
Точно е дека стереотипите никогаш нема целосно да застарат“, рече Пендаровски.
Претседателот Ѓорге Иванов го критикуваше министерот за одбрана, Фатмир Бесими, етнички Албанец, за присуството на церемонијата минатата недела кај споменикот на борците на Ослободителната народна армија на Албанците, убиени во конфликтот во 2001 година. 
Со церемонијата беше обележана 11-годишнината од охридскиот документ. 
Тоа беше прв институционален настап на Македонија пред борците.
„Претседателот ги повикува сите институции да се воздржат од злоупотреба на армијата за политички и партиски цели“, рече Иванов, додавајќи дека „не биле почитувани институционалните регулативи и процедури“ во овој случај. 
Бесими рече дека жали што неговото присуство „не е разбрано како залагање за помирување во духот на Охридскиот рамковен договор“.
„Охридскиот договор ја прави државата нестабилен, нефункционален систем. 
Најдобро е истиот целосно да се поништи, а не да се обновува“, рече за SETimes Миленко Неделковски, главен уредник на „Миленко Неделковски Шоу“.
Но, Муса Џафери, заменик-претседател задолжен за спроведувањето на Охридскиот рамковен договор, рече дека тоа е, всушност, договор за иднината на Македонија.
„Овој мировен договор беше, и останува, нашата најважна инвестиција за мирот и стабилноста во државата, која ги изгради темелите на едно ново општество и подобра иднина за сите“, рече Џафери.
Но, многумина се прашуваат дали тоа беше борба за територија или за правата на Албанците во Македонија.
По усвојувањето на договорот во 2001 година, албанската заедница побара да биде усвоен закон за затворање на четирите хашки случаи, со што ќе им се даде амнестија на обвинетите. 
Законот за амнестија беше усвоен од парламентот на 7-ми март 2002 година.
Хашкиот трибунал ги држеше четирите случаи четири години, без да постапува по истите. 
Трибуналот одлучи да не ги процесуира во 2006 година и ги врати, барајќи од Македонија да го направи тоа.
Во 2011 година, врз основа на законот, пратениците не гласаа за судење на четирите случаи на воени злосторства во кои беше вклучена Ослободителната народна армија.
Владините претставници рекоа дека тој чин беше обид за национално помирување меѓу Македонците и Албанците.
„Тоа ги затвора големите рани кои претходно ја спречија Македонија да тргне по патот на политичкото разбирање. 
Истото ќе придонесе за ... 
политичката и економската стабилност во државата“, рече пратеникот на ДУИ Арбен Љанбуништа.
Но, многумина Македонци и понатаму се лути.
„Рамковниот договор й беше наметнат со сила на Македонија. 
Истиот го промени уставниот поредок на Македонија, но не даде завршница за семејствата на исчезнатите или убиените Македонци. 
Оттогаш, сé се врти околу квотите и другите права за Албанците, додека останатите страдаат“, рече за SETimes Наум Миленкоски, 52-годишен жител на Охрид.
„Договорот го полагаше ... 
својот испит. 
Одолговлекувањето на целосното спроведување на т.н. 
Хашки случаи, го одложи процесот на создавање взаемна доверба, што не е здраво за општеството“, вели Положани.
Но, договорот беше најдобриот одговор на тогашното државно раководство за справување со политичките и безбедносните проблеми со кои се соочуваше државата, рече Пендаровски.
