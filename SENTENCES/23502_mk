28/04/2009
ХАГ, Холандија -- Трибуналот на ОН за воени злосторства во понеделникот (27-ми април) објави дека ќе го продолжи судењето на двајца поранешни високи српски шефови на безбедноста, една година откако здравствената состојба на еден од обвинетите доведе до прекин на судењето.
Судскиот процес против Јовица Станишиќ, поранешен српски шеф на безбедноста, и неговиот заменик, Франко Симатовиќ, започна во април 2007 година.
Тие се соочуваат со обвиненија за обучување, вооружување и водење паравоени единици, кои го убиваа и прогонуваа несрпското население за време на балканските конфликти во периодот 1992-1995 година.
Правните постапки беа прекинати минатиот мај, поради лошата здравствена состојба на Станишиќ, вклучително депресија и камења во бубрезите, кои специјалистите стравуваа дека ќе го спречат да учествува ефикасно во својата одбрана.
Сепак, врз основа на неодамнешните лекарски извештаи, судиите одлучија дека неговата здравствена состојба е доволно добра за да продолжи судењето на 25-ти мај.
Во другите вести од понеделникот, српскиот обвинител за воени злосторства Владимир Вукчевиќ се состана со американскиот амбасадор во Србија, Камерон Мантер.
Вукчевиќ за новинарите по состанокот изјави дека разговарале за најразлични прашања, вклучително и за побараната екстрадиција на осомничениот нацистички воен злосторник Питер Егнер од САД и наводниот шверц со органи на киднапираните косовски Срби, на крајот од 1990-тите.
Мантер рече дека Вашингтон ги цени напорите на Вукчевиќ и ја пофали соработката на Србија со Хашкиот трибунал за воени злосторства, истакнувајќи дека има „огромен напредок“.
(AП, Бета, Танјуг, Б92 - 27/04/09)
