12/09/2008
ПРИШТИНА, Косово -- Планот на ЕУ за Косово предвидува одреден степен на автономија за српското малцинство, особено во врска со здравството и образованието, рече специјалниот претставник на ЕУ во Косово, Питер Фејт, во четвртокот (11-ти септември).
„Можеме да постигнеме ваков статус за северно Косово“, рече Фејт.
Тој објасни дека Србите ќе имаат право да ги применуваат своите културни и верски обичаи и да користат економски бенефиции, како и бенефиции за вработување.
Тој ги повика косовските Срби да ја прифатат владата во Косово како своја.
Во другите вести од четвртокот, заменик-шефот на УНМИК, Дејвид Харленд, се состана со српските судски претставници на разговори околу отцепувањето на судскиот систем во северно Косово.
Тој повика на решение за проблемот што е можно побрзо и претстави конкретни предлози за повторно функционирање на судството.
Србите рекоа дека мора да се консултираат со Белград пред да дадат одговор.
(Фонет, Кохавижн, ТВ 21, Експрес, Телеграфи, Зери, Лајм, Бета - 12/09/08)
