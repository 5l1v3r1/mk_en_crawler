31/03/2011
Од Мухамет Брајшори за Southeast European Times во Приштина -- 31/03/11
Дали извештајот на Советот на Европа (СоЕ) во кој се изнесуваат наводи за вмешаност на највисоки косовски водачи во шверц со органи, ќе им наштети на шансите на земјата да добие повеќе меѓународни признавања?
Можноста предизвикува загриженост кај некои во Приштина.
Надевајќи се дека ќе ја попречи можноста да дојде до тоа, партијата Косовска нова алијанса ангажираше лоби-претпријатија да се погрижат за тоа да се слушне и страната на Косово.
Нејзиниот водач, Ибрахим Гаши, е уверен дека ќе следат нови признавања.
„Нема да споменувам држави, но постои група земји која е на пат наскоро да го признае Косово“, рече тој.
Поранешниот бизнисмен Беџет Пацоли -- кој всушност мора да поднесе оставка како претседател на Косово откако Уставниот суд донесе пресуда против него во средата (30-ти март), донесе 20 отсто од признавањата што Косово ги доби од 2008 година, тврди Гаши.
Оваа година Косово беше признаено од Катар, Гвинеа-Бисау и Оман, со што бројот сега изнесува 75.
Министерката за европски интеграции Флора Цитаку, е внимателно оптимистична.
„Процесот на признавање е забавен, и ние не сме среќни поради тоа.
Но, се надеваме дека ова ќе се промени и земјите ќе одлучат да не признаат“, рече таа за SETimes.
Аналитичарите признаваат дека земјата се соочува со пад поради контроверзностите што му наштетија на неговиот меѓународен имиџ.
„Негативните извештаи за Косово во светските медиуми и од важните институции како СоЕ ставаат голем прашалник над државата Косово“, рече Ардијан Арифау од приштинскиот Клуб за надворешна политика.
„Последователно, ќе биде многу потешко да се убеди некој зошто треба да ја признае државата Косово.“
Покрај тоа, додаде Арифау, Косово трпи штета од недостатокот на кохерентна стратегија.
Како резултат на тоа, земјата не може да извлече максимум од поволните настани -- а камоли да одговори на неповолните.
„Признавањата не се сфаќаат како примарна одговорност на косовските институции“, рече тој за SETimes.
„Недостатокот на нови признавања што уследи по пресудата на Меѓународниот суд на правдата [за Меѓународниот суд на правдата] покажува дека Министерството за надворешни работи и косовските институции се генерално неподготвени, немаат стратегија во овој момент во корист на Косово.“
Поранешниот министер за надворешни работи, Скендер Хисени, вели дека владата има причини да верува дека ќе следат нови признавања откако светскиот суд одлучи дека едностраното прогласување независност на Косово не е спротивно на меѓународното право.
„Добив голем број ветувања од претставниците на различни држави“, рече тој.
Покрај извештајот на Марти, имиџот на Косово може, исто така, да биде нарушен поради наводните нерегуларности за време на последниот круг избори.
Во некои области мораше да се одржи прегласување поради приговорите.
„Некои земји можат да ги сметаат [нерегуларностите] како причина за одложување на признавањето за еден период“, рече Гаши.
Едмонд Хаџинасто, министер за надворешни работи на соседна Албанија, смета дека и покрај назадувањата, динамиката е јасно на страната на Косово.
„Сакам да кажам дека одлуката на Катар и Гвинеа-Бисау да го признаат Косово е многу важна, и јас сметам дека овие земји ќе бидат следени од други кои ќе го земат предвид мирот и стабилноста кои ги дава независноста на Косово“, рече тој.
„Независноста на Косово е неповратен и незапирлив процес“, рече Хаџинасто.
