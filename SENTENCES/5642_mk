01/10/2010
Од Лилјана Смиљаниќ за Southeast European Times во Бања Лука -- 01/10/10
Ова е спринт до крајната цел за повеќе од 8.000 кандидати регистрирани за општите избори во Босна и Херцеговина в недела (3-ти октомври).
Гласачите ќе избираат членови на државниот парламент и парламентите на ентитетите, како и парламентите на кантоните во Федерацијата на Босна и Херцеговина (ФБиХ).
Деветнаесет кандидати се натпреваруваат за трипартитното претседателство на земјата.
Актуелните членови Харис Силајџиќ, Небојша Радмановиќ и Жељко Комшиќ се надеваат дека ќе ги задржат функциите, и покрај противкандидатите како Бакир Изетбеговиќ -- синот на Алија Избетбеговиќ, првиот претседател на независна БиХ -- и поранешниот член на претседателството Сулејман Тихиќ.
Анкетите на јавното мислење се без убедлив победник.
Некои покажуваат дека гласачите се заситени од актуелните членови, поради недостатокот на конкретен напредок во текот на изминатите четири години, додека други посочуваат дека тие имаат силна поддршка.
Само изборните резултати ќе покажат.
Кога кампањата започна официјално минатиот месец, сите политички партии во земјата ветија дека ќе ги скратат трошоците поради економската рецесија.
И покрај ветувањата, Трансперенси интернешнал на БиХ оценува дека трошоците за кампањата ќе изнесуваат вкупно скоро 2 милиони евра.
Според законот, политичката партија не смее да потроши повеќе од 10 евро центи по гласач на предизборната кампања.
Но, овие правила тешко се применуваат бидејќи нема закон кој обврзува транспарентност на финансирањата на политичките партии.
Партиите претежно ги инвестираат своите пари во телевизиски реклами и билборди.
Професорот Миодраг Живановиќ, предавач на Универзитот во Бања Лука, вели дека малите и новите партии не можат да добијат доволно простор на телевизиските станици во БиХ, бидејќи поетаблираните и повлијателни партии имаат повеќе пари и моќ да обезбедат простор за себе.
Според него, тоа ќе влијае на изборните резултати.
„Медиумите имаат големо влијание на обичните граѓани.
Бидејќи нашиот народ, како што јас сакам да кажам, има телевизори место мозок.
Наместо да чита весник, тие читаат сé што ќе им се стави пред носот“, вели Живановиќ.
Бошњачката партија за демократска акција (СДА) потроши повеќе од 130.000 евра на својата кампања во текот на изминатите седум дена.
„Главната активност на СДА е да ангажира многу свои членови за да се покрие недостатокот на пари на теренот.
Вкупната сума сигурно ќе биде помала од предвидената со законот“, рекоа партиските претставници.
Претходно, во текот на првите две недели од кампањата, владејачката партија во Република Српска, Независната социјалдемократска партија (СНСД) и владејачката Партија за БиХ (СБиХ) во БиХ потрошија највеќе.
Досега СНСД потроши околу 140.000 евра, а СБиХ околу 130.000 евра.
„Ќе потрошиме колку што ни треба.
Сумата ќе биде меѓу 300.000 и 500.000 евра“, рече генералниот секретар на СНСД, Рајко Васиќ.
Вкупно 40.000 евра -- повеќе од 100 пати од просечната плата во земјата -- се потрошени од партиите за медиумски реклами оваа недела.
