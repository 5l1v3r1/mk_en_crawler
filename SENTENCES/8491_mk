14/02/2012
Ивана Јовановиќ за Southeast European Times во Белград -- 14.02.12
Србија се подготвува да издаде лични карти за илјадници луѓе без документи, што ќе им овозможи да го докажат своето државјанство и гласачки права, и исто така ќе им даде поголем пристап до здравството, образованието и вработувањето.
Новиот закон, кој влегува на сила за неколку дена, е наменет за околу 6.000 лица кои не се наоѓаат на листата на ниту еден регистар, и околу 30.000 кои се сметаат за делумно законски видливи луѓе, без постојана адреса.
„Овие луѓе се регистрирани како државјани на Србија, но не можат да добијат лични карти без адреса. 
На моја иницијатива, ова беше решено со измени во законот за личната карта и живеењето, за да можат овие лица сега да добијат документи со административна адреса, односно нивната адреса во Центарот за социјална работа“, рече за SETimes српскиот народен правобранител, Саша Јанковиќ.
Многу луѓе кои се без документи живеат во нерегистрирани живеалишта и не се родени во болниците. 
Цели заедници остануваат законски невидливи. 
Законски невидливите лица се особено подложни на шверц на дрога и различни злоупотреби.
Орхан Драгаш, директор на Институтот за меѓународна безбедност, вели дека немањето лична карта може да биде сериозна закана за спроведувањето на законот.
„Ако нема документи за лична идентификација на лицата кои извршиле криминал, постојните разузнавачки бази на податоци [отпечатоци од прсти, ДНК и други методи за лична идентификација] не се на располагање за решавање на кривични дела. 
Исто таа, овие лица честопати се жртви на нелегална трговија со органи“, рече Драгаш за SETimes.
Најчест пример за ова се децата.
„По скоро две години обидување да обезбедам доказ за регистрирање на три деца кои живеат со свој роднина, децата беа нелегално одведени во Белгија. 
Еден ваков случај е едно петчлено семејство, кое се врати во Србија по многу години живеење во различни земји во Западна Европа“, рече за SETimes Ивана Станковиќ, програмски координатор на Праксис, организација која се занимава со заштита на законски невидливите.
Со цел да им се помогне на недокументираните лица и да се избегнат поголеми социјални последици, народниот правобранител, со Праксис, Центарот за напредни правни студии и УНХЦР, иницираа предлог-закон за измена на законот за вонсудски процеси, приспособен од страна на владата.
Оливера Павичевиќ, соработник во Институтот за криминално и социјално истражување, вели дека едно решение е градењето системи на социјална заштита кои ќе ги гарантираат потребните ресурси за да се живее достоинствен живот.
„Тука спаѓаат можностите за пристојно живеалиште, образование и здравствена заштита, при што целта на политиките е „спречување на животните кризи“ кои може да доведат до социјално исклучување“, рече таа за SETimes.
