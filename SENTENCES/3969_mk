09/10/2007
Од Игор Јовановиќ за Southeast European Times во Белград - 09/10/07
Еден од најлегендарните српски кошаркари, Владе Дивац, се збогува со спортот на тридневната серија настани, и најави дека ќе се фокусира на хуманитарната работа.
Настаните за збогум се одржаа минатиот месец во Белград и во родниот град на Дивац, Пријепоље.
На ручекот за собирање средства, организиран со помош на српското кралско семејство Караѓорѓевиќ, кошаркарската ѕвезда ја обелодени својата кампања „И ти можеш“, дел од Хуманитарната организација Дивац.
Околу 70.000 евра беа собрани за купување фарми за бегалците кои моментно живеат во колективни центри низ целата земја.
На настанот дојдоа неколку пријатели на Дивац и колеги-кошаркари.
Меѓу нив беше Хрватот Тони Кукоч, поранешен грчки репрезентативец, НБА ѕвездите Крис Вебер, Скот Полард, Глен Рајс и Боби Џексон, како и тренерот Грег Попович.
Дресовите на Коби Брајан и српскиот тенисер Новак Ѓоковиќ беа продадени за по 16.000 евра.
Во двата дена од прославите Дивац организираше концерт во центарот на Белград.
Присуствуваа повеќе од 10.000 луѓе.
За време на настанот луѓето можеа да донираат пари за хуманитарната аукција на Дивац со испраќање смс-пораки.
Беа собрани околу 125.000 евра.
„Сакам да ви се заблагодарам за огромната и несебична поддршка што ми ја дававте за време на мојата кошаркарска кариера, која започна во Србија и исто така завршува овде“, рече Дивац на прославата.
„Најважната игра започнува денес.
Со ваша помош најголемиот и најдобар тим се движи кон својата најважна победа -- помошта за луѓето кои останаа без својата земја, дом и пријатели, и за оние кои живеат во нечовечки услови“, рече играчот.
Крис Вебер од „Детроит пистонс“, исто така, им се обрати на присутните велејќи „Добра вечер Србијо“ на српски јазик.
Тој рече дека Дивац „не е само ...
голем играч, туку има и големо срце.
Тој е најдобриот човек што некогаш сум го запознал.“
Легендите на НБА, Карем Абдул-Џабар и Меџик Џонсон, тренерот Фил Џексон, како и раперот Снуп Дог и „Ред хот чили пепрс“, исгто така, ја поздравија публиката и зборуваа за Дивац на видео-снимките.
Дивац официјално ја заврши својата кариера во својот роден град Пријепоље.
Играчот го постигна својот последен кош држејќи в раце 12-годишно момче, бегалец од Хрватска, и помагајќи му да ја забие топката во кошот.
Со видливи емоции, тој им рече на обожавателите „Мојата желба беше да покажам дека не е важно каде човек е роден.
Дека дури и да доаѓа од мал град, може да ги оствари своите соништа.“
Дивац почна да игра во малиот клуб „Елан“ во Пријепоље, а продолжи да игра во „Слога“, белградски „Партизан“ и на крајот за „ЛА Лејкерс“, „Шарлот хорнетс“ и „Сакраменто кингс“.
Тој е, исто така, еден од најпопуларните личности во Србија, и помеѓу најпознатите Срби во светот.
