15/03/2011
Од Елизабет Марагула за Southeast European Times во Атина -- 15/03/11
Атинската берза скокна за повеќе од 5 отсто во понеделникот (14-ти март), делумно како резултат на одлуката од петокот на водачите на еврозоната за олеснување на условите за враќање на долгот за Грција.
Официјалните претставници, исто така, усвоија други стратегии за справување со европската криза со државните долгови.
Договорот вклучува продолжување на достасаноста на заемот од три на 7,5 години и намалување на каматната стапка за 100 основни поени, или од просечните 5,2 отсто на 4,2 отсто, што во основа ќе й овозможи на земјата што не располага со доволно пари, заштеда на околу шест милијарди евра од враќањето на минатогодишната финансиска помош на ЕУ и ММФ од 110 милијарди евра.
Премиерот Јоргос Папандреу ги поздрави одлуките како „јасен доказ за почитувањето на напорите што ги прави грчкиот народ“.
Аналитичарите, исто така, ја истакнуваат важноста.
Самитот донесе повеќе од што се очекуваше претходно, според Хауард Арчер, главен европски економист во лондонската консултантска куќа ИХС Глобал инсајт.
„Сеопфатниот“ план на водачите за враќање на еврото во колосек, треба да биде официјално усвоен на следниот самит на ЕУ следната недела.
„Водачите на еврозоната се согласија да ја зајакнат моќноста и флексибилноста на Европскиот инструмент за финансиска стабилност (ЕФСФ);
да постигнат напредок во Европскиот механизам за стабилност (ЕСМ), кој ќе го замени ЕФСФ во средината на 2013 година;
и исто така се согласија за пакт кој има за цел зајакнување на економската координација и управување меѓу земјите-членки на еврозоната и зајакнување на нивната конкурентност каде што заостанува“, напиша Арчер во истражувачката нота.
Иако значајни, овие одлуки се само чекор напред кон постигнување на крајната цел.
„Ова е важен чекор во справувањето со кризата со државните долгови на еврозоната, но какво било олеснување на пазарот ќе докаже дека е само привремено спасување ако земјите не го преземат потребното дејство за јавните финансии, банките и зајакнувањето на долгорочната конкурентност“, напиша Арчер.
Иако Грција постигнува напредок и сега има дополнително разбирање и поддршка од 17-те водачи на еврозоната, потребно е да се заврши уште многу работа.
„Продолжувањето на рокот за отплата на долгот на 7,5 години е мала помош, но очигледно не е доволно“, рече Золт Дарвас, постојан експерт на бриселската експертска група Бругел, за SETimes.
„Грчката влада мора да постигне многу значаен примарен буџетски суфицит за да ја постави пропорцијата долг/БДП на доволно опаѓачки пат, или тие мора во голема мера да го забрзаат економскиот раст.
Тие работат на тоа, дека спроведуваат многу значајни структурни реформи“, објасни Дарвас.
Јенс Бастиан, висок економски истражувач за Југоисточна Европа во грчката експертска група Грчка фондација за европска и надворешна политика, понуди слична анализа во врска со неодамнешните отстапки.
„Мислам дека тоа е мал, но неопходен придонес.
Дали тие го решаваат проблемот?
Не.
Ова не е нешто што еврозоната може да го постигне за време на еден самит во текот на еден викенд“, рече Бастиан за SETimes.
„Значи, ова беше, како што мислам, поправка;
и тоа неопходна.
Но, тоа не ги решава суштински основните прашања со кои Грција мора да се справи и кои, исто така, еврозоната мора да ги реши“, рече Бастиан.
Со невработеност од наводно 14,8 отсто во декември 2010 година, нови мерки на штедење не се наоѓаат на врвот на листата на желби на Грците, но токму тоа е можно да биде применето ако не прекине даночната евазија.
„Грција мора да покаже дека во поглед на владата, централната банка, но исто така и корпоративната средина, има контрола над проблемите и дека може да го оствари она што го потпиша“, рече Бастиан.
Ако е нешто јасно од исходот на самитот, тоа е дека на Грција й треба нејзината поддршка од европартнерите, не „само“ финансиска помош.
„Во изминатите месеци се покажа дека фрлањето пари на проблемите не е доволно добро“, рече Бастиан.
