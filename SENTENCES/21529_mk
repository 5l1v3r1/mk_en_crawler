28/10/2008
АТИНА, Грција -- Министерката за надворешни работи, Дора Бакојани, вели дека Грција нема да дозволи Македонија да влезе во НАТО или во ЕУ додека двете земји не го решат својот долготраен спор околу името.
„Нашата политика кон Скопје има само една цел -- решение на спорот околу името“, истакна Бакојани во интервјуто за весникот „Та неа“ во понеделникот (27-ми октомври).
„Само откако ќе постигнеме компромис ќе го поддржиме пристапот на [Maкедонија] во ЕУ и НАТО“, рече таа.
Шведска и Соединетите Држави во понеделникот изразија поддршка за напорите на Македонија за интеграција.
По состанокот во Скопје со вицепремиерот за европски прашања, Ивица Боцевски, шведскиот државен секретар за европски прашања, Сесилија Малмстром, рече дека спорот околу името претставува билатерално прашање кое не треба да влијае на напорите за интеграција на Македонија.
Боцевски рече дека Малмстром го уверил во континуираната поддршка на Шведска на патот на Македонија кон ЕУ.
Исто така во понеделникот, претседателот Бранко Црвенковски разговараше за регионалните прашања со американскиот заменик помошник државен секретар, Стјуард Џонс.
Црвенковски потврди дека Скопје останува посветено на решавањето на спорот со Грција.
Џонс рече дека се надева оти тоа ќе се случи брзо, бидејќи пристапот на Македонија во НАТО ќе придонесе за понатамошната стабилност и просперитет.
(Нетпрес, Макфакс, МИА, Та неа, In.news, A1, Балканинсајт - 27/10/08)
