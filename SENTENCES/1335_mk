05/11/2008
Дваесет и седмиот истанбулски Саем на книгата беше отворен во саботата (1-ви ноември) во саемскиот и конгресен центар ТУЈАП.
Околу 550 издавачки куќи од Грција, Косово, Македонија и Романија и други земји учествуваат на деветдневниот саем.
Истиот вклучува потпишување на книги, читања и панел дискусии со 750 автори од Турција и од странство.
Овогодинешната агенда вклучува разговори за плагијаторството на книгите и слободата на изразувањето.
Во понеделникот (3-ти ноември) во Пела, Грција, официјално беше отворен археолошки локалитет.
Министерот за култура, Михалис Лапис, присуствуваше на отворањето.
Археолошкиот музеј во Пела, кој е моментно во изградба, се очекува да се отвори во 2009 година.
Филмот Буги на романскиот режисер Раду Мунтеан ја доби специјалната награда на жирито на 10-тиот Европски филмски фестивал во Есон, Франција.
Дванаесет европски филмови од Романијa, Словачка, Полска, Белгија, Унгарија, Франција, Англија, Италија, Maкедонијa и Австрија се натпреваруваа на фестивалот, кој трае од 10-ти до 25-ти октомври.
Романот Фото Стојановиќ на театарската критичарка и етнограф Евгенија Иванова е добитник на петтата годишна награда за литература „Вик“ за најдобар роман во Бугаријa.
Фондацијата „Вик“ ја доделува годишната награда од висок профил за напорите за заживување на интересот на Бугарите за својата современа литература.
Aлбанската народна библиотека стана полноправен партнер на Народните библиотеки на Европа, објавија медиумите во вторникот (4-ти ноември).
Албанската библиотека се приклучи на 48-те библиотеки кои веќе му припаѓаа на конзорциумиот и ќе добие пристап до дигиталните и библиографски извори на 20 јазици.
Филмот Хадерсфилд на српскиот режисер Иван Живковиќ ја освои наградата за најдобар филм на 38-миот меѓународен филмски фестивал „Молодист Киев“, кој се одржа во Киев, Украина, од 18-ти до 26-ти октомври.
Вкупно девет српски филмови се натпреваруваа на фестивалот, кој се фокусираше на младите филмски работници.
Филмот Резолуција 819, кој ја обработува темата на геноцидот врз муслиманите во Сребреница за време на конфликтот во периодот 1992-1995 година, ја освои големата награда на 31-ви октомври на овогодинешниот Меѓународен филмски фестивал во Рим.
Филмот, снимен во Франција од италијанскиот режисер Џакомо Батиато, се базира на вистински настани.
Косовските граѓани ќе имаат можност да станат милионери, објавија приштинските медиуми во понеделникот (3-ти ноември).
Шоуто Кој сака да биде милионер?
за првпат започна во Велика Британија во 1998 година -- откако се рашири во 106 земји во светот, Mилионерот ќе ја започне својата косовска верзија во декември, преку јавниот радиотелевизиски сервис РТК.
(Разни извори – 29/10/08 - 05/11/08)
