21/11/2011
Светла Димитрова и Лилјана Ковачевиќ за Southeast European Times -- 21.11.11
Европската комисија (ЕК) во четвртокот (17-ти ноември) објави дека ќе додели повеќе од 200 милиони евра помош во вид на грантови, во текот на следните две години, како поддршка на интегративните реформски напори на Босна и Херцеговина (БиХ).
Отпочнувањето на финансиската програма за периодот 2012-2013 година во рамките на Инструментот за предпристапување (ИПА) на ЕУ, беше објавено по четири дена разговори меѓу највисоките претставници на ЕУ и високите државни власти и властите на ентитетите во БиХ.
„Оваа недела беше покажана посветеноста на ЕУ на БиХ. 
Ние сме подготвени да ја поддржиме целата земја на нејзиното патување кон членството во Унијата“, рече Питер Соренсен, шеф на делегацијата на ЕУ во БиХ и специјалниот претставник (ЕУСР) на ЕУ.
„Доделувањето на средствата од помошта за оваа цел претставува конкретен доказ за таа посветеност“, додаде тој.
Договарањето на проектите од ИПА 2012 ќе почне во 2013 година.
Почнувајќи од јануари 2007 година, кога Бугарија и Романија влегоа во Унијата, ИПА ги замени шест години старите програми ФАРЕ, ИСПА и САПАР, за двете балкански држави, како и за десетте земји што добија членство во мај 2004 година.
ИПА, исто така, го замени финансискиот инструмент КАРДС за Западен Балкан, како и турскиот предпристапен инструмент.
Помошта им се доделува на сите кандидатки и потенцијални кандидатки за ЕУ, во рамките на ИПА од 2007 до 2013 година, во вкупна висина од 11,6 милијарди евра. 
Механизмот на финансирање е изготвен со цел да им помогне на овие земји да носат стандарди и политики во согласност со оние на Унијата.
Освен прашањата специфични за секоја држава, програмата ИПА, исто така, се фокусира на прекуграничната соработка.
Според Јулијана Николова, советничка на бугарскиот премиер Бојко Борисов за управување со фондовите на ЕУ, средствата обезбедени за Бугарија се покажаа исклучително корисни.
„Лошо е што тоа овозможува некои грешки во предпристапниот период, но й помага на земјата да ја засили својата администрација; тоа е особено корисно во областа на инфраструктурата и помага да се воспостави потребната легислатива и земјата да се подготви за членство“, рече Николова за SETimes.
Николова објасни дека средствата, исто така, им помагаат на властите да научат како да управуваат со помошта на ЕУ. 
„Ова се тешки и сложени процедури. 
Но, тие й помагаат [на земјата] да се подготви за членството, создавајќи режим сличен на конкретното членство, во кој истата треба да знае како да управува со финансиите, кои цели треба да ги следи, а потоа да ги финансира, остварува и докажува тие стратешки цели, да покаже резултати и да ги штити финансиските интереси на европските даночни обврзници“, рече таа.
Правдата и домашните работи, реформите во јавната администрација, развојот на приватниот сектор и транспортот се меѓу приоритетните области и сектори утврдени во ИПА програмата за БиХ 2012-2013 година, се вели во соопштението на делегацијата на ЕУ во Сараево.
Другите области ги вклучуваат животната средина и климатските промени, социјалниот развој и дејствата поврзани со акито на ЕУ и друго.
„Ние се фокусираме на проектот за Коридорот 5ц, сараевскиот Процес на станбени решенија за раселените лица, поддршката на Финансискиот истражен оддел на на БиХ, како и на проектите за изготвување на политиката за малите и средните претпријатија“, рече за SETimes портпаролот на делегацијата на ЕУ и портпарол на ЕУСР, Енди Мекгафи.
„Проектите во областа на ветеринарната и фитосанитарната безбедност и безбедноста на храната се важни во однос на пристапувањето на Хрватска во 2013 година. 
Ние, исто така, ги поддржуваме акционите планови на Ромите за решавање на проблемите со домувањето, образованието, вработувањето и здравството“, додаде тој.
Од Директоратот за европска интеграција на БиХ изјавија за SETimes дека ЕК има намера да се консултира со сите нивоа на власта со цел да се избегнат проблемите што се случија во последниве месеци, а кои може да й нанесат на БиХ загуба од 96 милиони евра оваа година.
„Исто така, ќе се инсисира на тоа информациите што ентитетите ги претставуваат пред Советот на министри да бидат попрецизни и да имаат тежина со цел да се загарантира политичка поддршка за целиот процес“, изјави за SETimes Харис Абаспахиќ, советник на премиерот на Федерацијата на Босна и Херцеговина, Нермин Никшиќ.
Тој, исто така, истакна дека ќе биде формирана работна група за да се осигури успех на програмата. 
Истата ќе биде составена главно од луѓе кои биле вклучени во процесот во текот на претходните години.
„ЕК инсистира на подобра комуникација и координација во самите структури на БиХ, но не се бара ништо радикално поразлично во споредба со системот кој веќе постои“, рече Абаспахиќ.
„Додека сите нивоа на владата се вклучени во процесот на европска интеграција, државата е таа што е обврзана истиот да го спроведе. 
Никој во БиХ не може да ја избегне [задачата] на зајакнување на капацитетот на државните институции бидејќи процесот на европска интеграција имплицира токму зајакнување на институционалниот капацитет на државата, а не на ентитетот“, додаде тој.
Дијана Пејиќ, портпаролката на Министерството за економски прашања и регионална соработка на Република Српска (РС), посочи дека овој ентитет ќе ги поддржи проектите чија цел е зајакнување на институционалниот капацитет, под услов тоа да биде од корист за нив.
„РС ги поддржува проектите од кои има многу реална корист и не може да ги поддржува проектите чија цел е само организирање на институциите на државно ниво“, рече Пејиќ за SETimes.
