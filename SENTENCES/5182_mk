06/08/2009
(Заман, Вол стрит џрнал - 06/08/09; AП, Ројтерс, ВОА, Ксинхуа - 05/08/09)
Премиерот Реџеп Тајип Ердоган во средата (5-ти август) се состана со претставниците на прокурдската Партија за демократско општество, на разговори околу владината иницијатива со цел решавање на долготрајниот курдски проблем,
Турските Курди сочинуваат една петтина од населението во државата од скоро 77 милиони луѓе и се нејзиното најбројно етничко малцинство. 
Курдите, кои живеат претежно во сиромашниот југоисточен дел од Турција, се борат за поголема автономија и повеќе права уште од 1984 година, кога забранетата Курдистанска работничка партија (ПКК) почна вооружена борба против власта. 
Во 25-годишниот конфликт загинаа повеќе од 40.000 луѓе, од кои повеќето Курди.
„Нашата нација сака единство, соработка и солидарност. 
Таа сака солзите на мајките да престанат. 
Сака да нема крв и смрт“, рече Ердоган по своите разговори со водачот на ДТП, Ахмет Турк, во средата во парламентот.
На едночасовните разговори учествуваа и министерот за внатрешни работи, Бесир Аталај, координаторот на владината курдска иницијатива, и двајца високи членови на ДТП, која има 21 претставник во парламентот.
Претходно Ердоган не сакаше да се состане со оваа прокурдска партија поради нејзиното одбивање да ја осуди ПКК како терористичка организација, за каква ја сметаат Турција, ЕУ и САД. 
ДТП се соочува со можно затворање поради своите наводни врски со милитантната група.
„Среќни сме и се надеваме дека атмосферата на дијалог е загарантирана“, рече Турк, поздравувајќи ги разговорите во средата.
„Јасно ги искажавме своите мисли за процесот кој ќе вклучува мислења од секој дел од општеството и ќе созрева со текот на времето“, рече тој.
Иако не беа обелоденети детали од владината курдска иницијатива, портпаролот на Министерството за надворешни работи, Бурак Озугергин, во средата за новинарите изјави дека неговото министерство учествува во плановите за воведување серија реформи со кои ќе им се дадат повеќе права на Курдите.
Според извештаите на турските медиуми, новата иницијатива, најверојатно, ќе предвиди договори за враќање на дел од илјадниците бегалци од етничките Курди кои избегаа од земјата, и живеат во камп во северен Ирак.
Аналитичарите веруваат дека состанокот на Ердоган со Турк се одржал во очекување на „патоказот“ за решение на курдското прашање кое Абдула Оџалан, затворениот водач на ПКК, се очекува да го објави следната недела. 
Според извештаите, тоа ќе се случи, најверојатно, на 15-ти август, 25-годишнината од почетокот на вооружената кампања на ПКК за самоуправа.
Дениз Бајкал, водачот на најголемата опозициска Републиканска народна партија, го критикуваше потегот на Ердоган, обвинувајќи го дека прави отстапки пред бунтовниците.
