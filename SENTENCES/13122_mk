27/09/2005
БЕЛГРАД, Србија и Црна Гора -- Сојузниот министер за надворешни работи, Вук Драшковиќ, во понеделникот (26-ти септември) изјави дека нема да има напредок во процесот на евроатланска интеграција на Србија и Црна Гора, ниту, пак, ќе има повеќе странски инвестиции додека генералот на босанските Срби, Ратко Младиќ, кој се наоѓа во бегство, не му биде предаден на Хашкиот трибунал. 
Драшковиќ, кој даде изјава за новинарите по враќањето од Њујорк, исто така, предупреди дека ставовите на Србија во врска со решавањето на косовскиот проблем би можеле да бидат „драстично“ загрозени како резултат на тоа што нема целосна соработка со Трибуналот.
Во другите вести од понеделникот, владејачката српска коалиција се согласи да го номинира поранешниот поддржувач на Младиќ, Зоран Станковиќ, за нов министер за одбрана на Србија и Црна Гора. 
Тој ќе го замени Првослав Давиниќ, кој поднесе оставка претходно овој месец поради скандалот со воените набавки. 
Црна Гора мора, исто така, да ја одобри неговата кандидатура. 
Последно Станковиќ беше директор на Военомедицинската академија во Белград. 
(Данас, РТС - 27/09/05; Блиц - 27/09/05; Б92, Танјуг - 26/09/05)
