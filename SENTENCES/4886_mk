22/09/2009
Од Антонио Прленда за Southeast European Times во Сараево -- 22/09/09
Здружени напори 2009 (ЦЕ09), 15-дневна меѓународна воена вежба, спонзорирана од американската Европска команда, заврши минатата недела во Бања Лука.
Петстотини војници од 16 земји на НАТО, како и околу 150 војници од БиХ, учествуваа во тестирањето на интероперативноста и компатибилноста на телекомуникациските системи на членките на НАТО и Партнерството за мир (ПзМ), во касарната „Козара“.
Иако БиХ беше главното место на настанот, вежбата, исто така, се одржа и во Холандија и Данска, со што вкупниот број на учесници во ЦЕ 2009 беше 1,200 војници од 37 земји.
Членот на претседателството на БиХ, Жељко Комшиќ, ја истакна важноста на организирањето на настанот.
„Организацијата на вежбата претставува доказ за зрелоста на структурите кои ги контролираат вооружените сили на БиХ и, исто така, докажува дека може да учествуваме во најсложени воени активности како еднакви партнери“, рече Комшиќ.
Бригадниот генерал Драган Вуковиќ, лицето задолжено за сите активности околу вежбите во БиХ, објасни дека ова „ни даде можност да се запознаеме подобро меѓусебно, да работиме како војници и заеднички да ги решиме сите зададени задачи“.
Иако вежбите вклучуваа и тестирање на мрежно-центристичките способности, заедничките оперативни слики дефинирани од корисникот, тестирањето пред распоредувањето и интернет одбраната, најважно од сé, тие вклучија и комуникациски стандарди.
Вооружените сили на БиХ учествуваа со неколку радио и телефонски системи и ја демонстрираа компатибилноста на опремата со сите верзии на технологијата на другите учесници.
Полковник Алија Кожљак, шеф на Тимот за меѓународна соработка во армијата на БиХ, потврди дека беа спроведени повеќе од 170 тестови, од кои 99 беа успешни.
На церемонијата на затворање присуствуваа водечките национални и меѓународни политички и воени претставници во БиХ , вклучително и сите тројца членови на претседателството, американскиот амбасадор во БиХ, Чарлс Инглиш, и командантот на УСЕУКОМ, адмирал Џејмс Ставридис.
Инглиш потврди дека вежбата ги истакна зголемените воени врски на БиХ со САД и другите сојузници во НАТО.
„Од борбите со шумските пожари во Херцеговина, до поддршката на меѓународните мисии во пустините во Ирак и можеби наскоро, и во Авганистан, храбрите мажи и жени на босанските вооружени сили покажаа карактер и храброст на кои сите граѓани на оваа држава можат да бидат горди“, рече Инглиш.
Комшиќ додаде дека е особено задоволен што за првпат земјата домаќин не е полноправна членка на НАТО.
Ова е, наводно, првпат во 14-годишната историја на Здружените напори, истите да се одржат надвор од Германија.
