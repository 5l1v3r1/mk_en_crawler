30/08/2010
Од Бојана Миловановиќ за Southeast European Times во Белград – 27/08/10
Во текот на трубачкиот фестивал во Гуча, луѓето забораваат на сложеноста на животот и изгледа како малиот град да дише во ритамот на инструментот. 
Атмосферата на фестивалот е најдобро опишана со неговиот слоган "Само еднаш се живее“.
Градот, 2000 жители, пречека речиси еден милион посетители на овогодинешниот фестивал, обележувајќи ја својата 50-годишнина.
Улиците станаа премали за толку многу гости, музиката е премногу гласна и сите претеруваат во забавата, јадењето и пиењето. 
Гуча е место за луда забава.
„Одлична атмосфера, многу народ и сите навистина се чувствуваат добредојдени. 
Јас би сакал да дојдам повторно следната година, навистина уживам во атмосферата тука, и музиката се разбира," изјави за SETimes италијанскиот посетител Стефано.
Крис е од Англија, а Ела од Холандија. 
„Гуча е неверојатно место, ние сме тука веќе 11 дена, стигнавме еден ден пред почетокот," објаснува Крис.
„Фестивалот е неверојатен, тотално лудило. 
Ние, исто така, запознавме многу прекрасни луѓе и сигурна сум дека ќе ги видиме повторно," додава Ела.
Марина од Загреб ќе оди на рехабилитација по Гуча. 
„Јас престојувам во еден стан со моите пријатели од Босна, Америка и Бугарија. 
Беше фантастично, но по четирите дена поминати во ова лудило, ќе ми биде потребна рехабилитација", изјави таа за SETimes.
Гуча станува туристичка атракција и го привлече вниманието како на српските, така и на странските официјални претставници. 
Оваа година, американскиот амбасадор во Белград, Марија Ворлик, рускиот амбасадор Александар Конузин, српскиот вицепремиер Ивица Дачиќ и министерот за инфраструктура Милутин Мркониќ присуствуваа на фестивалот.
Студенти по музика од Кина, Индија и Мексико дојдоа да ја учат атракцијата и феноменот на трубата. 
Тие исто така имаа можност да го посетат Музејот на труби - преку кој Гуча ја изразува својата почит кон инструментот кој ја направи славна.
„Има две Србии, онаа што сака да влезе во Европа и онаа што сака да ја донесе Европа во Србија. 
Гуча е втората Србија, бидејќи посетители од 80 земји редовно доаѓаат на трубачкиот фестивал", изјави за SETimes Слободан Јоловиќ, шеф на организацискиот комитет на фестивалот.
50-фестивал беше двојно подолг - од вообичаените пет дена до десет - и покрај вообичаеното натпреварување на фестивалот, тој исто така вклучуваше и натпревар на Светските трубачи и Дувачки оркестри. 
Добитник на титулата најдобар оркестар беше трубачкиот оркестар на Дејан Петровиќ, а Екрем Мамутовиќ од Врање беше прогласен за најдобар трубач.
Светското натпреварување привлече оркестри од другите континенти, како што се Австралија и Северна Америка, но српските музичари повторно си заминаа со признанија. 
Во оваа категорија, местата беа сменети - Петровиќ беше прогласен за најдобар трубач, додека најдобар оркестар беше оној предводен од Мамутовиќ.
„Јас свирам на труба од шест години, тоа беше една од моите први детски играчки. 
На 13-годишна возраст, јас дебитирав во Гуча и тука сум и денес, освојувајќи ги овие награди. 
После сето тоа, јас навистина мислам дека станува подобро“, еден од најдобрите трубачи на денешницата Мамутовиќ изјави за SETimes.
Иако овогодинешните труби само што молкнаа, подготовките за следниот фестивал во Гуча веќе почнуваат.
„Следната година фестивалот ќе се врати на своите вообичаени пет дена траење. 
Младите луѓе го сочинуваат мнозинството од посетителите на Гуча и заради тоа ние ќе се обидеме уште повеќе да ја приспособиме програмата на нив“, изјави директорот на Центарот за култура Адам Тадиќ за SETimes.
