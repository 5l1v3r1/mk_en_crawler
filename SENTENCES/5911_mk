16/03/2011
Од Алина Лехтинен за Southeast European Times во Истанбул -- 16/03/11
Премиерот Реџеп Тајип Ердоган во понеделникот (14-ти март) остро реагираше на критиките дека слободата на медиумите во Турција станува сé полоша. 
Тој го обвини меѓународниот печат дека води „клеветничка кампања“ и ги повика новинарите соодветено да ги анализираат настаните.
„Не постои рамнотежа во овој извештај“, рече Ердоган за документот издаден минатата недела од страна на ЕУ, во кој се критикуваше, како што беше кажано, притисокот што се врши врз медиумите. 
„Текстот на овој извештај не ја одразува слободата на медиумите во Турција.“
Дебатата се вжешти по неодамнешното апсење на седумте новинари за наводна вмешаност во т.н. 
заговор „Ергенекон“ за соборување на владата.
Во неделата илјадници Турци маршираа по фрекфентната улица Истиклал во центарот на Истанбул, протестирајќи поради апсењата. 
Тоа беа најголеми од неколкуте неодамнешни демонстрации организирани за поддршка на слободата на печатот во Турција.
„Многу новинари се уапсени. 
Некои од нив веќе беа во затвор две години“, рече демонстрантката Гузиде Дондар Ефе, 40-годишна професорка на Универзитетот Билги.
„Тие ги ставаат во затвор за ништо“, рече демонстрантот Икем Кајкан (29). 
„Ние сме тука за нивната слобода. 
Тие ја бранеа демократијата и слободата на говорот.“
Досега, според локалните медиуми, 68 новинари се уапсени за наводни врски со Ергенекон.
Владата тврди дека само 27 новинари се наоѓаат во затвор.
Повеќето од уапсените, беа отворени критичари на владејачката Партија на правдата и развојот (АКП). 
Сепак, неодамнешното апсење на двајца новинари -- Ахмет Сик и Недим Сенер, познати по својата осуда на воениот удар од 1980 година -- беа шок за многумина.
Потегот беше „премногу за сите тука“, рече Дондар Ефе, која се опиша себеси како пријателка на Сик. 
„Ако го обвините Ахмет [дека бил дел од Ергенекон] сите ќе ви се смеат.“
Обвинителите во неделата рекоа дека апсењата на Сик и Сенер немаат никаква врска со она што се пишуваше во медиумите. 
Но, тие одбија да објаснат зошто биле уапсени.
Неодамнешните апсења покренаа некои прашања за тоа дали опаѓа слободата на медиумите во Турција. 
Некои новинари тврдат дека со оглед на тоа што изборите се за само три месеци, АКП станува понасилна во своите напори да ги замолчи критичарите.
Tурскиот претседател и еден од основачите на АКП, Абдула Ѓул, ја искажа својата сопствена загриженост во врска со неодамнешните апсења минатата недела.
„Впечатокот што го добив е дека постојат одредени настани кои јавната свест не може да ги прифати. 
Тоа фрла сенка на нивото што Турција го достигна и имиџот кој добива пофалби од сите“, рече Ѓул.
