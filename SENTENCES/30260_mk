18/01/2011
ТИРАНА, Албанија -- Парламентот во понеделникот (17-ти јануари) беше место на вжештена дебата, при што опозициската Социјалистичка партија (СП) инсистираше на оставка на целата влада. 
Причина за ова беше минатонеделната оставка на Илир Мета, вицепремиер и министер за економија и трговија, поради видео-снимката за наводна корупција во доделувањето договори. 
На почетокот од седницата, прва во оваа година, пратениците од опозицијата веднаш започнаа со обвинувања кон владата за корупција и побараа предвремени парламентарни избори. 
Премиерот Сали Бериша одговори со обвинувања кон водачот на СП, Еди Рама, за намерно подготвување на видео-снимката против неговиот коалициски партнер, Мета. 
По говорот на Бериша, пратениците од опозицијата со часови ја блокираа говорницата на парламентот. 
На крајот, мнозинството ги усвои измените во новата влада кои беа прифатени во текот на денот од страна на претседателот Бамир Топи. 
Насип Нако ќе биде министер за економија, трговија и енергија, додека Едмонд Хаџинасто ќе го заземе местото на Мета како вицепремиер. 
(Балкан Веб, Шекули, ББЦ, ВОА, Топ Њуз - 17/01/11)
