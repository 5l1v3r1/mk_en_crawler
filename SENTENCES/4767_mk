07/04/2009
Од Беса Беќири за Southeast European Times во Приштина -- 07/04/09
Правната и полициска мисија на ЕУ во Косово, ЕУЛЕКС, прогласи целосно оперативен капацитет и ги отвори своите канцеларии во Приштина во понеделникот (6-ти април).
На церемонијата присуствуваа претставници на членките на ЕУ, косовскиот претседател Фатмир Сејдиу и премиерот Хашим Тачи.
Шефот за безбедност на ЕУ, Хавиер Солана, го поздрави постигнувањето во изјава од Брисел, велејќи дека ЕУЛЕКС „ќе стори сé за институциите што го спроведуваат законот да работат подобро и побрзо за доброто на луѓето во Косово“.
ЕУЛЕКС -- најголемата цивилна мисија досега на ЕУ -- „претставува доказ за силната посветеност на ЕУ на Западен Балкан“, додаде Солана.
Мисијата, која стана операртивна во декември 2008 година, се посвети на неколку проекти откако го започна својот мандат „во тесна соработка со косовските институции“.
Мирно распоредување низ целата земја, вклучително и нестабилниот северен дел;
судење на еден случај на воено злосторство;
прво судење во судот во Митровица од март 2008 година и идентификацијата на остатоците на 23 исчезнати лица и нови потенцијални места за ексхумација, се само некои од задачите што беа реализирани во изминатите четири месеци.
Полицијата на ЕУЛЕКС се распореди низ цело Косово во 34 полициски станици и шест регионални централи на косовската полиција.
Мисијата, исто така, има 24-часовно следење на Специјалните полициски единици, пограничната полиција и царинските власти на портите 1 и 31 на границата со Србија.
Истата спроведува 24-часовни патроли со способност за брз одговор од страна на Интегрираните полициски единици низ целата земја.
„Со околу 3.000 лица персонал, [мисијата] е поголема од другите десет цивилни операции заедно, кои ЕУ моментно ги води низ целиот свет.
Свесни сме за големите очекувања кои постојат за ЕУЛЕКС“, рече шефот на мисијата Ив де Кермабон.
Тој во понеделникот рече дека ЕУЛЕКС ќе продолжи да ги следи, упатува и советува своите косовски колеги задолжени за полицијата, судовите и царината -- но, само локалните власти „може да го спроведуваат владеењето на законот за населението во Косово“.
„Ќе има многу предизвици, но јас сум уверен дека заедно со другите присуства на ЕУ, ќе постигнеме успех на мисијата.
Севкупната цел на Унијата е да прогласи стабилност во Косово и во регионот“, рече специјалниот претставник на ЕУ во Косово, Питер Фејт.
