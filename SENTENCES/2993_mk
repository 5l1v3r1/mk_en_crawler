18/07/2006
(АП, Ројтерс, ФТ, Тајмс, ББС, Теранет, Букурешки дневни вести, Девет часот - 18/07/06; СНН, АП, Ројтерс, АФП, ДПА, ББС, СНА, Ромпрес, Софиска новинска агенција, Медиапул, Дневник, ХИНА - 17/07/06)
Скоро една недела по ескалацијата на насилството во Средниот Исток евакуацијата на странците од Либан доби на интензитет во понеделникот (17-ти јули), како што владите ги забрзуваат напорите за извлекување на нивните граѓани на сигурно.
Според извори во Дамаск, околу 75.000 странци влегле во Сирија во текот на првите пет дена од борбите во Либан.
Во понеделникот, 283 романски државјани, меѓу кои и 107 деца, ја преминале либанско-сириската граница и треба да пристигнат во Букурешт вечерва со три авиони на Таром. 
Тие им се придружија на уште 340 лица кои веќе ја напуштија земјата.
Во Либан живееја вкупно околу 1.000 Романци. 
Во тек е разработката на плановите за евакуација на преостанатите, рече портпаролката на романското претседателство, Адријана Сафтиу, по состанокот со кој претседаваше претседателот Трајан Башеску, втор во последниве два дена.
„Ако биде неопходна репатријација на другите Романци, ние сме подготвени да ја повториме операцијата, земајќи го предвид тоа како се одвиваат борбите, како и расположливата инфраструктура“, рече романскиот министер за надворешни работи, Михаи-Разван Унгуреану.
Користејќи го патот преку Сирија и помошта на Германската амбасада во Бејрут, Хрватска успеа да ги евакуира 39-те вработени во хрватското претпријатие „Ѓуро Ѓаковиќ“ во понеделникот. 
По нивното пристигнување во Дамаск, работниците ќе допатуваат во Хрватска со чартер авион, објави официјален претставник на хрватското Министерство за надворешни работи.
Според ББС, 50 Грци веќе се пристигнати во Атина, патувајќи преку Дамаск. 
Триесет и двајца Турци ја преминаа турско-сириската граница со автобус.
Бугарија, која има околу 500 свои државјани во Либан, најпрво планираше да го искористи патот преку Сирија за евакуација на своите државјани. 
Но, Министерството за надворешни работи во понеделникот објави дека ја напушти оваа идеја и дека сега прави аранжмани за евакуација преку море, низ Кипар.
Од вкупно 350 бугарски државјани „заробени“ во Либан, 200 контактирале со Бугарската амбасада во Бејрут. 
Според заменик-министерот за надворешни работи, Феим Чаушев, тие биле извлечени од земјата со грчкиот брод за 1.300 патници, Иерапетра, кој го организирала Франција, а треба да вплови во кипарското пристаниште Ларнака во вторник вечер. 
Другите евакуирани ќе бидат доведени во Кипар в среда и в петок.
Постојаниот секретар на кипарското Министерство за надворешни работи, Сотос Закеос, на прес-конференцијата во петокот во Никозија изјави дека вкупно 100 Кипарци ќе се вратат дома со грчката фрегата што ги евакуира грчките државјани од Либан.
Кипар во неделата понуди помош во напорите за евакуација.
„Кипар е подготвен да им помогне на сите странски државјани „заробени“ во Либан“, рече портпаролот на кипарската влада, Кристодулос Пашиардис. 
„Ние ќе ги обезбедиме сите можни [средства] за помош и сите неопходни капацитети за да им помогнеме на европските граѓани и другите државјани.“
Стотици странци -- вклучувајќи и туристи и лица со двојно државјанство -- се извлечени на сигурно преку Средоземното Море. 
Многумина се очекува да се евакуираат низ оваа рута и во следните денови.
Канада има 40.000 државјани во Либан, додека САД и Австралија имаат по 25.000.
