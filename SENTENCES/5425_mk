17/06/2010
Од Бојана Миловановиќ за Southeast European Times во Белград -- 17/06/10
Дури ни изгор температурите -- кои достигнаа скоро 40 Целзиусови степени -- не спречија илјадници жители на Белград да пробаат традиционални српски специјалитети, јапонски, грчки или австриски специјалитети во старата тврдина на градот Калемегдан во саботата (12-ти јуни) и неделата.
Петнаесет најдобри ресторани во главниот град ја претставија својата храна на првиот белградски Фестивал на храната и пијалакот, заедно со различни производители на храна и винарии.
„Нашата цел е да се доближиме со квалитетот до слични вакви настани во Лондон и Дубаи. 
Посетителите навистина имаа нешто за да ги задоволат своите сетила -- храна од различни региони, како и добри домашни или традиционално висококвалитетни тоскански вина“, изјави за SETimes директорката на фестивалот Јелена Петровиќ.
Посетителите можеа да пробаат суши во барот Ики, или да уживаат во некое гиро во грчки стил на Бајрон фуд. 
Или можеа да изберат нешто поблизу до домашната храна.
„[Трпезата] на ресторанот Трпеза нуди традиционални јадења од трпезите на српските историски династии“, рече Драган Лукиќ за SETimes. 
„Имаше од кифли со мелено јагнешко месо, јагне печено во земјени садови и нешто помодерни јадења од другите меѓународни кујни, како што се „кордон блу“ или „териаки чикен“.
Јадењата од блиските штандови за храна изгледаа како да се подготвени од српските прабаби без интерес за микробранови печки или тостери.
Бакина кухиња [Кујната на баба] приготвува здрава храна на традиционален начин, објасни Весна Предиќ стоејќи пред импровизирана печка на дрва. 
„Овој семеен бизнис, исто така, извезува различни видови џем и ајвар [популарна балканска паста од црвени пиперки] на странските пазари. 
Сé се подготвува без современа обработка: здраво е и вкусно“, рече Предиќ.
Со оглед на жештините, понудената чадена тортиља од лосос, октопод и салата од грав на штандот на „Фиш енд бар“ се покажаа како добар избор.
Другите, на кои не им смета жештината, немаа проблем да пробаат лути и зачинети јадења.
„Да, жешко е, но нема причина да не се проба австрискиот колбас“, рече Милош (16) за SETimes. 
Тој моментно учи во угостителското училиште и ќе стане готвач во некој од белградските ресторани. 
Драгана (23) и Петар (25) дојдоа на фестивалот од други причини. 
„Ја сакам грчката храна и го сакам гирото“, рече Драгана.
„Не можам да јадам на оваа жештина; морам брзо да најдам пиво“, одговори Петар.
Организаторот на настанот, Белградската туристичка организација, вели дека фестивалот ќе стане традиција.
