04/07/2011
Линда Карадаку за Southeast European Times во Приштина – 04.07.11
На состанокот на кој се дискутираше за економската соработка меѓу Косово и Албанија, косовската вицепремиерка Мимоза Кусари Лила, и албанскиот премиер Сали Бериша, одлучија да ги укинат царинските давачки кои ги лутат косовските извозници. 
Исто така, беше дискутирано за изградбата на 34-километарскиот пат од Фиерза до Коман во северна Албанија.
Бериша рече дека сегашните царински давачки веќе нема да се применуваат, што беше потврдено и од директорот на албанската царина, Фламур Ѓимишка.
Директорот на Косовоската царинска служба, Наим Хуруглица, даде изјава за SETimes во врска со проблемот меѓу двете влади, потврдувајќи дека постои решение и дека статистиката покажува зголемување на билатералната трговија.
SETimes: Во која фаза е сега прашањето на царината и даноците меѓу Косово и Албанија?
Хуруглицa: Нема голем проблем, освен фактот дека во некои случаи царинската администрација на Република Албанија не ја прифаќа декларираната вредност на косовските извозници, и ја зголемува извозната вредност, принудувајќи ги албанските увозни претпријатија да плаќаат повеќе за ДДВ. 
Како резултат на тоа, косовските производи станаа поскапи на албанскиот пазар.
SETimes: Дали контактиравте со властите во Тирана? 
Кои идни чекори се очекуваат?
Хуруглицa: Се одржаа состаноци. 
Последниот беше меѓу двата директори на царините. 
Беше постигнат прелиминарен договор за решавање на практичките тешкотии, кој може да се реализира преку постувозна верификација во случај кога има сомневање за пријавена помала од реалната вредност.
SETimes: Може ли да очекуваме целосно отстранување на царинските давачки меѓу Косово и Албанија? 
Дали елиминирањето на давачките ќе помогне за економскиот развој на двете држави?
Хуруглицa: Косово и Албанија немаат царински давачки на меѓусебните производи. 
Двете држави се членки на ЦЕФТА и се наплаќа само ДДВ, или акциза, на некои стоки. 
Соработката му служи на економскиот развој на двете земји и статистиката покажува раст на трговијата. 
Во 2010 година Косово увезе стока во вредност од 61 милиони евра од Албанија, или 52,33% повеќе отколку во 2009 година, а извезе стока во вредност од 23 милиони евра, или 33,19 отсто повеќе од 2009 година.
SETimes: Каква е позицијата на бизнис заедницата во Косово во врска со ова прашање?
Хуруглицa: Бизнис заедницата изрази незадоволство од тешкотиите со кои се соочуваа и работат на нивно отстранување.
SETimes: Дали принципот на реципроцитет би функционирал меѓу двете држави, и дали Косово ќе го бара тоа?
Хуруглицa: Нема потреба од реципроцитет за прашањата кои може да се решат меѓу двете влади.
