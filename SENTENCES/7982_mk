06/06/2013
Клаудија Лутовска за Southeast European Times во Скопје -- 06.06.13
Земјите во Европа и во Азија мора да го замрзнат нивното користење на хидрохлорофлуоројаглеводороди (HCFC) на основно ниво оваа година и да остварат намалување од 10 отсто до 2015 година, во согласност со Монтреалскиот протокол.
HCFC се користат како разладувач и гас во аеросолните боци и е докажано дека придонесуваат за намалување на озонската обвивка во горната атмосфера.
„Монтреалскиот протокол има за цел да ја заштити озонската обвивка, која претставува заштитен фактор на планетата Земја од радијација.
Ситуацијата е алармантна, но веќе се постигнати големи резултати, особено во балканските земји и земјите-членки на ЕУ од [Регионалната озонска мрежа во Европа и Централна Азија]“, рече за SETimes Халварт Коепен, регионален координатор на Програмата за животна средина на ОН.
Неодамнешната конференција во Охрид, организирана од македонското Министерство за животна средина и просторно планирање, во соработка со Програмата за животна средина при ОН, се фокусираше на начините на кои земјите можат да ги реализираат своите обврски.
Учесниците беа од Албанија, Ерменија, Босна и Херцеговина, Хрватска, Грузија, Киргистан, Македонија, Молдавија, Црна Гора, Србија, Турција и Туркменистан.
Состанокот се фокусираше на размена на искуства во спроведувањето на плановите за елиминирање на соединенијата на HCFC.
„Државите, особено оние од светот во развој имаат голема полза од ...
знаењето за подобрување на легислативата и регулативите, пренесувањето на знаење и обука, финансирањето за директна примена во променливите технологии и опрема“, рече Коепен за SETimes.
Главните цели на состанокот вклучуваа формирање центри за е-учење, овозможување националните единици за озон ефикасно да ги спроведат плановите за управување со исфрлањето од употреба и зајакнување на националните здруженија за разладување и климатизација во регионот, како клучни актери во остварувањето на намалувањето.
„Воспоставувањето на мрежата е од повеќекратна важност за земјите-членки на мрежата.
Македонија отвори канцеларија за заштита на озонот во 1997 година, но со нашата иницијатива за воспоставување мрежа како држава, ние станавме инструктор и навигатор во обезбедувањето пристап за другите држави до можностите и бенефитите од Монтреалскиот протокол“, рече за SETimes Марин Кочовски, шеф на Канцеларијата за заштита на озонската обвивка во Македонија.
Според Марко Гонзалес, секретарот на Програмата за животна средина на ОН за заштита на озонската обвивка, Македонија ги исполни обврските од Монтреалскиот протокол порано од очекуваното.
„Македонија даде придонес со воведување технолошки промени во индустријата со технологија која е поволна за озонската обвивка.
На меѓународно ниво исполнувањето на обврските од протоколот се на многу високо ниво“, рече Гонзалез за SETimes.
Според ОН, три земји од регионот драстично ја намалија употребата на HCFC.
Молдавија ја намали својата употреба за 43 отсто, Хрватска за 40 отсто и Турција за 34 отсто од 2007 до 2009 година.
ЕУ почна со ифрлање од употреба на HCFC од јануари 2010 година, а Хрватска се надева дека целосно ќе го исфрли од употреба во 2016 година, 14 години пред распоредот на Монтреалскиот протокол.
Колку ќе биде тешко да се исфрли од употреба HCFC во вашиот дом?
Кажете ни со тоа што ќе оставите коментар.
