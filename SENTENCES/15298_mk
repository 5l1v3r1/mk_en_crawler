29/11/2006
БРИСЕЛ, Белгија -- Европската комисија (ЕК) во средата (29-ти ноември) официјално ги објави своите препораки во врска со преговорите на Турција со ЕУ, една недела порано од очекуваното. 
Комесарот за проширување, Оли Рен, рече дека затворањето на преговорите за осум од вкупно триесет и пет поглавја, ќе биде условено од отворањето од страна на Турција на нејзините пристиништа за Кипар, како што се бара со договорот за царинска унија. 
Поглавјата за кои станува збор се: слободното движење на стоката, правото на воспоставување и слободата на обезбедување услуги, финансиските услуги, земјоделскиот и руралниот развој, риболовот, транспортната политика, царинската унија и надворешните односи. 
Преговорите нема да бидат прекинати, но процесот ќе биде забавен. 
Соопштението уследи по неуспехот на финската иницијатива чија цел беше надминување на ќор-сокакот во врска со Кипар.
Во својата прва реакција, турскиот премиер Реџеп Тајип Ердоган рече дека одлуката на ЕК е неприфатлива за Анкара. 
(EУ обсервер, АФП, Фокус, Ројтерс)
