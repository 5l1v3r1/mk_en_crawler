15/03/2013
Игор Јовановиќ за Southeast European Times во Белград -- 15.03.13
Експертите велат дека инфузија на капитал или пораст на цените е единствениот начин да се спречи пропаѓањето на Електростопанство на Србија.
Иако дотурот на електрична енергија за населението и економијата не е загрозен, владините претставници и економските експерти се вознемирени од настаните во претпријатието, кое може да заврши со долг од 500 милиони евра оваа година.
Економистите предупредуваат дека решавањето на проблемот нема да биде лесно.
Махмуд Бусатлија, член на Националниот совет за економска обнова, вели дека свеж капитал за претпријатието, кое е најголем бизнис систем во српската економија со 36.000 вработени, е единственото решение за надминување на кризата.
„Не гледам друго решение за овој проблем освен да се одвојат производствените капацитети од [претпријатието за електрична енергија] како одделни претпријатија кои ќе работат во рамките на системот.
Претпријатието, едноставно, има очајна потреба од свеж капитал кој ќе го отвори патот за нови инвестиции и развој“, рече Бусатлија за SETimes.
Бобан Петровиќ, претставник на Енергетскиот комитет во српската Стопанска комора, вели дека претпријатието не би требало да банкротира сè додека има ненаплатен долг кон истото.
Според податоците на претпријатието за електрична енергија, претпријатието има ненаплатени нешто повеќе од 1 милијарда евра.
Најголеми должници се граѓаните и претпријатијата кои не ги плаќаат своите сметки.
Но, мала е веројатноста истото да успее да ги наплати долговите навреме.
Петровиќ вели дека порастот на цената е дел од можното решение.
„Електричната енергија е добра со реална цена.
Сè додека тоа е социјална категорија во Србија, [претпријатието] не може да смета на профит и поголеми инвестиции“, рече тој за SETimes.
Но, некои граѓани сметаат дека плаќаат доволно за електрична енергија.
„Целата оваа работа со [претпријатието за електрична енергија] ми изгледа како изговор за зголемување на цената на електричната енергија.
Тоа значи дека ќе мораме повторно да плаќаме за сè и јас навистина не знам како“, рече за SETimes Никола Паниќ (69), пензионер од Белград.
Владата зазеде остар став во однос на ова прашање, бидејќи претпријатието е двигателот на економијата во државата.
Неговата неспособност да ги плати долговите ќе загрози голем број бизниси.
„Кредитот е единствениот начин да се избегне замрзнување на сметките“, рече Александар Обрадовиќ, заменик генерален директор на претпријатието Електростопанство.
Министерот за финансии и економија, Млаѓан Динкиќ, вели дека буџетот нема средства наменети за претпријатието за електрична енергија и дека владата нема да даде кредитни гаранции за ниту едно претпријатие под државна контрола, ако истите не се наменети за инвестиции.
„Можам да му дадам на [претпријатието] индиректна морална поддршка, но сè е во негови раце“, рече Динкиќ.
Министерот за енергија, Зорана Михајловиќ, побара управата на претпријатието самостојно да го реши проблемот, и тоа брзо.
„Ако управата и управниот одбор не се способни да си ја вршат работата, тогаш државата и јас, како министер, ќе повикаме на одговорност и ќе ги искористиме сите законски средства за да ги спроведеме одлуките“, вели Михајловиќ.
