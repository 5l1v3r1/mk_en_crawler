12/10/2009
Од Бојана Миловановиќ за Southeast European Times во Белград -- 12/10/09 Фотографии на Никола Барбутов
Еден од најпопуларните театарски актери во Србија, Тихомир Станиќ, настапуваше на сцените на разни големи театарски компании;
запаметен е по улогите во „Фауст“ на Гете, „Дивиот мед“ на Чехов, „Дон Кихот“ и неговата најомилена улога во „Детски дух“ во театарот Битеф.
Станиќ прв пат се појави на сцената на тригодишна возраст, рецитирајќи песна во селското училиште каде предавал неговиот татко.
Неговата љубов кон театарот продолжува до денес и тој отвори компанија за филмска продукција наречена Балкан Филм во Република Српска.
Во екслузивното интервју за Southeast European Times, Станиќ зборува за неговите почетоци, театарот денес и неговата нова продукциска компанија.
SETimes:
Вашата актерска кариера започнува уште во вашето најрано детство?
Станиќ:
Имав само три години.
Мојот татко, селски учител, организираше училишни рецитали, што ми даде можност да се појавам на сцената многу рано.
Ја рецитирав „Мајката на херојот“ [песна] на Бранко Ќопиќ.
Бидејќи имав само три години, мојот татко имаше замена, еден ученик од осмо одделение во случај да заглавам некаде.
Застанав еден миг за да земам воздух, а мојот татко и рече на осмоодделенката Гина да продолжи.
Тогаш јас почнав да плачам и реков дека знам да продолжам и изрецитирав се.
Тоа беше мој голем успех кој ми донесе многу пари, бидејќи сите во селото ме наградија.
Целиот мој професионален живот се развиваше на ист начин подоцна во животот.
Прво луѓето не ми веруваат, потоа ми веруваат, јас ќе одработам добро, потоа не ми плаќаат или мојата плата е потрошена на некое друго место.
На крајот, не работев со оние кои не ми дозволуваа да пијам.
Некои признаваа дека повеќе сум голем алкохоличар отколку голем актер.
Денес, приказната е поинаква;
трезен сум веќе седум години и мојот живот апсолутно се подобри, бидејќи можам да го кажам моето мислење во повеќе работи отколку порано.
SETimes:
На 17-годишна возраст се запишавте на Академијата за драмски уметности во Нови Сад.
Кој беше почетокот на вашата професионална кариера?
Станиќ:
Тргнав за Нови Сад по една девојка која отиде да студира земјоделство.
Тоа беше среќна околност, бидејќи дефинитивно нема да успеев на Академијата за драмски уметности во Белград, имајќи го предвид фактот дека не бев подготвен.
Комисијата одби да ме прими на академијата, освен еден наставник, Дејан Мијац.
Години подоцна, кога го запрашав мојот наставник што го натера да ме прими, тој одговори:
„Па, ти имаше нешто“.
Го прашав што беше тоа и одговорот беше „Имаше голема желба“.
SETimes:
Игравте во многу значајни улоги во делата на големите писатели како Гете или Чехов.
Дали недостига нешто од таа листа?
Станиќ:
Не, не недостига ниту една улога, еден актер го игра само она што му припаѓа.
Се си доаѓа на свое место во уметноста.
Нема неправда во уметноста, нема „Требаше да ја играм таа улога, но не ја одиграв“.
Нема неправда, бидејќи порано или подоцна секој го добива она што го заслужува.
Ако е направена неправда, постои поголема правда која ќе го исправи тоа.
Одиграв многу големи улоги, но имав и многу лоши.
Она што може да биде квалитет на мојот израз како актер е тоа што се изгледа многу лесно како производ на една разиграност и шанса, но не затоа што сум прецизен актер.
SETimes:
Што мислите за српскиот театар денес и за квалитетот што и го нуди на публиката?
Станиќ:
Има нешто во театарот од што сите сме згрозени во Србија -- кланство.
Во еден момент сфатив дека сум станал дел од она што ме згрозува.
Ние сме мизерно ограничени, инцестуозно ограничена средина.
Верувам дека се ќе се смени кога ќе бидат укинати визните ограничувања, можеби не истиот ден, но со тек на време, работите ќе се сменат.
Српскиот театар се затвори во една самозадоволна и безначајна продукција.
Исти актери играат во сите театри, исти луѓе режираат претстави.
Дали една претстава е подобра или позначајна од друга не е важно.
Се чини дека театарот не постои вистински во Србија, тој е целосно ирелевантен
SETimes:
Отворивте и продукциска компанија, Балкан Филм, во Република Српска.
Какви планови имате за тој дел од вашата кариера?
Станиќ:
Планирам да направам филм за концентрациониот логор Јасеновац, голем проект заради кој сум возбуден.
Снимањето треба да започне во 2011-та година.
Филмот ќе биде насловен „Безимени деца“.
Приказната е за Дијана Будисављевиќ, австријка омажена за д-р Јулие Будисављевиќ која спаси 12 000 деца од концентрациониот логор Усташа.
Таа водела дневник, чувала досиеја и документи преку кој децата можеле да бидат пронајдени.
По војната, југословенската разузнавачка служба и ги одзела документите и никој не знаел ништо за неа долго време.
Овие деца не можеле да бидат пронајдени после тоа, бидејќи документите биле уништени.
Во 2003-та година, хрватскиот Историски Музеј и Јавната институција Јасеновац објавија извадоци од нејзините белешки по наслов „Дневникот на Дијана Будисављевиќ“.
Дневникот е инспирацијата за филмот.
Со откривање на нејзината судбина и нејзиното хумано дело, ќе биде раскажана приказната за логорот Јасеновац.
