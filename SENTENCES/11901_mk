18/05/2005
САРАЕВО, Босна и Херцеговина (БиХ) -- Портпаролот на шефот за безбедност на ЕУ Хавиер Солана, Кристина Галах, во вторникот (17-ти мај) изјави дека ЕУ е разочарана од тоа што босанските водачи не успеаја да постигнат договор за суштинските полициски реформи.
Изјавата е дадена по прекинот на политичките преговори кои беа блокирани поради приговорот на Република Српска во врска со предложените мапи за идните полициски региони.
Галах рече дека реструктуирањето на полициските сектор на БиХ претставува главен услов за интеграцијата на БиХ во ЕУ и истакна дека и во следниот период тоа ќе остане така.
Високиот претставник Педи Ешдаун рече дека комесарот за проширување на ЕУ Оли Рен му рекол дека Европската комисија, сигурно, нема да го одобри обидот на БиХ за започнување на разговорите за Договорот за стабилизација и асоцијација под сегашниве услови.
Ешдаун, сепак, додаде дека постои можност за промена на ситуацијата и исполнување на поставените критериуми до четврток, кога мисијата на проценка на ЕУ се очекува да пристигне во Сараево.
Исто така во вторникот, премиерот на БиХ, Аднан Терзиќ, го предупреди министерот за безбедност, Бариша Чолак, и министерот за надворешни работи, Младен Иваниќ, дека мора да најдат решение во врска со назначувањето на новиот менаџмент на Државната агенција за истраги и заштита до 23-ти мај.
Локалниот печат го цитира Терзиќ дека ќе разгледа и евентуални „радикални“ мерки за недоволната одговорност во врска со ова прашање.
(Дневни аваз, Независне новине - 18/05/05;
НТВ Хајат, Фена - 17/05/05)
