01/03/2006
(Катимерини, АБХабер, Турски дневни вести - 01/03/06; UN News Centre, UPI, Cyprus News Agency, Athens News Agency, Cyprus Mail, AFP - 28/02/06; AP - 27/02/06)
Генералниот секретар на ОН Кофи Анан и претседателот на кипарските Грци Тасос Пападопулос се состанаа во вторникот (28-ми февруари) во Париз на разговори во врска со начините за придвижување на процесот за повторно обединување на Кипар.
Тие се согласија дека напредокот на различни фронтови, меѓу кои и демилитаризацијата и техничките разговори помеѓу заедниците на кипарските Грци и кипарските Турци, значително ќе ја подобрат атмосферата потребна за обновување на разговорите за повторно обединување на овој медитерански оствор, поделен од 1974 година.
„Тие се согласија дека продолжувањето на процесот на преговорите, во рамките на мисијата на добра волја на генералниот секретар, мора да се случи во соодветно време и да се заснова на внимателни подготовки“, се вели во соопштението на ОН по состанокот во вторникот.
За време на четиричасовниот состанок Анан и Пападопулос се „согласија да го продолжат својот тековен дијалог со изразената цел за забрзување на барањето на сеопфатно, фер и взаемно прифатливо решение за кипарскиот проблем“, се вели во соопштението на ОН. 
Анан го поздрави договорот постигнат помеѓу водачите на кипарските Грци и кипарските Турци за започнување на технички разговори помеѓу двете заедници за голем број прашања.
Според соопштението, претседателот на кипарските Турци, Мехмет Али Талат, го увери шефот на ОН дека „ги споделува истите аспирации“.
Во изјавата за новинарите Анан рече дека неговите напори во текот на следните неколку месеци ќе се фокусираат на намалувањето на разликата помеѓу зборовите и дејствата.
Запрашан дали планира наскоро да назначи свој нов претставник за Кипар, шефот на ОН посочи дека не верува дека е „вистинско“ време за тоа.
Поранешниот специјален претставник за Кипар, Алваро де Сото, поднесе оставка по референдумот во април 2004 година за иницијативата на ОН за повторно обединување на островот, кога мнозинството кипарски Грци го отфрлија планот на Анан за договор. 
И покрај тоа што мнозинството кипарски Турци гласаа за предложеното решение, на крајот само меѓународно признаениот дел на островот на кипарските Грци пристапи во ЕУ на 1-ви мај 2004 година.
Оттогаш Анан јасно стави до знаење дека нема да се обиде повторно да ги отвори преговорите ако смета дека шансите за постигнување договор се мали.
Според Tурските дневни вести, генералниот потсекретар на ОН за политички прашања, Ибрахим Гамбари, ќе биде најверојатниот избор на Анан за нов специјален претставник. 
Гамбари накусо го опфати кипарското прашање за време на говорот во понеделникот во Вашингтон, повторувајќи го претпазливиот став на Анан во врска со мировниот процес.
„Ние разговараме со сите“, рече Гамбари, споменувајќи ги САД, Русија, Грција, Турција, Велика Британија и ЕУ. 
„Не сакам да вложиме преговарачки напори [ОН] за потоа да се нурнеме во празен базен.“
