09/03/2013
Линда Карадаку за Southeast European Times во Приштина -- 09.03.13
Косовските граѓани се надеваат дека обвиненијата за корупција против призренскиот градоначалник Рамадан Муја и петмина други високи локални функционери, сигнализираат позитивни промени во судскиот систем на земјата.
„Граѓаните се сити од злоупотребите на власта. 
Очекуваме правосудството да си ја одработи својата работа, а ако обвиненијата против Муја се докажат, се надеваме на соодветна казна. 
Oва не е прв случај да бидат обвинети високи функционери за корупција и злоупотреба на власта во Призрен. 
Сакаме да видиме крај за корупцијата, еднаш засекогаш“, изјави за SETimesДрени Гаши, работник од Призрен.
„Случаите во кои обвинетите се раководители на централните и локалните институции влијаат на власта на двете нивоа ... 
Ако овие и другите вакви случаи завршат со осуди, и високите функционери на крајот добијат затворски казни, довербата на јавноста во правосудниот систем на земјата ќе се зголеми и ние ќе бидеме охрабрени да учествуваме во решавањето на различни корупциски активности“, рече заSETimesБетим Муслиу, директор на Косовскиот правен институт.
На крајот од февруари ЕУЛЕКС поднесе кривични обвиненија во призренскиот Основен суд против Муја и петмина други локални функционери за давање јавно земјиште на образовниот центар Ѓулистан и јавен имот на Колеџот Мехмет Акиф.
„Случајот вклучува наводи за незаконско користење и корист од земјиштето во сопственост на општина Призрен, и други дејства кои резултирале со сериозни кршења на правата на голем број баратели во граѓански спорови“, велат од ЕУЛЕКС.
И покрај обвиненијата, градоначалникот и другите функционери се сè уште на должност. 
Блерим Красниќи, портпарол на ЕУЛЕКС, вели дека обвинителството не одлучува дали Муја ќе остане или ќе биде отстранет од функцијата.
Од косовското државно обвинителство изјавија заSETimes дека според сегашната легислатива, кога се подигаат обвиненија, официјалните претставници можат да продолжат со вршење на функцијата.
„Врз основа на членот 56 од законот за локална самоуправа, мандатот на градоначалникот завршува ,во случај на пресуда за кривично дело со наредба за затвор во траење од шест месеци или повеќе',“ рече заSETimesАгрон Маџуни, директор за правен мониторинг на општините во министерството.
Имер Бериша, портпарол на општина Призрен, изјави заSETimes дека општината не добила официјални обвиненија од судот.
Опозициското движење Ветевендосје истакна дека ова е четврт градоначалник од Косовската демократска партија против кого се подигнати кривични обвиненија за сериозни кривични дела.
„Ова ниво на криминал, корупција и злоупотреба на службената должност се случува не само на општинско ниво, туку и на централно ниво“, се вели во соопштението за медиумите на Ветевендосје и се додава дека „искоренувањето на корупцијата претставува предуслов за политички, социјален и економски развој на Косово“.
Но, граѓаните не сакаат борбата против корупцијата да биде нарушена од политиката.
„Правдата треба да се спроведува, но без ... 
политика“, рече заSETimesНдуе Палука, трговец од Призрен.
Рита Реџепи (24) вели дека се надева оти последните обвиненија за корупција ќе донесат промена.
„Тешко е да се води каков било административен бизнис без да се даде мито“, рече таа. 
„Се надевам дека ќе дојде денот кога поплаките на граѓаните ќе се земат предвид.“
