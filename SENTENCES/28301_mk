18/10/2010
ТИРАНА, Албанија -- Групите за јавен интерес ја критикуваа одлуката на владата донесена минатата недела, за увоз на отпад од земјите на ЕУ и негово рециклирање.
Регионалниот еколошки центар (РЕЦ), говорејќи во име на 29 организации за животна средина, ја осуди одлуката во саботата (16-ти октомври).
„Во време кога Албанија очекува големо еколошко загадување и кога очекуваме закон за отпадот во урбаните средини, Советот на министри носи неприфатлива одлука да увезе урбан отпад“, се вели во соопштението на РЕЦ, и се повикува владата да го преиспита законот.
Опозициската Социјалистичка партија ја критикуваше одлуката како криминална, и вети дека ќе ја поништи веднаш штом дојде на власт.
Самата СП се соочи со критики за истото прашање во 2004 година.
Тогаш, поранешниот водач на партијата, Фатос Нано, потпиша договор за увоз на отпад од Италија и негово рециклирање во фабрика во близина на Тирана.
Но, групите за јавен интерес протестираа против потегот на основа на заштитата на животната средина и ја натераа владата да го раскине договорот седум месеци подоцна.
(Шекули, Ора њус, НОА, Топ ченал - 17/10/10)
