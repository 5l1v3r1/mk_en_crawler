19/11/2010
Европската банка за обнова и развој (ЕБОР) предвидува дека Aлбанијa ќе постигне најголем економски растеж во Југоисточна Европа оваа година.
Предвидувањето за раст од 3 отсто се должи на голем број фактори, како што е релативната макроекономска стабилност на земјата и фискалните ограничувања, вели ЕБОР во својот годишен извештај, објавен во средата (17-ти ноември).
Новата бродска линија што ги поврзува градот Свиштов во Бугаријa и Зимничеа во Романија преку реката Дунав, беше отворена овој месец.
Инвестицијата од 6 милиони евра ја направи романски инвеститор.
Бродот има капацитет да пренесува 250 патници, 12 камиони и 40 автомобили.
Приштинскиот меѓународен аеродром привлекува нови авио-линии кои ќе овозможат нови врски со главните градови во Европа.
Аеродромот во вторникот (16-ти ноември) објави дека Луфтханза ќе почне да работи на почетокот од следната година со четири летови неделно за Германија.
Изиџет планира да воведе летови за Велика Британија и Швајцарија, додека унгарски Малев двојно ќе го зголеми бројот на своите летови, на 14 неделно.
Летовите за Италија и Белгија, исто така, се очекува да станат почести.
Единствениот аеродром во Косово се очекува да регистрира рекордни 1,3 милиони патници оваа година.
Бугарската влада ја избра ХСБЦ како консултант во изградбата на втората нуклеарна централа во земјата во Белене, објави во вторникот (16-ти ноември) министерот за економија, Трајчо Трајков.
Консултатот ќе подготви извештај за финансиската остварливост на проектот, кој најверојатно ќе биде клучен фактор за привлекувањето стратешки европски инвеститор.
Tурската група болници ја започна својата прва инвестиција во Косовo.
Болницата за кардиологија во Приштина од 70 кревети ќе отвори 110 работни места.
Агенцијата за рангирање Стандард енд пур во вторникот (16-ти ноември) ја деградираше кипарската eкономија за еден поен на „А со негативни изгледи“ поради високата изложеност на банкарскиот сектор кон задолжената Грција.
Според агенцијата, намалувањето ја одразува „зголемената ранливост од вградениот кредитен ризик на надворешните средства на кипарскиот финансиски систем и домашниот кредитен регистар, и влијанието што тие ја имаат врз јавните финансии“.
Првата мини електрична централа на биомаси во Србијa беше отворена во селото Драгачица, во близина на Чачак, објавија локалните медиуми на 12-ти ноември.
Објектот, кој има годишен капацитет од 600.000 киловати, и ќе работи на пченкарна силажа.
Инвестицијата во проектот изнесуваше околу 200.000 евра.
Хрватскиот парламент започна со разговори за предлог-буџетот за 2011 година во вторникот (16-ти ноември).
Според предлогот, буџетскиот дефицит ќе биде 4,3 отсто од БДП.
Предлог-буџетот претпоставува дека економијата ќе се зголеми за 1,5 отсто во 2011 година.
Цифрата на расходи вклучува 270,6 милиони евра за процесот на пристапување на ЕУ.
ММФ го ревидираше своето предвидување за растот на БДП во 2011 година за Босна и Херцеговинa (БиХ) на 2,2 отсто наспрема 3 отсто претходно, рече во понеделникот (15-ти ноември) претставникот на ММФ, Костас Христу.
Христу ја водеше мисијата на фондот која остана во земјата две недели за четвртиот преглед на стенд-бај аранжманот од 1,2 милијарди евра.
По напуштањето на БиХ, мисијата заклучи дека спроведувањето на стенд-бај аранжманот било главно според предвиденото.
(Разни извори -- 12/11/10-19/11/10)
