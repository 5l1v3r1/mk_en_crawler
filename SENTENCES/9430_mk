02/04/2012
Енди Дабилис за Southeast European Times во Атина -- 02.04.12
Ако не се најде спонзор, Грција ќе го изгуби еден од своите најпосакувани симболи на слава -- сребрениот пехар што го освои Спридон Луис со победата на маратонот на првите модерни Олимписки игри во Атина во 1896 година.
Пехарот од шест инчи, сега во сопственост на внукот Спирос Луис, ќе биде ставен на аукција во Кристис во Лондон на 18-ти април, четири месеци пред Олимпијадата таму.
Луис рече дека сака да им ја даде сумата, која се очекува да изнесува меѓу 190.000 и 250.000 американски долари, на своите деца. 
„Нашето семејство е многу гордо што имаше чест да го чува овој важен историски спортски трофеј во изминативе 116 години“, рече Луис.
„Победата на мојот дедо на првиот маратон на првите модерни Олимписки игри ќе остане дел од наследството на моето семејство засекогаш. 
Но, време е да се погледне кон иднината, а не минатото. 
Имам две деца, и најважната работа за мене е тие да се згрижени што е можно подобро. 
Секогаш ќе биде невозможно да се подели пехарот.“
Сегашниот грчки Олимписки стадион, кој се користеше за Игрите во 2004 година, го добил името по Спиридон.
Отпочнати се неколку иницијативи за пехарот да се задржи во Грција.
Утици Кирјаки, директор на Олимпискиот музеј во Солун во северна Грција, изјави за SETimes дека се надева оти некој ќе се заложи за тоа пехарот да остане во земјата.
„Имаме финансиски проблеми во Грција. 
Се обидуваме да стигнеме до богатите луѓе“ да го купат, додаде таа. 
„За нас, тоа е важно, а можеби и за некој друг“, рече таа, додавајќи дека пехарот е еден од трите што ги добило семејството. 
Таа рече дека семејството ги задржува другите.
Јоргос Патулис, градоначалник на атинската населба Маруси, каде што е роден Спиридос Луис, рече дека општината собира донации. 
Патулис рече дека Министерството за култура требаше да го прогласи трофејот за национално богатство и да ја спречи неговата продажба.
„Во контакт сме со Кристис, за да се согласиме околу сумата и да го спречиме изнесувањето на пехарот на аукција“, рече тој.
Драматичната победа на Спиридос Луис се случи кога тој дојде во водство откако австралискиот тркач Едвин Флак, победник на 800 метри и 1500, падна. 
Тоа го отвори патот за маратоног како престижен настан на идната Олимпијада, и за создавање на маратони во Њујорк и во Бостон.
Со катастрофалната економска криза во Грција, вниманието на многумина е свртено кон преживување. 
Грција се потпира на спонзорите -- вклучително и германскиот производител на автомобили БМВ -- за да го испрати целиот тим на Игрите во Лондон во 2012 година, и да го финансира својот дел од штафетата на олимпискиот факел.
„И покрај тоа што имаме огромни финансиски тешкотии како држава ... 
нема да скратиме на тоа што ќе го правиме на грчка почва за штафетата на факелот“, рече за SETimes Спирос Капралос, претседател на Грчкиот олимписки комитет.
„Ќе оди низ целата земја ... 
да ги потсети сите наши земјаци за важноста на факелот, важноста на Олимписките игри, дека сé почна од тука.“
Ирене Спану, портпаролка на Музејот Маратон, изјави за SETimes: „Се обидуваме да го задржиме пехарот за музејот. 
Работиме со Грчката олимписка асоцијација да најдеме пари за ова. 
Се обидуваме да најдеме банка или богат човек, но овие денови тука има многу проблеми“.
Вула Патулиду, добитничка на златен медал на трките на 100 метри со пречки за Грција на Олимписките игри во Барселона во 1992 година, и член на одборот на Музејот Маратон, рече дека, исто така, се обидува да организира собирање финансиски средства.
„Како еден од најисториските симболи на Олимпијадата, директно поврзан со грчката спортска и културна историја, наша должност е сите да се погрижиме за тој да остане во нашата земја и [да може] да биде наследен од идните генерации Грци, зачувувајќи го историскиот спомен на еден од најголемите моменти во модерната грчка историја“, вели таа во апелот на веб-страницата на музејот.
„Овој историски предмет й припаѓа на Грција и комитетот ќе ги преземе сите неопходни чекори за зачувување на ова парче од нашето национално богатство“, додаде Патулиду.
Во Соединетите Американски Држави, Националното грчко друштво организира изложба за маратонот која ќе оди низ целата земја, со помош на Националниот грчки музеј во Чикаго.
Кураторот, Бетани Флеминг, изјави за SETimes дека се надева оти пехарот може да се сочува за Грција и дека нејзиниот музеј би сакал да биде дел од националната турнеја. 
„Изненадувачки е за мене што на повеќето луѓе не им е грижа“, рече таа за SETimes.
„Победата на Луис на тој маратон беше стимулирачка за Грците.“
