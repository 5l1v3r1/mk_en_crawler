23/03/2013
Енди Дабилис за Southeast European Times во Атина -- 23.03.13
Како одговор на ветувањето на грчкиот премиер Антонис Самарас дека земјата нема да зависи само од меѓународната финансиска помош и мерките на штедење, владата им нуди државна помош на младите иноватори, финансирајќи серија бизнис предлози во информатичката технологија, електронските медиуми, апликациите за мобилни телефони и земјоделството.
„Овие дискусии сигнализираат прифаќање на новите грчки бизниси“, рече Самарас, додавајќи дека иако владата прави кратења, ќе најде пари за да ги поддржи младите претприемачи.
Самарас рече дека една неискористена зграда во центарот на Атина ќе биде трансформирана во центар за развој на почетни бизниси, при што државата ќе обезбеди инфраструктура и помошни механизми за работење на бизнисите.
Самарас задолжи тројца министри да почнат да работат на обезбедување помош за младите претприемачи.
Помош доаѓа и од приватниот сектор.
Претпријатието за маслиново масло Гаеа, во проектот наречен Реинспајр Грција, вели дека ќе додели награди за 10 ветувачки бизнис планови за земјоделството.
Истото понуди 25.000 евра во капитал, кредит од 25.000 евра и линкови до својата дистрибутивна мрежа во 27 држави.
Aрис Кефалојанис, генерален директор на Гаеа, изјави за SETimes дека „На грчкиот земјоделски сектор му треба промена во начинот на размислување, а тоа нема да дојде од постојната генерација земјоделци.
Многу млади луѓе со нови идеи страдаат во големите градови поради големата невработеност, и ако ги поттикнеме да се вратат во нивните места на потекло, може да има нови начини на производство“.
Проектот е поврзан со продажбата на производите од претпријатието со цел од 19.000 шишиња, вклучително и во САД и други држави.
Кефалојанис рече дека се потребни претприемачи во секторот кој не успеа да го промовира грчкото маслиново масло, од кое голем дел се продава на италијански претпријатија и се ребрендира.
Со невработеност од 26,4 отсто -- при што највисок процент од 67 отсто сочинуваат луѓето помлади од 25 години, поради што многумина се принудени да ја напуштат државата -- Грција бара млади претприемачи во голем број области да ѝ помогнат на задолжената економија.
Елиас Спиртуниас, извршен директор на Американско-грчката Стопанска комора, која доделува награда од 100.000 евра годишно за иноваторите, вели дека младите се плодна и запоставена област.
Неговата институција им нуди помош со бизнис планови и водство од професионални раководители.
„Тие се возбудени кога имаат идеја, но кога станува збор за спроведување, им треба помош.
Кога имаат идеја, мислат дека истата вреди милијарди, но понекогаш многу брзо се спуштаат на земја.
Морате да ги насочите младите луѓе што бараат финансии“, рече тој за SETimes.
Отпочнувањето бизнис во Грција не е лесно, со оглед на тоа што законите и традицијата им ја отежнуваат работата на младите, бидејќи работниците-ветерани честопати ги оставаат настрана, потиснувајќи ги новите идеи во општеството кое е толку многу колебливо во однос на прифаќањето на иновациите.
Платон Тиниос, професор по економија на Универзитетот Пиреа, вели дека има пречки.
„Банките мора да почнат со кредитирање и мора да се почне со капитал за нови иницијативи“, рече тој за SETimes.
„Она што ги спречува луѓето да преземаат ризици е чудниот начин на банкрот во Грција ...
ако започнете нешто и не успеете, потоа со години сте спречени повторно да се обидете“, според строгите закони, додава тој.
И покрај кризата поради која се затворија повеќе од 68.000 бизниси откако беа наметнати мерките на штедење во 2010 година, 67 отсто од новите бизниси се во секторот услуги, а повеќето се отворени од млади претприемачи со почетен капитал од нивни сопствени заштеди, според конференцијата организирана од Британското друштво на дипломци во Атина во јуни 2012 година.
Скоро 60 отсто отвориле бизнис со инвестирање на помалку од 30.000 евра, а повеќето рекле дека решиле да ризикуваат не поради кризата, туку бидејќи сакале да бидат самите сопственици или верувале дека имаат одлична идеја.
„Постои апсолутна потреба [од претприемачи] бидејќи невработеноста е толку висока кај младите луѓе и тие не гледаат шанса за добивање работа во државната администрација, а приватниот сектор страда.
Нема да успеат сите бизниси, но начинот на размислување мора да се промени“, вели Спиртуниас.
Андреас Стефанидес, кој формирал Грчко здружение на млади претпремачи кое, како што рече, има скоро 3.000 членови низ цела Грција, рече дека владата го превидела потенцијалот.
„Новите идеи доаѓаат од новите умови ...
повеќето создадени работни места доаѓаат од почетните бизнис“, рече тој за SETimes.
„Имаме добра технологија и можеме да инвестираме во научници, истражувачи и нови производи за развој, но тие немаат пари за пазарите ...
Младите луѓе се обидуваат да најдат пари во странство, во Германија, Велика Британија и Силиконската долина“, додава тој.
Tој рече дека неговата група се состанала со Самарас и неколку министри минатиот август и извршила притисок за oној вид помош што конечно почнува да се развива, бидејќи имало колебање од страна на владата и потенцијалните инвеститори.
„Никој не сака да инвестира во идеја додека не го има првиот клиент“, рече тој.
