21/02/2008
САРАЕВО, Босна и Херцеговина (БиХ) -- Претставничкиот дом во средата (20-ти февруари) официјално ја назначи владата на државно ниво на премиерот Никола Шпириќ, при што сите министери и заменици-министри ќе положат свечена заклетва на функциите по гласањето. 
Шпириќ поднесе оставка минатиот ноември во знак на протест поради измените што ги предложи високиот претставник Мирослав Лајчак со цел олеснување на донесувањето одлуки на извршната власт. 
Владејачката коалиција од шест партии повторно го номинираше Шпириќ откако успеа да постигне согласност за новите гласачки правила во парламентот и во Советот на министри. 
Истата постигна согласност и за клучните полициски реформи.
На седницата во средата, долниот дом, исто така, го одобри предлог-законот за полициски реформи на првата расправа. 
Усвојувањето на пакетот ќе овозможи БиХ да го потпише Договорот за стабилизација и асоцијација со ЕУ. 
Долниот дом, исто така, го одобри нацрт-законот за буџетот за 2008 година. 
(Дневни аваз, Фена, НТВ Хајат, Независне новине, БХРТ, РТРС, СРНА - 20/02/08)
