05/04/2012
Сафет Кабашај за Southeast European Times во Приштина -- 05.04.12
Гласањето за измена на законот за јавниот радиодифузен сервис се очекуваше да предизвика контроверзност, бидејќи целта беше да се додаде нов телевизиски канал на српски јазик, под закрила на јавниот радиодифузен сервис РТК, како што предвидува Планот на Ахтисари.
Но, покрај тоа, пратениците ненамерно гласаа на 29-ти март за додавање на трет канал на РТК, кој ќе емитува програма не на албански или српски јазик, туку само на малцинските јазици.
Третиот канал го предложи Босанскиот член на собранието, Дуда Баље.
Мнозинството пратеници гласаа „за“, жалејќи се дури потоа дека не биле запознаени со содржината, со оглед на тоа што Баље го предложил на босански јазик.
Меѓународниот цивилен претставник Питер Фејт ја пофали владата и парламентот за поставувањето на РТК на цврста основа и за обезбедувањето телевизиски канал за српската заедница на нивниот сопствен јазик.
„Законот за РТК вклучува одредби за емитување програма на јазикот на малцинствата, кои целосно ги исполнуваат меѓународните стандарди и ќе донесат вистинска корист за српското и другите малцинства во Косово“, рече Фејт.
Заменик-претседателот на парламентот, Петар Милетиќ, Србин, исто така беше задоволен, истакнувајќи дека законот ги вклучи сите амандмани предложени од српската заедница, како што е оној што й дава на заедницата овластување да назначува директор на каналот.
Гласањето се одржа по повеќе од цела година дискусии поради несогласувањето во врска со српскиот канал и како да се реши неговата финансиска одржливост.
Во следните три години, РТК ќе добие 0,7 отсто од косовскиот буџет, или околу 9 милиони евра годишно.
Генералниот директор на РТК, Сулејман Шаќири, вели дека процентот е понизок од очекуваното, и можеби нема да биде доволен.
„Тоа не ги гарантира основните параметри за среднорочен развој, бидејќи во блиска иднина ние го имаме предизвикот на дигитализацијата, функционирањето на вториот канал на српски јазик, и како што гласаше собранието, има шанса да имаме и трет канал“, рече тој за РТК.
Со оглед на тоа што државниот буџет ќе биде основниот извор на финансирање, РТК ќе биде државен сервис, истакнува Наиле Селими Красниќи, извршен директор на Независната медиумска комисија (ИМЦ).
Светлата страна, вели таа, е фактот дека определувањето на буџетот однапред за следните три години го оневозможува политичкото мешање.
„ИМЦ силно го поддржа финансирањето на РТК директно од јавните даноци, за да се осигури дека е целосно јавен и й служи на јавноста“, рече таа за SETimes.
Но, таа истовремено ја повика РТК веднаш да почне да бара опции за лансирање јавен, независен финансиски систем.
За социологот и телевизиска личност Улпијана Лама, добрите вести се што јазичниот принцип конечно се применува, што значи нови канали кои ќе овозможат достоинствено претставување на малцинствата.
Лошата вест е финансирањето на владата.
„Најтемната страна на законот е фактот дека прифаќа владина медијација“, рече Лама за SETimes.
Красниќи, исто така, ја критикува разликата околу назначувањето директори.
Додека одборот на РТК има овластување да назначува директор на главниот телевизиски канал, Србите се тие што го избираат својот директор.
„Со примената на двојни стандарди во законот, има можност за надворешно мешање во новиот канал“, рече таа.
Живојин Ракочевиќ, заменик-претседател на Здружението на новинари на косовските Срби, е лут поради додавањето српски канал на РТК, велејќи дека истото е еднакво на дискриминација.
„Тоа е поради тоа што бевме избркани од процесот кој го започнавме пред меѓународната заедница“, рече Ракочевиќ за SETimes.
Неговото медиумско здружение ја покрена идејата за српски телевизиски канал за време на преговорите за статусот на Косово во 2006 година.
Тие притискаа за независен српски канал со седиште во Грачаница.
Вистинското прашање можеби е дали српскиот канал ќе се смета за позитивен чин од страна на српската заедница.
На почетокот нема, предвидува Евлиана Берани, главен уредник на онлајн новинската агенција Инфоглоби.
„Тоа е борба во која РТК можеби ќе победи на крајот, само ако покаже професионален пристап.
Во спротивно, лесно ќе загуби“, рече таа за SETimes.
