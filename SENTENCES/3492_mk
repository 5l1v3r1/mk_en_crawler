17/01/2007
Од Марина Стојановска за Southeast European Times во Скопје – 17/01/07
Метју Нимиц, специјалниот претставник на ОН во преговорите околу спорот со името помеѓу Грција и Македонија, во саботата (13-ти јануари) го посети Скопје. 
Тој се состана со претседателот Бранко Црвенковски, премиерот Никола Груевски, министерот за надворешни работи, Антонио Милошоски, и со македонскиот преговарач во спорот со името, Никола Димитров.
„Нема нови предлози во врска со името. 
Не добив никаков нов предлог. 
Имавме дипломатски дијалог и ќе продолжиме да дискутираме околу ова прашање“, рече Нимиц.
Претставникот, кој беше во Атина еден ден пред разговорите со грчките претставници, го пренесе нивното незадоволство во врска со преименувањето на Скопскиот аеродром во чест на Александар Велики.
„Ја сослушав македонската страна во врска со оваа одлука“, рече тој. 
„Факт е дека прашањето на симболите отсекогаш било чувствително прашање за двете страни. 
Ова е, исто така, случај помеѓу два соседи на кој мора многу внимателно да му се пристапи.“
„Јас бев информиран дека ова е комерцијална одлука -- дека преименувањето било повеќе со комерцијална цел“, додаде Нимиц.
Димитров потврди дека не биле изнесени нови предлози во врска со името. 
Тој рече дека посетата на Нимиц била првенствено можност за запознавање со новата македонска влада.
„Ние ја потврдивме позијата на владата за двојна формула и ги сослушавме грчките критики за преименувањето на аеродромот. 
Ние ги соочивме нивните аргументи со нашите. 
Важно е процесот на разговори да продолжи“, рече Димитров.
Нимиц ја посети Македонија пред една и пол година, претставувајќи го својот последен предлог за решение на спорот околу името. 
Според тој предлог, т.н. 
двојна формула, Република Македонија би можела да го користи своето уставно име во билатералните односи со разни земји. 
Името Република Македонија, со латинични букви, би можело да се користи во меѓународната комуникација.
Македонската страна го прифати предлогот, но Грција го отфрли.
