23/05/2007
ЊУЈОРК, САД -- Претседавачот на претседателството на Босна и Херцеговина (БиХ) Небојша Радмановиќ и босанскиот член на претседателството Харис Силајџиќ се состанаа во вторникот (22-ри мај) во Њујорк со генералниот секретар на ОН, Бан Ки-Мун, и со претседателот на Генералното собрание, Шеик Хаја Рашед Ал Калифа.
Бан истакна дека националното помирување помеѓу трите етнички заееници е клучно за напредокот во БиХ.
Тој, исто така, повика на клучни реформи во полицијата, јавната администрација и националниот радиотелевизиски сервис.
Радмановиќ и Силајџиќ ја потврдија посветеноста на земјата на меѓународниот сојуз против тероризмот, како и на зајакнувањето на демократските институции.
Силајџиќ в среда во Вашингтон ќе се состане со премиерот на Република Српска Милорад Додик, во обид за надминување на ќор-сокакот во клучните реформи.
Американскиот помошник државен секретар, Даниел Фрајд, и потсекретарот за политички прашања, Николас Барнс, ќе присуствуваат на состанокот.
Во другите вести, високиот претставник во БиХ, Кристијан Шварц-Шилинг, во вторникот упати јавно предупредување до неколку босански политичари за кои рече дека се одговорни за тоа што не може да се формира новата влада во кантонот Централна Босна и Херцеговина-Неретва.
Шварц-Шилинг рече дека таквото однесување е „срамно губење време и изневерување на довербата на гласачите“.
Изборите се одржаа пред осум месеци.
(Независне новине, Дневни аваз - 23/05/07;
Фена, РТРС, веб-страница на ОХР - 22/05/07)
