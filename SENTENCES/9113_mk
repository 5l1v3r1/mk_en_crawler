20/03/2012
Енди Дабилис за Southeast European Times во Атина -- 20.03.12
Додека официјалните претставници на Грција и на Еврозоната се радуваат поради договорот кој й овозможува на земјата да го намали својот долг за 100 милијарди евра принудувајќи ги на загуби од 74 отсто инвеститорите -- кои може да не бидат исплатени целосно до 2041 година -- некои аналитичари стравуваат дека тоа може да ја направи земјата зависна од нови заеми за спас, кога финансиската помош ќе заврши за неколку години.
Добивањето доволно доброволна поддршка за програмата наречена Учество на приватниот сектор (ПСИ) беше барање на Тројката ЕУ-ММФ-ЕЦБ, како услов за вториот пакет за спас од 130 милијарди евра. 
Првиот заем за спас, од 109 милијарди евра, дојде минатата година.
Двата пакети финансиска помош со придружни мерки на штедење создадоа длабока рецесија, 21 отсто невработеност и предизвикаа пад на економијата во 2011 година за 6,9 отсто. 
Грчкиот долг сé уште се очекува да биде 150 до 161 отсто од БДП оваа година.
Министерот за финансии, Евангелос Венизелос, кој се повлече за да го преземе раководството на Социјалистичката партија ПАСОК и да биде нејзик кандидат за премиер на изборите подоцна оваа пролет, го поздрави договорот во чие преговарање и тој помогна. 
Но, за да функционира договорот, тој мораше да ги активира Колективните акциони клаузули (КАК), кои ги принудуваат инвеститорите кои одбиваат да прифатат загуби, да мора да го сторат тоа -- вклучително и малите сопственици на обврзници и пензиските фондови на неговата земја -- за да се обезбеди доволно учество, кое достигна висина од 95,7 отсто.
Венизелос го продолжи рокот за изјаснување до 23-ти март, за прифаќање или напуштање на договорот, кој наметнува итен отпис од 53,5 отсто, но се зголемува со времето што е потребно за Грција да им врати на инвеститорите.
„Им должиме на нашите деца и внуци да ги ослободиме од овој долг“, рече тој.
Но, истражувачот-соработник на атинската експертска група ЕЛИАМЕП, Џорџ Цогопулос, изјави за SETimes: „Многу сум скептичен бидејќи никој повеќе не й верува на Грција. 
По отписот, дефицитот ќе биде уште полош, бидејќи странските инвеститори нема да сакаат да доаѓаат тука повеќе.“
Тој рече дека поддржувачите „можат да слават. 
Но, ако погледнете кон иднината тоа е катастрофално ... 
можеме да добиеме заеми од ЕУ, но странските инвеститори нема да сакаат да инвестираат“.
Веќе се зборува за трета финансиска помош. 
Во неодамнешниот извештај, Тројката објави дека најголемиот ризик предизвикан од ПСИ е дека Грција нема да може да се финансира себеси на пазарите кога финансиската помош ќе заврши во 2015 година.
Исто така, во извештајот се истакнува -- дека и покрај кратењата на платите, намалените пензии, очекуваното отпуштање на 150,000 државни службеници, елиминирањето на колективниот договор за вработените и кратењата на минималната плата -- Грција мора да го намали трошењето за нови 12 милијарди евра во следните две години.
„Гледаме како ова двоумење на пазарите ги одразува цените на новите обврзници [што беа издадени по ПСИ]. 
Останува прашањето за пасивата на грчкиот дефицит“, рече за SETimes Хараламбос Царданидис, директор на Институтот за меѓународни економски односи во Атина.
Дора Бакојани, која ја формираше партијата Демократски сојуз откако беше избркана од Нова демократија заради одбивањето да го поддржи променетиот став на партијата да ги прифати мерките на штедење како дел од вториот ПСИ, рече дека малите инвеститори -- 11.000 кои поседуваат до 100.000 евра -- се изгорени.
„Не можеме да ги изневериме луѓето кои ни веруваа и купија грчки обврзници“, рече таа. 
Нивните акции од околу 2,3 милијарди евра се помалку од 1 отсто од 206 милијарди евра вклучени во ПСИ, а Венизелос претходно рече дека ќе бидат заштитени.
Договорот префрла голем дел од долгот од приватните инвеститори на јавните субјекти, вклучително и ЕЦБ, и треба да обезбеди понатамошни стимуланси за задржување на Грција во Еврозоната, но не го намалува долгот онолку колку што изгледа, рече Јоргос Статакис, професор по економија на Универзитетот во Крит.
„ПСИ немаше вистински ефект врз јавниот долг на Грција бидејќи го намаливме долгот за 100 милијарди евра. 
Но, во исто време, добивме нов заем од 130 милијарди евра и тоа го остави вкупниот долг практично недопрен, на 330 милијарди евра“, рече тој за SETimes.
„Пред ПСИ, долгот беше првенствено во приватна сопственост. 
Сега е во сопственост на Европскиот механизам за финансиска стабилност и ЕЦБ“, рече тој. 
„Проблемот е екстремната рецесија на економијата, што е во тек. 
Тоа е без преседан според западните стандарди.“
Таков е и договорот ПСИ, но Венизелос инсистираше на тоа дека истиот ја спаси Грција и на крајот ќе создаде постабилна економија, која ќе биде стимуланс за инвеститорите.
„Ова е најдоброто што можевме да го направиме“, рече за SETimes Димитри Сотиропулос, вонреден професор по политички науки на Универзитетот во Атина и висок соработник-истражувач на ЕЛИАМЕП.
Околу 30 милијарди евра ќе бидат употребени за купување на обврзниците за инвеститорите кои ќе се согласат со ПСИ, а скоро 50 милијарди евра ќе одат за рекапитализација на грчките банки, што е од клучно значење, рече Сотиропулос.
„Ни треба грчките банки да почнат со дистрибуција на заемите на малите и големите бизниси. 
Во спротивно, рецесијата ќе продолжи, а невработеноста нема да се намали“, рече тој.
И, како што рече Цогопулос, „Тоа беше олеснување, но не беше решение за грчкиот долг“.
