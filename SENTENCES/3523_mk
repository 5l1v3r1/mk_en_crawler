13/03/2007
(Фајненшал тајмс, Блиц - 13/03/07; AП, Ројтерс, АФП, ДПА, ВОА, Б92, Вашингтон фајл, ЕУобсервер, ЕурАктив - 12/03/07)
Споменувајќи го нивото на соработка со Русија во процесот на одредување на конечниот статус на Косово досега, висок американски дипломат во понеделникот (12-ти март) рече дека не очекува Москва да стави вето на резолуцијата на Советот за безбедност, која најверојатно ќе ја донесе покраината на патот кон остварувањето на независност.
Русија -- членка на Контакт-групата од шест нации -- предупреди дека е можно да ја блокира одлуката која ќе биде неприфатлива за Белград.
Американскиот помошник државен секретар за европски прашања, Даниел Фрид, кој беше во Косово, Србија и Македонија минатата недела, во понеделникот изрази надеж дека Русија и понатаму ќе биде онолку кооперативна колку што беше како членка на Контакт-групата.
„Очигледно, Русија изрази загриженост и тие можат да зборуваат за себеси“, рече американскиот претставник. 
„Претпоставувам дека нема да има руско вето.“
По 14 месеци преговори помеѓу српските претставници и претставниците на косовските Албанци, кои завршија со ќор-сокак во саботата, прашањето на статусот на Косово ќе биде решено од страна на Советот за безбедност врз основа на предлогот за решение на специјалниот претставник на ОН, Марти Ахтисари. 
Планот предвидува меѓународно надгледувана државност за покраината со широки права за нејзиното српско малцинство. 
Истиот ќе му овозможи на Косово да има свој устав, знаме, химна и армија, како и да аплицира за членство во меѓународните организации.
Ахтисари треба да го поднесе својот предлог до Советот пред крајот на овој месец. 
Разговорите за резолуцијата, најверојатно, ќе започнат во април.
Инсистирајќи на тоа дека најмногу на што може да се согласи е доделувањето на суштинска автономија за Косово, Србија категорично го отфрли планот на Ахтисари. 
Водачите на косовските Албанци го прифатија, и покрај тоа што истиот не предвидува директна независност како што побара нивната заедница.
Во изјавата за новинарите од понеделникот, Фрид ја отфрли загриженоста дека ако Косово биде ставено на патот кон независноста, тоа ќе претставува преседан и ќе ги охрабри сепаратистите во другите делови од Европа.
„Преседанот, едноставно, не важи“, Гласот на Америка го цитираше високиот американски дипломат. 
„Ние и претходно кажавме и ќе повторуваме колку што ќе треба, дека Косово не е преседан за која било друга област, без оглед дали станува збор за Абхазија, Јужна Осетија, Чеченија, Транс-Днестрија, Корзика или Тексас ... 
Тоа, едноставно не е така и нема да биде.“
И покрај тоа што косовските Срби изразија жестоко противење на предлогот на Ахтисари, повеќето од нив не планираат да ја напуштат покраината откако ќе биде решен конечниот статус, истакна Фрид.
„Мојот впечаток е дека косовските Срби ... 
се решени, во најголем дел, да останат во Косово, откако ќе заврши процесот на решавање на статусот“, рече тој. 
„Тие сакаат да живеат во мир и безбедност, но сакаат да живеат во Косово. 
Не слушнав градоначалниците да зборуваат за масовен егзодус. 
Не слушнав закани за насилство.“
Тој, сепак, не ја отфрли можноста од „провокации“ на вооружените екстремисти од двете страни во Косово. 
„Ова е Балкан, луѓето имаа пушки“, рече Фрид.
