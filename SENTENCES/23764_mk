21/05/2009
БЕЛГРАД, Србија -- Американскиот заменик-претседател Џозеф Биден ја продолжи својата турнеја низ Западен Балкан, при што во средата (20-ти мај) го посети Белград, истакнувајќи дека Вашингтон сака континуирана соработка со Србија.
На состанокот со претседателот Борис Тадиќ, премиерот Мирко Цветковиќ и други владини претставници, Биден рече дека неговата влада не очекува Србија да го признае Косово.
„Тоа не е предуслов за нашите односи или нашата поддршка за Србија да стане дел од ЕУ“, рече тој на заедничката прес-конферениција со Тадиќ.
Биден додаде дека двете земји имаат „разумни очекувања“ една од друга, кога станува збор за Косово.
Тој, исто така, искажа силна поддршка за интегративните напори на Србија за ЕУ.
Биден е највисок американски претставник во Белград откако тогашниот заменик-претседател Волтер Мондале присуствуваше на погребот на Јосип Тито во 1980 година.
Тадиќ за новинарите изјави дека се надева оти посетата ќе води до нова фаза во американската политика кон Србија и Западен Балкан, во која Србија ќе се смета за фактор на регионалната стабилност.
Тој, исто така, го повтори противењето на Белград на независноста на Косово.
„Легитимно право на Србија е да го брани својот територијален интегритет преку употреба на мирни, дипломатски и законски мерки“, истакна Тадиќ.
Во четвртокот, психички растроен маж влезе во претседателските канцеларии на Тадиќ, држејќи рачна граната.
Полицијата испрати внатре преговарачи, кои рекоа дека тој бил лут поради престојниот законски случај.
Биден отпатува за Приштина, последна посета во рамките на неговата регионална турнеја, при што, меѓу другите, ќе се состане со претседателот Фатмир Сејдиу, премиерот Хашим Тачи и министерот за надворешни работи, Скендер Хисени.
Во четвртокот беше цитирана изјавата на Хисени дека Србија ќе мора да го признае Косово во текот на следните десет години.
„Не гледам како Србија некогаш ќе пристапи во ЕУ без да го признае Косово.
Сигурен сум дека ЕУ нема да игнорира еден вака голем проблем.“ (Косово тајмс, Косовапрес, АФП, АП, Зери, Експрес, Коха Диторе, Лајм, ББС - 21/05/09;
Б92, Бета, Танјуг, Студио Б, АФП, ВоА, Ројтерс, Телеграфи - 20/05/09)
