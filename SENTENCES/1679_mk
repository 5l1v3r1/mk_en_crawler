30/11/2011
Во саботата (26.
ноември), албанскиот парламент усвои закон според кој големите потрошувачи ќе можат да купуваат електрична енергија и од други снабдувачи, а не само од монополот под државна контрола КЕШ и од дистрибуторот на електрична енергија ЧЕЗ.
Мерката е чекор кон либерализација на пазарот на електрична енергија на земјата.
Министерот за енергетика, Насип Начо, рече дека законодавството е во согласност со директивата на ЕУ од јули 2009 година, која е насочена кон промовирање на конкурентноста на локалните пазари за енергетика.
ММФ предупреди дека економските перспективи на Босна и Херцеговина се намалени во атмосферата на растечка изложеност на регионот на должничката криза во еврозоната.
„Постои ризик да биде попречено закрепнувањето што започна во средината на 2010 година“, изјави на 22.
ноември мисија на Фондот, по двонеделна посета на земјата.
„Сега предвидуваме пораст на реалниот БДП од 1,7 отсто во 2011 година и 0,7 отсто во 2012 година."
Од четвртокот (24.
ноември), секој ден од 8:00 до 16:00 часот, над 80 отсто од бугарските железници престануваат со работа додека работниците протестираат против владината иницијатива за реформирање на државното претпријатие.
Според планот, во фирмата ќе бидат затворени 2.000 од 13.000 работни места и укинати 138 возни линии, а цените ќе се покачат за 15 отсто.
Во понеделникот (28.
ноември), грчката агенција за приватизација објави планови да ги продаде фирмата за гас ДЕПА и 35 објекти во државна сопственост, во првиот квартал на 2012 година.
Земјата мора да продаде имот во вредност од 50 милијарди евра до 2015 година, за да продолжи да прима фондови за спасување од меѓународните партнери.
Досега, успеа да собере помалку од 4 отсто од овој износ.
На 23.
ноември, агенцијата за рангирање „Фич“ го смени долгорочното рангирање на турската локална валута од „позитивна“ на „стабилна“.
Како објаснување на овој чекор, агенцијата ги наведе проблемите на земјата со намалувањето на високиот дефицит на тековната сметка.
Во четвртокот (24.
ноември), локалните медиуми известија дека „Кредо банка“ со седиште во Сплит е првата хрватска банка што банкротира од почетокот на финансиската криза во 2008 година.
Хрватската национална банка ја повлече работната дозвола на банката.
„Кредо банка“ е во црвено салдо неколку години наназад.
Во четвртокот (24.
ноември), романскиот претседател, Трајан Басеску, ги обвини европските банки дека се „алчни“, откако австриската Централна банка откри мерки со кои се спречуваат австриските подружници во Централна и Источна Европа да даваат заеми за 1,1 пати повисоки од локални влогови собрани од подружниците.
Според Басеску, европските банки имаат огромни добивки во Романија, па би било неправедно економијата на земјата да се остави без финансирање во период на сериозна економска криза.
Во саботата (26.
ноември) албанскиот парламент го усвои нацрт-буџетот на земјата за 2012 година, во кој се предвидува економски раст од 4,3 отсто и покрај економската криза во еврозоната.
Во нацртот се предвидува и буџетски дефицит од 3 отсто од БДП.
За споредба, ММФ предвидува економски раст од 1,5 отсто, а Светска банка предвидува 2 отсто.
На 24.
ноември, Европската комисија објави дека им напишала писма на 16 земји-членки, меѓу кои и Бугарија, Кипар, Грција и Романија, предупредувајќи ги дека не успеале целосно да ги спроведат новите правила за телекомуникации на ЕУ.
Правилата, кои на потрошувачите од ЕУ им даваат подобри права во однос на фиксната телефонија, мобилните служби и на пристапот на интернет, требаше да се интегрираат во националните закони до 25 мај.
Според прелиминарните податоци објавени од статистичкиот завод во петокот (25.
ноември), хрватскиот БДП забележал годишен раст од 0,6 отсто во третиот квартал.
Причина за позитивните податоци се зголемениот извоз и убавото време поради кое се продолжи туристичката сезона.
(Разни извори - 23.11.2011-30.11.2011)
