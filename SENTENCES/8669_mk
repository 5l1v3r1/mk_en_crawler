05/01/2012
Дражен Ремиковиќ за Southeast European Times во Сараево -- 05.01.12
Мирза од Какањ беше осуден на шест месеци затвор за нелегално сечење шума.
Тој вели дека чека да ја отслужи својата казна повеќе од една и пол година.
„Ме повикаа од судот и ми кажаа да им се јавам во март следната година за да ме сместат во затвор.
Проблемот е дека не можам да конкурирам за ниедно работно место додека не ја отслужам казната.
Размислувам да ја платам казната во кеш.
Слушнав дека тоа е можно за помали прекршоци.
Еден ден чини 25 евра“, рече Мирза за SETimes.
Случајот на Мирза е само еден пример од многуте проблеми со кои се соочува преоптоварениот затворски и судски систем во БиХ.
За да се олесни проблемот, се планира нов државен затвор во општина Источна Илиџа, во близина на Сараево, за кој Министерството за правда на БиХ надлежно за затворите вели дека ќе смести 350 осуденици од високо ниво, според стандардите на ЕУ.
Министерството формираше оддел со членови од Република Српска (РС) и Федерацијата на БиХ (ФБиХ), кои ќе се грижат за изградбата на новиот државен затвор кој почна да се гради на 2-ри декември.
Но, одложувањата и високите цени предизвикаа контроверзност за затворот.
„Првиот проект не ги задоволуваше стандардите на ЕУ, така што моравме да направиме нов кој ги исполнува нормите на ЕУ, каде што секој осуденик има 60 метри квадратни простор“, рече за SETimes Југослав Јовичиќ, директор на одделот задолжен за изградбата на затворот.
Изградбата беше првично предвидено да започне пред осум години, но беше спречена со две неисполнувања на стандардите на ЕУ, што предизвика скок на финалната цена на 39 милиони евра од првичната пресметка на 15 милиони евра.
Двата проекти се финансирани од Европската комисија, со делумна поддршка од државата.
Јовичиќ рече дека изградбата сега се одвива според планот и дека трошоците ќе се скратат таму каде што е можно, за да се доведе финалната цена под пресметаните 39 милиони евра.
Високата цена на проектот ги натера некои да се побунат, и покрај уверувањата на државното Министерство за правда дека изградбата сега напредува според планот -- новиот затвор треба да ги прими првите затвореници во пролет 2014 година.
Министерот за правда на РС, Жерард Селман, тврди дека ова ќе биде најскап затвор во светот, но без поддршка на РС.
Пратеничката од БиХ, Милица Марковиќ, исто така, критикуваше, велејќи дека е несфатливо цената за изградбата на затворот толку да се зголеми во текот на изминатите неколку години.
„Ова не е зголемување од пет или десет илјади, туку од милиони, и граѓаните имаат право да знаат каде ќе се потрошат нивните пари.
Централниот затвор мора да се изгради бидејќи тоа е еден од условите на СоЕ за БиХ да продолжи по патот кон ЕУ.
Според тоа, властите мора да изградат затвор во согласност со стандардите на ЕУ“, рече Марковиќ за SETimes.
Сепак, критичарите на проектот прашуваат колку проектот од повеќе милиони евра со висок степен на обезбедување, може да ги забрза случаите на помалку сериозни кривични дела, како оној на Мирза.
Предраг Чераниќ, професор по безбедносни и одбранбени прашања на Универзитетот во Бања Лука, вели дека пренатрупаните затвори претставуваат акутен проблем, особено во Федерацијата на БиХ (ФБиХ), и дека поради тоа, безбедноста во затворите може да се влоши.
„Ако имате воени злосторници или извршители на сериозни кривични дела на слобода и луѓе кои извршиле сообраќаен прекршок зад решетки, тогаш нешто е дефинитивно погрешно.
Приоритетите мора да се компетентни и властите мора да го решат овој проблем, за да не се претвори во потежок“, рече Чераниќ за SETimes.
Во ФБиХ, околу 1.000 осуденици чекаат да отслужат казна.
РС има исполнет затворски капацитет од околу 80 отсто.
Моментно има 14 затвори во БиХ, осум во ФБиХ и шест во РС.
