25/10/2010
Од Линда Карадаку за Southeast European Times во Приштина -- 25/10/10
Во текот на изминатите неколку недели во Косово се случија драматични настани, почнувајќи со присилната оставка на поранешниот претседател Фатмир Сејдиу поради одлуката на Уставниот суд.
Потоа следеше најава за предвремени избори што ќе се одржат во февруари.
Во рок од 24 часа, Демократската лига на Косово (ЛДК) на Сејдиу ја напушти владата.
Премиерот Хашим Тачи сега ја предводи владата без половина нејзини министри, заменици и други високи функционери.
Поранешните сојузници се претворија во противници, ЛДК и Демократската партија на Косово (ПДК) на Тачи разменуваат лути обвинувања.
ЛДК, која ќе го одржи својот партиски конгрес в сабота (30-ти октомври) се соочува со борба за власт.
Сејдиу се бори да го задржи своето претседателствување со ЛДК, позицијата поради која ја изгуби функцијата претседател на Косово.
Тој ќе се соочи со Бујар Букоши, поранешен министер за здравство, кој некогаш беше дел од владата во прогон на Ибрахим Ругова.
Букоши ги негираше медиумските шпекулации дека тој и синот на Ругова, Уке, ќе предизвикаат поделба во ЛДК.
„Не е точно дека Уке и јас ќе формираме нова партија или фракција во ЛДК како што посочуваа некои медиуми“, рече тој, истакнувајќи дека ќе прифати какви било резултати од партискиот конгрес.
Во меѓувреме, ПДК останува обединета зад Тачи, и членовите го реизбраа за водач на партијата со акламација во неделата.
Победата беше лесна, со оглед на тоа што тој беше единствен кандидат.
Тачи, кој беше на чело на партијата од нејзиното формирање во 1999 година сега доби уште еден четиригодишен мандат.
Тој изрази уверување дека ПДК ќе продолжи да управува со Косово.
Тој, исто така, за првпат говореше во врска со причините за распадот на поранешната владејачка коалиција.
Тој тврдеше дека Сејдиу му побарал да не ја прифати како валидна одлуката на Уставниот суд, според која поранешниот претседател го прекршил уставот задржувајќи ја истовремено функцијата претседател на ЛДК.
Тачи и неговата партија и понатаму вршат притисок за предвремени избори до средината на декември, велејќи дека истите се потребни поради претстојните разговори со Србија, како и поради ред домашни причини, како што се процесот на приватизација, одобрувањето на државниот буџет и разни инфраструктурни проекти.
Во изјавата за локалните медиуми во саботата, членот на претседателството на ПДК, Џавит Халити, рече дека две или три парламантарни партии, како и некои малцински партии, навестиле дека ќе ги поддржат предвремените избори.
Медиумите го наведуваат 12-ти декември како можен датум за гласањето.
Во меѓувреме, Работната група за изборите веќе донесе некои важни одлуки со согласност на косовските политички партии.
Изборите ќе бидат потврдени преку меѓународни механизми и граѓаните ќе можат да гласаат и надвор од Косово.
