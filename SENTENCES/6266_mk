24/09/2011
Линда Карадаку за Southeast European Times во Приштина -- 24.09.11
По извештајот претходно оваа недела дека српската влада ќе го врати северно Косово во српскиот даночен систем, државниот секретар во српското Министерство за Косово, Оливер Ивановиќ, изјави за SETimes во четвртокот (22-ри септември) дека владата го измени законот за ДДВ во три члена, но не и сите.
„Истата го измени [законот] само за горивото и бензинот, ги врати даноците за автомобили, и за возила, како и за припејд мобилни телефони, бидејќи имаше многу манипулации и шверц“, рече тој за SETimes.
Косовските медиуми во четвртокот објавија дека на камионите од Косово не им се дозволува да влезат во Србија без српски ДДВ сертификат.
Косовскиот министер за трговија и индустрија, Мимоза Кусари-Лила очекува одговор од преговарачот на ЕУ, Роберт Купер, за да одлучи кои чекори треба да ги преземе Приштина.
„Не го знаевме тоа дека додека нашите камиони не беа вратени. 
Ова е кршење на принципот од договорот постигнат на 2-ри септември“, рече Кусари-Лила.
Косовските власти велат дека ДДВ за српскиот и другиот увоз го наплаќа косовската царина.
„Оперативниот план за воспоставување царинска власт на двата гранични премини во северно Косово јасно определува дека приходите ќе се наплаќаат на царинскиот терминал во Митровица. 
Според легислативата, внатрешниот ДДВ го наплаќа Косовската даночна администрација“, рече за SETimes генералниот директор на Косовската царина, Наим Хуруглица.
Со носењето на оваа одлука, Србија ја направи својата претходна одлука -- врз основа на која српските извозници имаа статус ослободен од даноци во моментот кога српските царински и даночни власти ќе докажат оти нивната стока е испратена од Србија за Косово -- неважечка, рече Хуруглица.
Хуруглица додаде дека во отсуството на косовска царинска власт во северно Косово, шемата се користеше за да се декларира лажен извоз, додека стоката беше продавана во Србија без да се плаќа ДДВ и акцизи.
„Србија се прави дека се заштитува себеси од шверц и манипулации, додека истовремено се обидува под политички услови да ја продаде како одлука за прибирање ДДВ“, рече тој.
„И покрај фактот дека е невозможно да се глуми наплата на ДДВ двапати, во реалноста, ова е целосно спротивно на економските интереси на Србија, бидејќи српските производи ќе бидат многу поскапи и тие нема да бидат конкурентни на пазарот“, заклучи Хуруглица.
ЕУЛЕКС потврди дека наплатата на даноците е прашање за локалните власти.
„Главната поента е дека Косово е единствена царинска област ... 
Владеењето на законот мора да преовлада за сечија полза“, рече за SETimes заменик-шефот на Канцеларијата за односи со медиумите на ЕУЛЕКС, Франсоа Ламберт.
Економскиот експерт Ибрахим Реџепи го изедначува ставањето на северно Косово во српскиот даночен систем со „конечна поделба на Косово од економска гледна точка“.
„Ова станува сериозен политички проблем кој, ако не биде решен со интервенција на меѓународните механизми, ЕУ и ОН, може да донесе многу опасна ситуација и се заканува да има многу сериозни последици“, рече Реџепи за SETimes.
