24/05/2005
Од Игор Јовановиќ за Southeast European Times во Белград -- 24/05/05
Говорејќи на петтиот Самит на Србија и Црна Гора претходно овој месец, српскиот претседател Борис Тадиќ рече дека земјата се наоѓа среде период на големи социјални реформи кои ќе й помогнат брзо да се придвижи по патот кон европската интеграција.
Истовремено, тој повика на повеќе странски инвестиции, велејќи дека тоа би било од суштинска важност за политичката стабилност на Србија.
Дводневниот настан, што се одржа во Белград на 9-ти и 10-ти мај се фокусираше на патот на државната заедница за пристап во ЕУ и нејзините изгледи за економски развој.
На самитот присуствуваа претставници на државната заедница и на двете републики во нејзиниот состав, како и дипломати и членови на бизнис заедницата.
Тадиќ им рече на учесниците на самитот дека соработката на Србија со Трибуналот на ОН за воени злосторства -- клучен услов за напредокот кон членството во ЕУ -- е подобрена, но мора да продолжи за да се смета за комплетна.
Тој, исто така, рече дека прашањето за Косово мора да се реши на мирен и демократски начин, што ќе доведе до стабилизација на Србија и Црна Гора и на целиот регион.
Српскиот премиер, Воислав Коштуница, посочи на новите инвестиции -- кои достигнаа вкупна вредност од 465 милиони евра во првото тримесечје од оваа година -- како знак за економското заживување на Србија.
Барајќи од инвеститорите да ја земат во предвид и Србија, тој рече дека постои голем потенцијал во развојот на комуникациската инфраструктура што ја поврзува Србија со Европа и со Средниот Исток.
„Шансите за инвеститорите, исто така, лежат во договорите за слободна трговија на Србија и Црна Гора со Русија и земјите од Југоисточна Европа, кои овозможуваат слободен пристап до пазарот од 210 милиони потрошувачи“, рече Коштуница.
Целосната политичка, економска и законодавна рамка за странските инвестиции во Србија станува сé подобра и побезбедна, благодарение на владината политика фокусирана на стабилизацијата и формирањето на институциите, рече Коштуница.
Наоѓањето на решение за Косово ќе придонесе за трајна стабилност во земјата и во регионот, додаде тој.
Србија би можела да стане членка на ЕУ до 2012 година, како што објави српскиот заменик-премиер, Мирољуб Лабус.
Но, пред тоа, рече тој, Србија мора да усвои нов устав којшто би создал институции што ќе ги спроведат реформите неопходни за интеграција во ЕУ.
„На Србија й треба нова развојна стратегија која вклучува раст и остварлив развој“, рече Лабус, додавајќи дека очекува 1,4 милијарди евра во вид на странски инвестиции до крајот на 2005 година.
Помеѓу предизвиците со кои се соочува Србија и Црна Гора на својот пат кон ЕУ е и прашањето на односите помеѓу двете републики.
Американскиот амбасадор во Белград, Мајкл Полт, кој, исто така, присуствуваше на самитот, ја истакна потребата од заеднички економски простор на Србија и Црна Гора, каков и да е политичкиот договор за иднината на државната заедница.
Полт рече дека САД ќе й помогнат на Србија и Црна Гора во решавањето на овие, како и на други суштински прашања -- како што се економските реформи, зајакнувањето на институциите, владеењето на законот и борбата против криминалот и корупцијата.
САД се одделен најголем инвеститор во Србија, со вкупно 1 милијарда американски долари инвестирани досега.
Црногорскиот премиер Мило Ѓукановиќ рече дека црногорската понуда до Србија за формирање на унија на независни држави ќе биде отворена до крајот на годинава.
Ако Србија ја одбие понудата, рече тој, ќе се одржи референдум за статусот на Црна Гора на фер и демократски начин до крајот на април 2006 година.
„Наша обврска е да им овозможиме на црногорските граѓани да го изразат својот став за статусот на Црна Гора“, им рече Ѓукановиќ на учесниците на самитот.
