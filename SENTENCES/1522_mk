28/09/2010
Aлбанскиот премиер Сали Бериша и неговиот грчки колега Јоргос Папандреу разговараа за билатералните односи за време на состанокот на маргините од Генералното собрание на ОН во Њујорк во четвртокот (23-ти септември).
Грчката поддршка за процесот на интеграција на Албанија во ЕУ беше главната тема, објави кабинетот на Бериша.
Бериша му се заблагодари на Папандреу за поддршката на странските инвестиции и обезбедената финансиска помош за инфраструктурните проекти во Албанија.
Претседателот на мaкедонскиот парламент, Трајко Велјановски, во понеделникот (27-ми септември) допатува во дводневна официјална посета на Tурција.
Тој се состана со севселенскиот патријарх Бартоломеј и турскиот претседател Абдула Ѓул во Истанбул.
Во вторник тој е во Анкара, каде што треба да се состане со својот колега Мехмет Али Сахин и претседателот на турско-македонската Интерпарламентарна група на пријателство, Седат Кизилчикли.
Tројца од регионалните министри за надворешни работи -- на Хрватска Гордан Јандроковиќ, на Босна и Херцеговина (БиХ) Свен Алкалај и на Tурција Aхмет Давутоглу се согласија во четвртокот (23-ти септември) во Њујорк да одржат заеднички економски форум во Загреб во ноември.
Тие, исто така, разговараа за ситуацијата во БиХ и регионот, истакнувајќи ја важноста на општите и претседателските избори на 3-ти октомври.
Maкедонскиот претседател Ѓорге Иванов и грчкиот премиер Јоргос Папандреу имаа кус состанок на маргините од 65-тото годишно Генерално собрание на ОН во Њујорк во четвртокот (23-ти септември).
Тие се согласија дека односите меѓу Скопје и Атина минуваат низ еден чувствителен период и двете страни мора да вложат напори за постигнување позитивен исход од нивниот долготраен спор во врска со името.
Италија и Црна Гора ќе ја зајакнат соработката во борбата против организираниот криминал, рече во средата (22-ри септември) италијанскиот антимафијашки обвинител, Пјетро Грасо, по разговорите со министерот за правда, Мирас Радовиќ.
Грасо и црногорскиот главен обвинител, Ранка Чарапиќ, потпишаа договор за соработка кој предвидува размена на документи и информации меѓу обвинителските канцеларии.
Maкедонијa и Сирија воспоставија дипломатски односи на амбасадорско ниво во четвртокот (23-ти септември) во Њујорк.
Македонскиот министер за надворешни работи, Антонио Милошоски, и неговиот сириски колега, Валид Ал-муалем, потпишаа заедничко коминике кое ќе биде доставено до сите членки на ОН.
Сирија е 129-тата држава која официјално го призна уставното име на Република Македонија.
(Разни извори -- 21/09/10-28/09/10)
