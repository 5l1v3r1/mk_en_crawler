08/09/2005
Од Ерлис Селимај за Southeast European Times во Тирана – 09/08/05
Завршувајќи ја тридневната посета на Косово во средата (7 септември), специјалниот претставник на ОН за стандарди, Каи Еиде, изрази оптимизам за состојбата во покраината, соопштувајќи дека таа е позадоволителна и дека е постигнат напредок.
„Некои работи одат напред“, рече Еиде.
„Можам да кажам дека се забележува извесен напредок од моето прво доаѓање на Косово и сега ...
Не сум сигурен дека прогресот е 100 процентен, но ова ќе се разјасни кога ќе ги разгледам сите факти и ќе го подготвам мојот извештај за генералниот секретар на ОН, Кофи Анан“, изјави Еиде за време на заедничката конференција за новинарите со премиерот на Косово Бајрам Косуми.
Во исто време, специјалниот пратеник на ОН нагласи дека мора уште многу да се работи.
Тој побара од водачите на Косовските Албанци да ги засилат напорите насочени кон децентрализацијата, како и да преземат ефикасни мерки за заштита на правата на малцинствата и да им овозможат враќање во своите домови на околу 200 000 Срби и други бегалци.
Исто така, од голема важност е заштитата на културното наследство, вклучувајќи ги и црквите на православните Срби, кои во минатото беа цели на вандализам, рече Еиде.
И покрај тоа што безбедносната ситуација е подобрена, таа сеуште не е доволно добра, рече специјалниот пратеник на ОН.
„Сфаќам дека луѓето не се чувствуваат безбедни“, додаде тој.
Извештајот на Еиде за напредокот постигнат во процесот на спроведување на меѓународните стандарди на Косово, ќе биде основа за одлуката на ОН дали да започнат преговори за решавање на финалниот статус на Косово.
„Содржината на извештајот ќе биде многу долга, но конкретна и суштинска за да ја прочитаат сите највисоки институции.
Тоа ќе биде технички извештај, за технички прашања, но ќе соддржи и политички мислења за политичарите“, рече Еиде.
За време на заедничката конференција за новинарите, Косуми побара од него да изготви „точен“ извештај.
„Се надевам дека извештајот е во континуитет со сите процеси низ кои помина Косово.
Ова е значајна оценка на процесите што Косово ги имаше во минатото, а на тие со кои се соочува сега“, рече Косуми.
Ова беше четврта посета на Еиде на Косово од неговото назначување за специјален пратеник.
Во четвртокот, тој замина за Белград, каде ќе се сретне со претставници на Србија-Црна Гора.
Потоа тој патува за Брисел, каде ќе разговара со лидерите на ЕУ, а после тоа заминува за Њу Јорк, каде ќе дискутира за состојбата на Косово со претставници на ОН.
