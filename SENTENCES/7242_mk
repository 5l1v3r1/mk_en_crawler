11/07/2012
Билјана Лајмановска за Southeast European Times во Скопје -- 11.07.12
Скопје и Москва потпишаа нацрт-договор со кој на Македонија й се дава крак од предложениот гасовод Јужен поток, кој ќе пренесува руски природен гас под Црното Море во Бугарија до Грција, Италија и Австрија.
Иако изоставена од примарната гасоводна мрежа, со овој договор Македонија, сепак, ќе добие крак што ќе поминува низ нејзината територија.
„Јужен поток ќе поминува низ многу држави и ќе има еден крак кон Македонија, кој претходно не беше планиран.
Но, по многу контакти што ги остваривме, руската страна одлучи да ја вклучи Македонија.
Ова ќе й ја даде на земјата потребната енергетска сигурност“, рече македонскиот премиер Никола Груевски.
Ова се чини дека е двигателот што й треба на Македонија за да се обиде да се позиционира себеси не само како потрошувач, туку и како транзитна земја за рускиот гас и со тоа да го зголеми своето влијание на балканската енергетска мрежа.
Но, засега, ова се само планови.
За Константин Димитров, пензиониран професор на скопскиот Машински факултет, и експерт за енергетски прашања, Косово и Албанија ќе бидат потенцијалните пазари за гасот што ќе доаѓа од Русија преку кракот на Јужен поток.
„Убеден сум дека Косово и Албанија наскоро ќе почувствуваат потреба за зголемен дотур на гас.
Прашањето е -- кој ќе ги снабдува?
Се сомневам дека тие ќе одлучат да го купат од Србија“, рече Димитров за SETimes.
Продолжувањето на кракот до Албанија и Косово ќе биде од корист и за македонските потрошувачи, бидејќи тоа ќе ја намали цената на природниот гас во земјата.
Поради слабата употреба на гасоводната мрежа, Македонија сега плаќа меѓу највисоките цени за гасот во скоро целиот регион -- 490 евра за 1.000 метри кубни.
Цените во Хрватска, Србија и Бугарија се далеку пониски -- 300 до 390 евра за 1.000 метри кубни.
„Тоа е проста математика -- колку повеќе го користите гасот, толку неговиот транспорт станува поисплатлив и цената е пониска“, објасни Димитров.
Засега само околу 30 претпријатија од Скопје и Куманово, поврзани со мал гасовод од Бугарија, го користат ова релативно поевтино гориво.
Зголемувањето на употребата на природниот гас за сметка на поскапите фосилни горива или електрична енергија ќе ја зголеми конкурентноста на македонската економија во регионот, рече македонскиот бизнисмен Ристо Гуштеров.
Но, тој додава дека за земјата да почувствува вистинска економска полза, далеку подобро е Македонија да го прошири бројот на корисници на гасот од овој крак на Јужен поток надвор од своите граници.
„Потпишувањето на меморандумот покажува само добра намера, и тоа пред сé од македонската страна, за вклучување во гасоводот Јужен поток како потрошувач.
Засега, нема да бидеме транзитна земја што ќе има директен профит од преносот на гас за трети земји“, рече Гуштеров за SETimes.
Македонските власти очекуваат проектот да ја намали зависноста на државата од енергетскиот увоз, да ги намали цените на енергијата, и можеби дури и да донесе дополнителен приход од преносот во буџетот.
Изградбата на гасоводот Јужен поток се планира да започне до крајот на оваа година и да заврши во 2015 година.
Цената се проценува на околу 20 милијарди евра, а преносниот капацитет на гасоводот ќе изнесува околу 60 милијарди кубни метри гас секоја година.
Рускиот гас ќе поминува преку Бугарија, Италија, Србија, Унгарија, Хрватска, Словенија и Австрија.
Гасоводот ќе има два крака -- јужен што ќе поминува преку Грција и северен, преку Србија.
Сé уште не е одлучено која од овие две земји ќе понуди кракот да оди кон Македонија.
