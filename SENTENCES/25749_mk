20/01/2010
AТИНА, Грција -- Министрите за финансии од државите на еврозоната во вторникот (19-ти јануари) го поддржаа грчкиот антикризен план, но предупредија дека земјата мора да преземе итни мерки за намалување на својот јавен долг и буџетскиот дефицит.
Министрите додадоа дека ако Атина не дејствува брзо, може да се соочи со првата казна досега на ЕУ во врска со буџетската политика.
Исто така во вторникот, агенциите за рангирање Стандард енд пур и Мудис објавија слично мислење, велејќи дека е од суштинска важност Грција да го спроведе својот план брзо.
Директорот на Стандард енд пур за Ројтерс изјави дека агенцијата е можно да го намали долговниот рејтинг на државата ако владата го намали својот план поради огромниот јавен и политички притисок.
Мудис објави дека ги задржува своите негативни изгледи за кредитниот рејтинг на земјата поради неизвесноста околу способноста на владата да ги спроведе кратењата на трошоците.
ГСЕЕ, еден од двата најголеми синдикати во Грција, во вторникот објави дека ќе повика на 24-часовен штрајк следниот месец против планираните остри мерки, како што стори и другиот голем синдикат, АДЕДИ.
(Ројтерс, Capital.gr - 19/01/10)
