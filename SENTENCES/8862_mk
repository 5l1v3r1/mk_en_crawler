25/09/2012
Мухамет Брајшори за Southeast European Times во Приштина -- 25.09.12
Косовската влада отпочна разговори со Турција за договор за слободна трговија, кој ќе биде прв договор на Приштина откако Косово стана независно во 2008 година.
Косовската министерка за трговија и индустрија, Мимоза Кусари-Лила, и турскиот министер за економија, Зафер Чаглајан, ги почнаа преговорите на 3-ти септември во Анкара.
Кусари-Лила рече дека косовската економија е помала отколку турската економија, така што Приштина ќе мора да заштити некои од своите стратешки сектори за неколку години.
„Со оглед на тоа што нашата економија околу 70 отсто е составена од услуги, ние љубезно бараме посебно услугите да бидат дел од овие преговори“, рече Кусари-Лила.
Чаглајан рече дека договорот за слободна трговија ќе биде од полза за економскиот развој на двете земји и рече дека турската влада ќе ги разгледа барањата на Косово.
„[Ние] побаравме да ги разгледаме сите барања на Косово, вклучително и заштитата на косовските стратешки сектори и вклучувањето на услугите во овие сектори. 
Искрено, ние сме заинтересирани да го видиме Косово како економски развиена земја и овие преговори ќе послужат за таа цел“, рече Чаглајан.
Извозот на турските производи во Косово во 2011 година беше 265,9 милиони американски долари (200,5 милиони евра), што е намалување од 9,6 отсто во 2010 година. 
Косово беше 134-ти снабдувач на увезени производи во Турција во 2011 година. 
Увозот на производи од Косово во Турција изнесуваше вкупно 10,1 милиони американски долари (7,8 милиони евра) во 2011 година, намалување од 25,7 отсто од 2010 година.
Експертите велат дека иако договорот претставува важен чекор за либерализација на трговијата, Приштина треба да инсистира на заштита на некои производи кои веќе може да се произведуваат во Косово.
„Во Косово, кога сме соочени со голем трговски дебаланс и во околности каде што имаме малку развиен производствен сектор, за нас е невозможно да ги искористиме поволностите на договорот за слободна трговија, особено со силните индустриски земји како Турција“, рече за SETimesАријан Зека, извршен директор на Американската стопанска комора во Косово.
Арта Иштрефи, политички советник на косовскиот министер за трговија и индустрија, изјави заSETimes дека преговорите со Турција ќе траат скоро една година, бидејќи тоа е искуството со земјите од регионот.
„За нас е многу важно да се заштитат стратешките сектори со цел да не им се наштети на локалните производи и развојот на овие сектори. 
За време на претходните договори турската страна покажа конструктивност и поддршка за Косово“, рече Иштрефи.
Зека рече дека Косово се надева оти ќе ги ужива бенефициите на договорот за слободна трговија со сите земји, особено ЕУ, кога ќе може да произведува свои сопствени производи и да не зависи од извозот.
Иштрефи рече дека Косово ќе има полза од тоа што ќе овозможи извоз без царина, додека тоа ќе ги направи косовските производи поконкурентни на турскиот и европските пазари.
„Договорот ја зголемува можноста за турски инвестиции во Косово. 
Интересот на турските инвеститори за инвестирање во Косово постојано расте и ние очекуваме дека укинувањето на царината за производите од Турција во голем број сектори ќе им помогне да ги реализираат инвестициите во Косово“, рече Иштрефи.
Зека рече дека турскиот економски развој ќе биде предизвик за косовските извозници, но тврди дека е потребна детална анализа за да се види дали има одредени производи што не се произведуваат во Турција, за кои постои потенцијал во Косово.
„Се надевам дека договорот за слободна трговија ќе биде можност за привлекување повеќе странски инвестиции, меѓународни производни претпријатија од Европа или други места, кои би сакале да ги стават во Турција меѓународно познатите производи произведени во Косово“, рече Зека.
ОН преговараа и го потпишаа во име на Косово договорот ЦЕФТА во 2006 година. 
Косово планира да отпочне разговори со ЕУ за договор за слободна трговија и други трети земји до 2013 година.
