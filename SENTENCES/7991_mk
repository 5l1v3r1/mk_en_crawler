09/05/2013
Линда Карадаку за Southeast European Times во Приштина -- 09.05.13
Апсењето на осомничениот нарко-бос Насер Кељменди претставува голем чекор во борбата против трговијата со дрога во регионот, велат аналитичарите.
„Апсењето на [Кељменди] претставува силен удар за нарко-мафијата во овој регион“, рече за SETimes Владимир Пивоваров, професор на Универзитетот ФОН во Скопје.
Себ Битичи, извршен директор на Институтот за балканска политика во Приштина, отиде еден чекор подалеку, велејќи дека апсењето на Кељменди дава надеж дека косовската полиција е способна да се бори против организираниот криминал.
„Борбата против организираниот криминал е нужност за Косово.
Тоа би можело да биде и удар за регионалната криминална мрежа“, рече Битичи за SETimes.
Кељменди, државјанин на Босна и Херцеговина (БиХ) по потекло од Косово, беше уапсен во неделата (5-ти мај) од страна на косовските специјални полициски сили врз основа на меѓународната потерница издадена од властите во БиХ.
Тој е осомничен дека водел голема група за шверц на хероин и кокаин во Европа преку Балканот.
Во вторникот ЕУЛЕКС интервенираше и го уапси Кељменди откако косовските власти не можеа да го продолжат неговиот притвор по 48 часа.
Според мисијата ЕУЛЕКС, Кељменди се бара од Интерпол под сомневање за вмешаност во организиран криминал.
„Фактот дека се погриживме тој да остане во притвор зборува сам по себе“, рече за SETimes Франсоа Ламбер, главен портпарол на ЕУЛЕКС.
Кељменди е под истрага во БиХ за 13 кривични обвиненија, но никогаш не е покрената судска постапка.
Сараевската полиција во изминатите пет години има поднесено кривични пријави, кои вклучуваат и обвиненија за убиство, обид за убиство и напад, против Кељменди и неговите синови Елвис, Лиридон и Бесник.
Кељменди е осомничен за организирање на убиството во 2007 година на Рамиз Делалиќ, сараевски воен водач и главна криминална фигура, кој се судри со локалните Албанци.
Другите обвиненија вклучуваат шверц со оружје и цигари па сé до лихварство и изнудување.
„Кељменди е главниот осомничен во овој случај и еден од главните столбови на криминалот во Европа.
[Тој е] еден од најголемите криминалци, не само во овој дел од светот, туку и во Европа“, изјави за новинарите во Сараево државниот обвинител на БиХ, Дубравко Кампара.
Босанските власти веднаш побараа екстрадиција на Кељменди.
„Ќе ги искористиме сите дипломатски средства за Кељменди да биде суден во Сараево“, рече за SETimes министерот за безбедност на БиХ, Фахрудин Радончиќ.
„БиХ и Косово немаат дипломатски односи и билатерални договори, но тоа не треба да биде пречка во овој случај.
Но, сé зависи исклучиво од судските тела и властите во Косово.
Досега имаме добра соработка со Косово и се надевам дека тоа ќе продолжи“, рече за SETimes министерот за правда на БиХ, Бариша Чолак.
Другите земји во регионот, исто така, имаат удел во апсењето.
Кељменди (55), неговиот брат Беќир и неговите тројца синови имаат бизниси во БиХ, Србија и Црна Гора.
Црногорското државно обвинителство поднесе обвиненија против Кељменди во мај 2012 година, во врска со нелегалната изградба на хотелот „Каза гранде“ во Улцињ.
Но, обвиненијата против него беа повлечени откако беше постигнат договор меѓу обвинителите и Кељменди, кој донираше 10.000 евра за една градинка и основно училиште.
Вања Чаловиќ, директорка на невладината организација МАНС, рече дека апсењето може да ја ги открие врските и партнерите на Кељменди во Црна Гора, особено ако тој е поврзан со владејачката партија.
„Се сомневаме дека црногорското обвинителство ќе поднесе какво било ново обвинение против Кељменди ...
нашите власти го сметаат за инвеститор и бизнисмен, додека остатокот од светот го смета за криминалец.
Да се надеваме дека истрагата ќе ја открие неговата регионална мрежа на политички и економски партнери, вклучително и оние во Црна Гора“, рече Чаловиќ за SETimes.
Дописниците Ана Ловаковиќ и Анес Алиќ во Сараево, Катица Ѓуровиќ во Белград и Марина Стојановска во Скопје дадоа свој придонес за овој извештај.
Како апсењето на Кељменди ќе помогне да се намали организираниот криминал?
Кажете ни ги вашите размислувања во коментарите.
