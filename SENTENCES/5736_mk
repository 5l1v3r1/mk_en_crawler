29/03/2011
Од Јустин Вела за Southeast European Times во Истанбул -- 29/03/11
Со преземањето од страна на НАТО на зоната за забранети летови над Либија, експертите во вторникот рекоа дека Турција може да си прогласи делумен успех во политиката.
Признавајќи ја потребата за вмешување со цел да се спречи крвопролевање, Анкара изрази резервираност во врска со тоа Западот да има премногу силна улога.
„Кога станува збор за прашањето на зоната на забранети летови, ние сме сигурни за спроведувањето на истата од страна на НАТО, но таа мора да биде спроведена „само“ од НАТО“, турски официјален претставник изјави за новинарите минатиот викенд, според Ројтерс.
Земјите како Франција инсистираат еден степен на контрола да остане кај т.н. меѓународна „Контакт група“, чиј член е таа, заедно со САД и Велика Британија.
Арапските земји како Катар, Кувајт и Јордан, исто така, се официјално дел од групата, но аналитичарите велат дека нивното влијание е ограничено.
Додека Алијансата презема стратешко и политичко водство, загриженоста на Анкара се чини дека е земена предвид.
Сепак, во исто време, повикот на Турција за прекин на воздушните напади не наиде на успех.
Турската политика беше нападната од некои кругови поради нејзиниот наводен опортунизам.
Земјата во Либија има проекти вредни милијарди долари, и критичарите велат дека седи на два стола барајќи да игра регионална улога.
Иако противењата на Турција покажаа пукнатини во единството на НАТО, да се има сојузник кој може да преговара со противниците до последен момент, се покажа драгоцено за Западот, при што Турција го загарантира ослободувањето на неколку заробени новинари и ги задржа контактите со либискиот моќник Муамер Гадафи.
„Ова е пример за турската политика „нулта проблеми со соседите“, рече Дафне Меккурд, висок истражувач на Проектот за блискоисточна демократија.
„Негувајќи ги односите со сите земји, дури и проблематичните земји што ја навлекоа лутината на Западот, Турција се надева дека ќе ја искористи својата единствена позиција за да помогне во посредувањето во конфликтите меѓу различните земји и на крајот да го зголеми своето влијание на светската сцена.“
За време на Студената војна, Турција беше дел од источното крило на Запад против заканата од комунизмот.
Денес, интересите на Турција се многу помешани.
Владејачката Партија на правдата и развојот (АКП) води надворешна политика која мора да ги балансира интересите на сојузниците кои понекогаш влегуваат во конфликт.
„Затоа Либија претставува предизвик за [турскиот премиер Реџеп Тајип] Ердоган“, напиша МК Бадракумар, поранешен индиски амбасадор во Турција и експерт за меѓународни односи, во натпис за Азија тајмс.
„Прво, интервенцијата на меѓународната заедница во Либија постави преседан ...
Анкара почна да рационализира дека е во севкупен интерес на Турција да преземе улога за себеси во политички однос во меѓународната интервенција во Либија, наместо да остане настрана.“
Сепак, додека Турција игра сé поуверлива улога, дебатата во врска со тоа дали НАТО или т.н. „Контакт група“ треба да преземат водство во либиската кампања, доведе до тоа многумина да се запрашаат колку ефикасно ќе биде НАТО во иднина ако сојузниците доаѓаат од сосема различни гледишта.
„НАТО е институционално олицетворение на Западот.
Нема ништо позападно од НАТО“, рече францускиот аналитичар за безбедност Франсоа Хајсбург, противречејќи им на турските споредби на интервенцијата со Крстоносните војни.
Турските власти ги обвинија Франција и другите западни земји дека бараат нафта и друго минерално богатство во Либија.
Втор по големина според војската учесник во НАТО по САД, Турција го повика НАТО да преземе одговорност за операциите во Либија по резолуцијата на Советот за безбедност на ОН 1973.
Првично колеблива за влегување во каква било воена операција, Турција се согласи да распореди четири фрегати, една подморница, и еден резервен брод, за спроведување на ембаргото за оружје.
