23/09/2007
ЧИКАГО, САД -- Турскиот министер за надворешни работи, Али Бабаџан, рече дека главните прашања што ги попречуваат стратешките односи помеѓу Турција и САД се терористите на Курдистанската работничка партија (ПКК) во Ирак и решението што се чека во американскиот конгрес во врска со тврдењата за ерменски геноцид.
Говорејќи пред Чикашкиот совет за глобални прашања во четвртокот (20-ти септември), за време на официјалната посета на САД, Бабаџан рече дека турските власти не можат да й објаснат ја јавноста зошто милитантите на ПКК сé уште спроведуваат напади на земјата од базите во северен Ирак.
Според извештаите на турските медиуми во саботата, Турција очекува САД и Ирак да преземат соодветни мерки.
Што се однесува на ерменските тврдења за геноцид од страна на отоманските Турци на почетокот од 20-тиот век, за кој од американската администрација беше побарано да биде признаен во две наредни резолуции, Бабаџан рече дека ниту една трета страна не смее да дејствува како судија во еден таков спор.
Во другите вести, турските безбедносни сили во петокот фатија водечки член на милитантното крило на Хизболах во Турција, по кој се трагаше веќе 13 години.
Мехмет Акај (36) се верува дека бил вклучен во серија терористички напад, претежно во југоисточната провинција Мардин помеѓу 1993 и 1995 година.
Во меѓувреме, во саботата, деветмина курдски милитанти беа убиени во серија судири со армијата во југоисточна Турција.
Еден беше во провинцијата Хакари, додека другите беа во пограничната провинција Сирнак.
(Сабах, Заман, новинска агенција Анадолу, Тркиш викли, АФП - 22/09/07;
НТВ, ДПА, новинска агенција Анадолу - 21/09/07)
