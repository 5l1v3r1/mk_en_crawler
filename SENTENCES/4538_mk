28/05/2009
Од Ајхан Шимшек за Southeast European Times во Истанбул -- 28/05/09
Турската полиција минатиот месец уапси десетици осомничени на Хизболах и Ал каеда, откривајќи нови ќелии за регрутирање терористи и пропаганда. 
Турскиот Хизболах -- кој нема врска со либанската организација -- го сочинуваат сунитски Курди, и е одговорен за најмалку 200 убиства од 1993 до 2001 година.
Инспириран од Иранската исламска револуција, Хизболах има цел да формира исламска држава, против марксистичко-ленинистичката идеологија на Курдистанската работничка партија (ПКК).
Хизболах успева да ја шири пропагандата преку интернет и состаноци на солидарност. 
Во 2007 година, турската полиција откри врска меѓу Хизболах и силите на Ал каеда, откако спречи напад и го уапси опасниот милитиант Мухамед Јашар. 
Минатата година полицијата, исто така, го уапси Фатих Јилдиз, кој помина некое време на обука во Авганистан.
Неколку десетици радикални исламски Турци се обучувани во Пакистан и Авганистан. 
Некои се бореле како џихадисти во Чеченија и Ирак, а други го шират тероризмот во Турција. 
Во 2003 година, во нападите на две синагоги, британскиот конзулат и седиштето на ХСБЦ во Истанбул загинаа 57 лица.
Неодамнешните остри мерки се фокусираа на области, како што се Малатја и Елазиг. 
Неколку документи, компјутери и други докази беа конфискувани.
Хизболах го доживеа својот најголем удар во 2000 година, кога спроведената операција доведе до едночасовни вооружени борби, во кои загина водачот на групата Хусеин Велиоглу.
По инцидентот, полицијата ги заплени архивските материјали на организацијата, што й овозможи да открие десетици од нејзините ќелии.
Голем број водечки членови на Хизболах се приведени оттогаш -- вклучително и наводниот воен водач Хачи Инан -- и обвинети за основање терористичка организација за соборување на турската влада. 
Беа спроведени над 70 судски процеси во различни судови во Дијарбакир, Анкара и Истанбул.
