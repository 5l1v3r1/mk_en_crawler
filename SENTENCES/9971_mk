07/03/2013
Дражен Ремиковиќ за Southeast European Times во Загреб -- 07.03.13
Балканските држави губат пари покривајќи ги долговите на националните авиокомпании и треба да ги реструктуираат претпријатијата за авиокомпаниите да продолжат со летовите, велат експертите.
„Најдоброто решение за кризата во авиокомпаниите, најверојатно, би било да се продаде или приватизира целиот имот на претпријатијата и да им се дозволи на некои големи играчи да влезат на пазарот.
Владите ги држат овие претпријатија со години поради некаква национална гордост, но нешто мора да се направи брзо, бидејќи граѓаните губат пари“, рече за SETimesМирослав Прокопијевиќ, советник во Институтот за европски студии.
Порастот на цената на горивото е само една од причините за долгот на авиокомпаниите.
Во 2011 година еден тон гориво за авиони чинеше 750 евра, додека во 2012 година цената скокна за 20 отсто, на 900 евра.
Повеќето авиокомпании се задолжени и кај разни кредитори, како што се банките, аеродромите и државата.
До крајот на 2012 година долгот на „Кроејшн ерлајнс“ изнесуваше повеќе од 50 милиони евра.
Во обид да го спаси претпријатието, менаџментот има намера да отпушти околу 20 отсто од своите вработени и да продаде дел од неговата воздухопловна флота.
„Ова претпријатие може да работи добро ако има детален план.
Непрофитабилните летови треба да се затворат;
канцелариите низ целиот свет што не се користат, треба да се затворат.
Долговите се големи, но со добар план и соработка со синдикатот, владата може да ја подобри ситуацијата“, рече заSETimesТомислав Рајковиќ, претседател на синдикатот на вработените во „Кроејшн ерлајнс“.
Претпријатието во моментов има околу 1.100 вработени, со годишен транзит од 2 милиони патници.
„Тие имаат две опции:
да продадат еден или два авиони и земјиштето во сопственост на компанијата или да најдат стратешки партнер да купи 25 до 30 отсто од сопственоста на ,Кроејшн ерлајнс'“, вели Синиша Хајдас Дончиќ, министер за поморски транспорт и инфраструктура.
Српското претпријатие ЈАТ Ервејс е ставено на продажба двапати во изминативе пет години, но без успех.
„ЈАТ минатата година ја заврши со долг од 170 милиони евра.
Но, со помошта од државата и купувањето нов авион, ЈАТ има шанси да ја заврши оваа година со позитивна нула“, рече заSETimesВладимир Огњановиќ, генерален директор на ЈАТ.
Србија на крајот од минатата година објави дека владата преговара за здружување со „Етихад ервејс“ од Обединетите Арапски Емирати, со цел да се формира нова авиокомпанија.
Ако Етихад ги исплати долговите на ЈАТ, ќе добие удел во авиокомпанијата.
Во напис наЕкономист од 2012 година се предлага авиокомпаниите од балканските држави да ги здружат силите, и како пример се наведува „Скандинавиан ерлајнс“, кое почна како заеднички потфат меѓу норвешките, данските и шведските авиокомпании во 1946 година, и прерасна во нивно здружување во 1951 година.
Но, балканските национални авиокомпании ја отфрлаат оваа идеја.
„Немаме намера да создаваме обединета балканска авиокомпанија, но сме отворени за секаков вид посилна соработка со нашите колеги од регионот“, рече Среќко Симуновиќ, директор на „Кроејшн ерлајнс“.
