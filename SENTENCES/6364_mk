20/12/2011
Пол Чикои за Southeast European Times во Букурешт -- 20.12.11
Новиот закон, кој беше донесен во ноември, а ќе стапи на сила следната пролет, треба да ја намали бирократијата и да ја скрати должината на процесот на посвојување, кои се сметаат за двете главни пречки за посвојување на децата без родители.
Новиот закон за посвојување го ограничува процесот на евалуација на една година, по што едно дете ќе може да биде посвоено доколку не го бараат биолошките родители. 
Исто така, законот ќе го продолжи периодот во кој едно сираче ќе може да биде усвоено, од една на две години, на тој начин зголемувајќи ги шансите детето да најде нов дом.
Претходно, роднините на посвоеникот, до четврто колено, беа охрабрувани од страна на судовите да го посвојат детето. 
Според новиот закон, роднините ќе бидат само информирани дека детето ќе може да биде посвоено без притисок да го посвојат.
Властите и аналитичарите се оптимисти во врска со новиот закон.
„Ги елабориравме и промовиравме измените на законот за посвојување со цел да се зголеми бројот на годишни посвојувања. 
Очекуваме дека со тек на време статистичките податоци ќе покажат значителен пораст во овој поглед“, Богдан Панаит, шеф на Националната канцеларија за посвојувања (ОРА), изјави за SETimes.
Во моментов 851 деца се подложени на процедури за посвојување во судовите, рече Панаит. 
Во 2010-та година, беа посвоени 1011 деца.
Панаит изјави дека новите измени се резултат на националната студија за 2010-2011-та година спроведена во партнерство со УНИЦЕФ во која долгите и сложените постапки за посвојување беа истакнати како пречки.
Експертите велат дека новиот закон одговара на актуелната општествена реалност во Романија.
„Измените на законот за посвојувања се чекор напред направен од страна на романските власти и ги исполнува барањата на семејствата со цел да посвојат дете“, Михаела Нафтанаила, уредник на весникот Романиа Либера, изјави за SETimes.
„Законот носи една нова филозофија, во основа менувајќи го фокусот од реинтеграција на децата во нивните семејства со ризик тие да не бидат ефективно прифатени до нивно посвојување од страна на семејства кои ги исполнуваат строгите економски и морални критериуми и кои очајно сакаат дете“, објасни таа.
Со 67.000 деца во домовите, Нафтанаила вели дека новиот закон ќе понуди начини за интегрирање на децата, како и да им се обезбеди соодветна грижа и образование со цел тие да бидат успешни кога ќе станат возрасни.
„Откако ќе бидат интегрирани во семејствата-посвојувачи, тие нема да завршат на улица, чистејќи ги шофершајбните на автомобилите на раскрсниците, бидејќи откако ќе наполнат 18 години тие морат да ги напуштат домовите за сирачиња“, вели таа.
Во согласност со новите одредби, ОРА започна со обука на социјалните работници во локалната власт со цел да бидат обучени да работат со клиентите.
Сепак, и покрај постигнатиот напредок, некои пречки се уште стојат на патот: немањето на кавалификуван кадар во некои региони, општествените предрасуди и немањето на судови специјализирани за посвојување.
Статистичките податоци покажуваат дека Романците сакаат да посвојуваат деца меѓу нула и три години кои не биле во дом и имаат исто етничко потекло.
На крајот, посвојувањето може да обезбеди исполнување и можност, како за детето, така и за семејството, како што потврдува една приказна.
„Јас посвоив девојче од сиромашно селско семејство во 1987-та година. 
Покрај сите пречки на тогашниот изолиран систем, излегов како победник на крајот", изјави А. 
Сандулеску за SETimes.
„Но, не беше самиот систем кој најмногу ми пречеше, туку луѓето околу мене. 
Моето семејство мораше да се пресели поради инсистирањето на моите соседи да й кажам на мојата мала ќерка дека е посвоена. 
Но, навраќајќи се наназад, сигурна сум дека јас би го направила тоа пак, без размислување“, рече таа.
Нејзината ќерка, која сега има 26 години, само што дипломира на медицинскиот факултет и работи како практикант.
„Знам дека потполно й го сменив животот со тоа што й ја понудив оваа шанса. 
И тоа е она поради што веројатно сите семејства посакуваат да посвојат дете“.
