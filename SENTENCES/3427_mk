18/12/2006
Од Берта Фониќи-Кабаши за Southeast European Times во Приштина – 18/12/06
Генералниот секретар на ОН во заминување, Кофи Анан, ги предупреди членовите на Советот за безбедност дека понатамошните одложувања во процесот на решавање на статусот на Косово се опасни и би можеле да доведат до нестабилност. 
Тој апелираше до водачите во Приштина и Белград да избегнуваат унилатерални активности.
„Владата на косовските етнички Албанци и Србија остануваат со дијаметрално спротивставени позиции за идниот статус на оваа српска покраина“, изјави Анан на состанокот на Советот за безбедност во четвртокот (14-ти декември).
Тој рече дека независноста и автономијата се помеѓу опциите за покраината, каде што бројот на Албанците наспрема бројот на Србите и другите малцинства е 9 спрема 1. 
Предлогот на ОН во врска со идниот статус, кој беше поднесен минатата година, е одложен по парламентарните избори во Србија на 21-ви јануари.
„Високите очекувања од страна на косовските Албанци, заедно со неодамнешните шпекулации за евентуалното одложување на процесот, доведоа до чувство на несигурност за иднината и, најверојатно, ќе бидат извор на нестабилност ако динамиката се намали“, рече Анан во извештајот.
„Националистичките групи и екстремистите од сите страни се подготвени да ја искористат пораширената разочараност. 
Несигурноста и разочараноста, исто така, преовладуваат и помеѓу Србите и другите малцинства“, додаде тој.
Анан истакна дека е постигнат само непостојан напредок во разговорите за статусот помеѓу Приштина и Белград, кои започнаа оваа година под покровителство на специјалниот претставник Марти Ахтисари.
„Сé на сé, сите ставови на страните во секоја од областите за кои се дискутираше останаа многу оддалечени“, рече Анан.
Од друга страна, пак, генералниот секретар ја поздрави посветеноста на Косово на спроведувањето на стандардите одредени од ОН -- осум цели кои вклучуваат градење на демократските институции, спроведување на малцинските права, создавање на функционална пазарна економија и воспоставување на непристрасен правен систем.
„Напредокот ќе биде постигнат ако се покаже преку активности, а не зборови, дека секој има иднина во Косово. 
Ќе биде важно значајните активности да имаат предност над симболизмот со цел промовирање на довербата и стабилноста“, рече тој.
Шефот на УНМИК, Јоаким Рикер, го претстави својот редовен тримесечен извештај за покраината на овој состанок, на кој присуствуваше и косовскиот премиер Агим Чеку. 
Рикер истакна дека и покрај тоа што процесот на решавање на статусот помина долг пат оваа година, динамиката мора да продолжи и мора да се постигне навремено решавање на статусот.
„Решавањето на статусот на Косово ќе биде од корист за целиот балкански регион, вклучувајќи го и Белград. 
Од друга страна, понатамошното одложување ќе повлече значајна политичка и економска цена за Косово, за нашите соседи, за регионот во целина и за меѓународната заедница“, рече тој. 
„Одложувањето ќе ги зголеми тензиите и ќе им оди во прилог на екстремистите од сите страни.“
