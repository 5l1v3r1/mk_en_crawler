15/04/2009
(Утрински весник, Дневник - 15/04/09;
MИА, Макфакс, МРТ, Време, АНA-МПА - 14/04/09;
MИА - 13/04/09)
Грчкиот претседател Каролос Папуљас во вторникот (14-ти април) изрази надеж за брзо решавање на долготрајниот спор околу името помеѓу неговата земја и соседна Македонија и за „понатамошно зајакнување“ на врските меѓу двете држави.
„Се надевам дека наскоро ќе успееме да постигнеме взаемно прифатливо решение во спорот околу името, под покровителство на ОН“, му напиша грчкиот водач на новоизбраниот македонски претседател Ѓорге Иванов, честитајќи му ја изборната победа на 5-ти април.
Двете држави се расправаат околу името на Македонија повеќе од 17 години.
Грција инсистира на името поранешна југословенска република Македонија (ФИРОМ) за својот северен сосед и одбива да се приклучи на листата од повеќе од 120 држави што ја признаа оваа балканска држава под нејзиното уставно име, Република Македонија, наведувајќи ги како причина нејзините територијални претензии кон грчката северна провинција Македонија.
Напорите за решавање на прашањето низ преговорите со кои посредуваат ОН беа интензивирани минатата година, особено откако Грција стави вето на поканата за членство во НАТО за Македонија и се закани дека ќе ја блокира и нејзината интеграција во ЕУ.
Метју Нимиц, специјален претставник на ОН за разговорите, неуспешно предложи неколку решенија во 2008 година.
Но, грчки дипломат во понеделникот вечер посочи дека Атина ќе го поддржи името „Република Северна Македонија“, кое посредникот на ОН го предложи минатиот октомври.
„Конечно на маса е ставен добар предлог ...
во врска со разликите околу името со северниот сосед“, рече Александор Маљас, грчки амбасадор во САД, на конференцијата во Вашингтон.
Истакнувајќи дека предлогот е „чувствителен“, тој рече дека за првпат Грција го прифаќа вклучувањето на зборот „Македонија“ во меѓународното име на својот северен сосед.
На конференцијата за американската политика кон Балканот, што се одржа во Центарот за стратешки и меѓународни студии во понеделникот вечер присуствуваа и амбасадорите на Албанија, Босна и Херцеговина, Македонија и Црна Гора.
Во своето обраќање на форумот, Зоран Јолевски, македонскиот амбасадор во САД и главен посредник на својата земја во спорот околу името, ја истакна посветеноста на Скопје на изнаоѓањето взаемно прифатливо решение.
Во меѓувреме, името не е „вообичаен услов“ за членството во ЕУ и НАТО, рече тој.
„Македонија ...
во 1992 година го промени својот устав и државното знаме за да ги исполни грчките барања“, истакна Јолевски.
Тој, исто така, истакна дека во 2008 година неговата земја сигнализираше подготвеност да го прифати предлогот на Нимиц пред самитот на НАТО во Букурешт, но Грција го отфрли.
