20/03/2007
Од Влатко Вукотиќ за Southeast European Times во Бања Лука –20/03/07
Пресудата на Меѓународниот суд на правдата претходно овој месец за случајот на геноцид на Босна и Херцеговина (БиХ) против Србија, предизвика тензии на политичката сцена во БиХ.
Судот пресуди дека масовните убиства во Сребреница во 1995 година претставуваат геноцид и дека Србија ја прекршила конвенцијата за геноцид, не спречувајќи го истиот.
Сепак, истата ја ослободи Србија од директна одговорност.
По изрекувањето на пресудата, бошњачките водачи почнаа да повикуваат на отцепување на Сребреница од ентитетот на босанските Срби, Република Српска (РС).
„Територијата на општината Сребреница треба да има статус на дистрикт и како таков треба да биде одвоен од јурисдикцијата на институциите на Република Српска“, рекоа бошњачкиот и хрватскиот член на претседателството на БиХ, Харис Силајџиќ и Жељко Комшиќ, во изјавата.
„Ние имаме право на правда.“
На специјалниот состанок во врска со ова прашање, што се одржа на 12-ти март, присуствуваа амбасадорите и претставниците од Турција, Саудиска Арабија, Иран и палестинската власт.
Учесниците заклучија дека државата и институциите на ентитетот се обврзани да донесат одлуки за спроведување на пресудата на МСП.
Властите на РС велат дека каков било обид за измена на статусот на Сребреница ќе биде кршење на Дејтонскиот мировен договор и уставот на РС.
Тие ги обвинуваат државните политичари за искористување на ова прашање за добивање на подобра позиција во преговорите за полициските и уставните реформи.
„Некои политичари [се обидуваат] да ја уништат РС.
Време е тие да го сменат своето мислење и да се свртат на економскиот развој што ќе ја води оваа земја кон Европа“, рече претставникот на РС, Милан Јелиќ.
Според Комитетот за спроведување на мирот, општинскиот статус во БиХ е одреден со уставот и релевантната легислатива на државата и ентитетите.
Какви било измени, вели истиот, ќе мора да се спроведат во овие рамки.
Германскиот амбасадот Мајкл Шмунк, чија земја претседава со ЕУ, вели дека тој не присуствувал на состанокот во Сребреница, бидејќи сметал дека тоа нема да биде паметно во ситуација која е „емотивно вжештена“.
Пред конфликтите во 1990-тите, населението во Сребреница го сочинуваа 75 отсто муслимани, додека Србите сочинуваа само 22 отсто од населението.
Но, денес, тоа е претежно српски град.
Бошњаците кои останаа велат дека пресудата на МСП значи дека Србите не треба да имаат власт и дека градот треба самостојно да си ги води своите работи.
Групата се закани дека ќе го напушти градот ако нивното барање не биде исполнето.
Српските претставници во Сребреница се спротивставија на отцепувањето и побараа меѓународните донатори да ветат поголема помош.
И покрај тоа што претставуваат мнозинство во Сребреница, Србите велат дека добиваат помала финансиска поддршка отколку бошњачките жители.
РС и Федерацијата на БиХ ветија дополнителна поддршка.
