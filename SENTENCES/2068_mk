22/02/2005
Од Давор Коњикушиќ за Southeast European Times во Белград - 22/02/05
Според најновото истражување што го спроведе Центарот за алтернативни студии младите луѓе во Србија се соочуваат со голем број тешкотии, меѓу кои и со невработеност, мали плати, немање на живеалиште, загрижувачки економски изгледи и пречки за напредок во кариерата.
Овие фактори доведуваат до „одлив на мозоци“ од земјата.
Во минатото околу 300.000 млади луѓе ја напуштаа Србија секоја година, вклучувајќи и 8 отсто од најдобрите студенти.
Оваа бројка значително се зголеми до 2003 година, додека последната анкета спроведена помеѓу 3.200 млади луѓе на возраст од 16 до 35 години покажа дека 43% од нив се подготвени да заминат ако имаат можност.
Во обид да го забават тој тренд, студентите формираа Здружение на најдобрите српски студенти, кое им помага на младите луѓе да добијат стипендија.
Друга организација, Центарот за детска грижа, минатата година додели 73 стипендии минатата година, од кои само двајца корисници подоцна одлучија да ја напуштат земјата.
Следната година Центарот планира да го продаде просторот на билбордите долж главниот автопат, користејќи ги средствата за финансирање на стипендиите за најдобрите студенти.
Бранислав Алексиќ, студент на електротехника, вели дека нема да остане ако Србија не може да му обезбеди подобар живот.
„Во сите други земји децата се воспитуваат од почетокот и сé се инвестира во нив“, вели Алексиќ, додавајќи дека Србите не треба да очекуваат ништо помалку од својата земја.
Слични размислувања има и Анѓелка Зечевиќ, студен на математика.
И покрај тоа што го сака својот град и пријателите Зечевиќ вели:
„Ако не се промени атмосферата, ќе морам да заминам.“
Според Среќко Михајловиќ, истакнат социолог, младите во Србија често бавно стануваат зрели луѓе, заглавувајќи наместо тоа во „продолжената младост“ како резултат на недостатокот од можности и немање на стимул.
„Општеството ги остава во пелени до четвртата деценија од нивниот живот“, вели Михајловиќ.
Друг социолог, Смиљка Томановиќ, е автор на обемна студија за ситуацијата на младите луѓе.
Таа заклучува дека основните услови за индивидуализмот -- независноста од родителите -- генерално не постојат во Србија.
Како резултат на тоа многу млади луѓе развиваат стратегија на одложување, доцнејќи со сé - од студиите до наоѓањето на работа, влегувањето во брак и станувањето родител.
Истражувањата покажаа дека 77 отсто од мажите и жените што не се во брак живеат со своите родители, па дури и оние кои се во брак стануваат дел од една проширена семејна структура -- која, како што велат аналитичарите, често е обременета со конфликти и дури и насилство.
Истражувањата околу ова прашање се попречени од апатијата и недостигот на средства, вели Томановиќ, додавајќи дека се надева дека резултатите од неодамнешното истражување ќе „ги инспирираат оние што се на власт во општеството да се спуштат од идеолошкото ниво на практичното ниво да се стори нешто за младите луѓе“.
