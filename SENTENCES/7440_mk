01/05/2012
Бојана Миловановиќ за Southeast European Times во Белград -- 01.05.12
По изборите в недела (6-ти мај) се очекува повеќе жени од претходно да заземат места во парламентот, по заложбите на земјата за исполнување на европските стандарди.
Изборите во 2008 година се одржаа во согласност со поинакви прописи, при што партиите и коалициите требаше да имаат најмалку 30 отсто жени-кандидати на нивните кандидатски листи. 
Резултатот го зголеми бројот на пратеничките на околу 22 отсто, или 55 места во парламентот од 250 члена.
Новите прописи сега ги обврзуваат партиите и коалициите да имаат 33 отсто жени на кандидатските листи -- што треба да резултира со повеќе жени во парламентот.
На изборите в недела, двете партии на кои им се даваат најголеми шанси за формирање влада -- Српската напредна партија и Демократската партија -- објавија дека, најверојатно, ќе кандидираат жена за премиерското место.
Демократската партија сé уште не го обелодени својот кандидат, но Српската напредна партија официјално објави дека ако дојде на власт, премиер ќе биде високиот партиски функционер Јоргованка Табаковиќ.
Во споредба со другите земји во регионот, Србија се чини дека е на исто рамниште во овој поглед. 
Додека Црна Гора има само 11 отсто од жените во парламентот, Хрватска има околу 21 отсто.
Снежана Лакичевиќ, претседавачка на српскиот владин Совет за полова еднаквост, рече дека земјата треба да се заложи за просечно 40 отсто жени во парламентот.
„Во текот на изминатите четири години, направивме многу за да обезбедиме подобра позиција за жените во политичкиот живот на Србија. 
Се надевам дека новите прописи и поголемото присуство на жените на кандидатските листи, дополнително ќе го зголеми влијанието на жените“, рече Лакичевиќ за SETimes.
Но, таа смета и дека жените треба да добијат повеќе можности во извршната власт во владата и локалните администрации.
Србија моментно има една вицепремиерка и неколку жени на позиции во државните секретаријати. 
Пред реконструкцијата на актуелната влада минатата година, жени ги водеа и министерствата за телекомуникации, инвестиции и млади и спорт.
„Законот не регулира колку жени треба да има во извршните тела. 
Има препорака да се вклучуваат што е можно повеќе жени, и јас се надевам дека препораката ќе стане практика“, рече Лакичевиќ.
Петар Петковиќ, портпарол на опозициската Демократска партија на Србија, тврди дека неговата партија им дава на жените значајно влијание во истата.
„Во земја каде што на ниту еден граѓанин не му оди добро, и на жените не може да им оди добро. 
Сето она за што актуелната влада се фали во областа на половата еднаквост се резултатите што ги постигна владата на претседателот на Демократската партија на Србија, Воислав Коштуница, до 2008 година“, рече Петковиќ за SETimes.
Србија има репутација на патријархално општество, но многу мажи со задоволство би им дале на жените шанса во политиката.
„Ние, мажите, не сме докажале дека сме особено успешни во водењето на оваа држава, можеби жените навистина треба да се постават на чело“, изјави за SETimes графичкиот дизајнер Марко Радовиќ (34).
