28/11/2005
Од Кристина Чук за Southeast European Times -- 11/28/05
Со зголемувањето на шансите на Хрватска да се приклучи кон Унијата, јасно е дека таа се наоѓа под зголемен притисок да ја искорени корупцијата. 
Во последниот извештај за прогресот на земјата, Европската Комисија открива дека ова прашање продолжува да е „сериозен проблем“, и покрај воведувањето на законска рамка за нејзино спречување.
Истовремено, последниот извештај од меѓународната антикорупциска комисија Транспаренси Интернешанал (ТИ) покажува со колку сериозен предизвик се соочуваа оваа балканска земја. 
Хрватска падна за три места подолу на Индексот за корупција на оваа комисија, сугерирајќи дека бизнисмените и економските аналитичари не гледаат причина за прославување во оваа област.
Од 159-те земји опфатени во овогодинешното истражување - најголем број од формирањете на комисијата во 1995-та година - Хрватска се најде на 70-то место. 
Во 2004-та година таа беше на 67-мо место. 
И покрај тоа што е рангирана повисоко во споредба со сите други соседи од бивша Југославија, со исклучок на Словенија која е земја-членка на ЕУ, оценката на Хрватска значително заостанува во однос на просекот на Унијата.
Оценката е резултат на низа истраги спроведени од страна на некои независни институции, меѓу кои Економист интелеџенс јунит, Трговската меѓународна група, Фридом хаус, Светскиот економски форум и Истражувачкиот центар за светскиот пазар.
Оценките во индексот се движат од 0 до 10, каде нулата значи најголем степен на корупција, а десетката значи дека во земјата нема корупција. 
Хрватска доби оценка 3,4, со што се најде во иста група со Египет, Буркина Фасо, Лесото, Полска и Саудиска Арабија. 
Светскиот просек е 4,11.
За разлика од нив, Исланд, Финска, Нов Зеланд и Данска се меѓу највисоко рангираните земји. 
Со оценка 9.7, Исланд практично се смета за земја во која нема корупција. 
Најлошо рангирани земји во светот се Чад и Бангладеш, и двете со оценка 1,7.
Австрија се најде на 10-то место, со оценка 8,7; Велика Британија и Холандија го делеа 11-то место, секоја со оценка 8,6; а Германија беше 16-та, со оценка 8,2. 
Бугарија и Романија, кои треба да влезат во Унијата во 2007-та година, имаа значително различни оценки -- 55-то место (4,0) и 85-то место (3,0). 
Америка беше 17-та, со оценка 7,6.
Меѓу земјите од бивша Југославија, Словенија беше највисоко рангирана, 31-во место, со 6,1 поени. 
Најниско рангирана беше Македонија, која се наоѓа на 103-то место со 2,7 поени. 
Србија-Црна Гора е 97-ма, а Босна и Херцеговина 88-ма.
„Корупцијата не е природна катастрофа: таа е студено, намерно крадење на можностите на мажите, жените и децата кои се најмалку способни да се штитат себе си“, рече извршниот директор на ТИ Дејвид Нусбаум во изјавата за печатот, која следеше по објавувањето на Индексот за 2005-та година.
„Лидерите мора да престанат со празните зборови и да ги исполнат своите ветувања да овозможат средства за подобрување на владеењето, транспарентноста и одговорноста.
Во посиромашните или помалку развиените земји, корупцијата го гасне влијанието на меѓународната помош, се вели во извештајот на ТИ. 
Комисијата ги советува владите да преземат низа мерки, како и да издвојат поголеми средства за спречување на корупцијата и да ја снабдат јавноста со подетални информации за буџетите, приходите и трошоците.
Различни фактори се причина за корупцијата во Хрватска, велат аналитичарите. 
Тука спаѓаат недоволно контролираниот пазар, институционалната слабост, нестабилните социјални норми и неразвиената администрација. 
Непотизмот и протежирањето не се невообичаени. 
Процесот на приватизација и децентрализација предизвикува злоупотреба. 
Иако лидерите велат дека сериозно го сфаќаат проблемот, тие често поради немање на политичка волја не успеваат да ги претворат зборовите во дела. 
Како резултат, бизнис-климата е отежната, економскиот развој попречен, а надежите на жителите на Хрватска одложени.
Според една неодамнешна анкета приближно 90 отсто од Хрватите гледаат на корупцијата како на еден вообичаен начин на однесување. 
Според анкетата, докторите, санитарните инспектори, шефовите на владините агенции и вработените во локалната управа се сметаат за најкорумпирани меѓу хрватските професионалци. 
Што се однесува до институциите, судскиот и здравствениот систем имаат најлоша репутација, заедно со локалната управа.
Преку 50 отсто од испитаниците велат дека корумпираните политичари треба да бидат казнети со финансиски казни, затвор или како крајна казна, доживотна забрана за политичка активност.
И покрај извештајот на ТИ, хрватскиот премиер Иво Санадер верува дека работите се подобруваат. 
Како пример, тој го наведува новиот процес „супермаркет“ за бизнисмените кои сакаат да отворат фирма. 
Претходните, лавиринтски процедури беа погоден терен за сите видови на корупција и подмитување, констатира Санадер.
Сепак, премногу други можности за корумпирано однесување остануваат отворени. 
Во земјата во која невработеноста изнесува 20 отсто, митото и личните контакти можат да имаат огромна улога во наоѓањето работа, додека пак непотизмот и моќната политика ги чуваат некои на позиции за кои не се ниту кавлификувани, ниту пак компетентни. 
Ваквите појави ги отсликуваат остатоците од претходните режими, кои им даваа привилегии на оние кои беа послушни и во кои врските и влијанието беа одлучувачки фактори. 
За да расчисти целосно со овие остатоци, велат антикорупциските експерти, Хрватска ќе треба да преземе итни, решителни чекори, меѓу кои и измени на законите и мерки за зголемување на транспарентноста во владата.
