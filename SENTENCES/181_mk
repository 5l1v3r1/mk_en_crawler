03/12/2007
Од Светла Димитрова за Southeast European Times во Софија -- 02/12/07
Според Извештајот за глобалната конкурентност 2007-2008, објавен од Светскиот Економски Форум на 31-ви октомври, во глобален размер, сите економии во Југоисточна Европа, освен Хрватска и Турција, се помалку конкурентни во однос на минатата година.
Индексот за глобална конкурентност во извештајот оценува 131 земји во светот врз основа на многу фактори кои влијаат врз бизнис климата, групирани во 12 столба – институциите, инфраструктурата, макроекономската стабилност, здравството и основното образование, високото образование и обуките, ефикасноста на пазарот на стоки и на пазарот на работна сила, софистицираноста на финансискиот пазар, технолошката подготвеност, големината на пазарот, бизнис софистицираноста и иновациите.
За да оценат конкурентноста на секоја од испитаните економии, авторите на извештајот користеа јавно достапни податоци и анкета на над 11 000 водечки бизнисмени во овие 131 земји.
На тој начин тие можеа да ги истакнат јаките и слабите страни на овие земји, како и да фрлат светлина врз клучните приоритети за политичките реформи.
Ефикасноста на пазарот и бројните инвестиции во полето на развојот и истражувањето се меѓу факторите кои им овозможија на Соединетите Американски Држави да искачат од шестото место, кое го имаа во извештајот за минатата година во кој беа опфатени 122 земји, на врвот во овогодинешниот Индекс за глобалната конкурентност, со вкупно 5,67 поени од можните 7.
Швајцарија се најде на второ место, пред Данска, Шведска, Германија, Финска и Сингапур.
Јапонија и земјите-членки на ЕУ Британија и Холандија се, исто така, меѓу првите десет најконкурентни економии, додека пак Мозамбик, Зимбабве, Бурунди и Чад се последни на листата.
Најголем број од земјите од Југоисточна Европа се најдоа на пониската половина од табелата.
Покрај тоа, мнозинството од 11-те земји во регионот – Албанија, Босна и Херцеговина (БиХ), Бугарија, Хрватска, Кипар, Македонија, Црна Гора, Романија, Србија и Турција – паднаа од позициите на кои што беа минатата година.
За да им овозможат на читателите да го споредат напредокот на испитаните земји, авторите на извештајот ги ревидираа позициите и поените од Индексот за глобалната конкурентност 2006-2007 за да го изразат воведувањето на три нови столба во моделот користен годинава.
Споредбата помеѓу ревидираните рангирања на земјите од Југоисточна Европа за минатата година и оние на Индексот за глобалната конкурентност за 2007-2008 покажува дека БиХ падна за 24 места и сега е 106-та.
Извештајот укажува на долг список на недостатоци што оваа земја мора да ги реши со цел да ја подобри својата конкурентност.
Прекумерните регулативи, неетичкото однесување меѓу фирмите и неекономичната владина потрошувачка се наведени како најсериозни проблеми во БиХ во доменот на столбот на институциите.
Оваа земја, исто така, има најлоши резултати во однос на квалитетот на патиштата, пристаништата и аеродромите.
Најниско рангирана земја од Југоисточна Европа во овогодинешниот Индекс за глобалната конкурентност е повторно Албанија, која се најде на 109-то место, 11 места подолу во однос на минатата година.
Иако оваа земја има истакнати конкурентни недостатоци во сите области опфатени со истражувањето, таа ја доби најниската можна оценка за некои индивидуални компоненти, како што е снабдувањето со производи на современата технологија, капацитетот за иновации и соработката помеѓу универзитетите и индустријата на полето на истражувањето.
Организираниот криминал, неефикасноста на корпоративните одбори и несоодветната заштита на интелектуалната сопственост се на врвот на листата на проблеми во доменот на инстутуциите што Македонија треба да ги реши за да ги подобри своите оценки.
Оваа земја, која падна за десет места и се најде на 94-та позиција во Индексот за глобалната конкурентност за оваа година, исто така, има некои сериозни недостатоци во сферата на ефикасноста на пазарот на работна сила, технолошката подготвеност и бизнис софистицираноста.
Србија и Црна Гора, кои до минатата година беа анализирани како една земја, сега за прв пат се третираат како посебни економии и го зазедоа 91-то и 82-то место.
Бугарија и Романија, кои станаа членки на ЕУ во јануари, паднаа на ранг-листата, првата за пет места на 79-тото, а втората за едно и на 74-тото.
По повеќе од 17 години по падот на комунизмот во овие две земји, институциите и понатаму се слаба точка кај двете.
Се чини дека Грција, најстарата земја-членка на ЕУ во регионот, е помалку конкурентна во однос на минатата година, опаѓајќи за девет места се најде на 65-то во Индексот за глобалната конкурентност за 2007-2008.
Меѓу најсериозните проблеми, извештајот ги наведува нефлексибилноста на платите и праксата на вработување и отпуштање – во овие две компоненти Грција се најде на 124-то и 117-то место.
И покрај тоа што падна за едно место и беше 57-ма во овогодинешниот Индекс за глобалната конкурентност, Хрватска, која се надева на влез во ЕУ до крајот од деценијава, ја подобри својата вкупна оценка за конкурентноста од 4,16 на 4,20.
Сепак, Турција е земјата што има постигната најголем напредок меѓу земјите од Југоисточна Европа, со што ги надмина сите останати и излезе како најконкурентна земја во регионот.
Таа скокна за шест места во однос на минатата година и се најде на 53-то место во Индексот за глобалната конкурентност за 2007-2008.
„Турција профитира од големиот пазар, кој се карактеризира со релативно софистицирани бизнис операции (41-ва) и релативно ефикасна распределба на стоките во економијата (43-та)“, велат експертите од Светскиот Економски Форум во нивниот извештај.
„Овие карактеристики укажуваат на подготвеноста на економијата да достигне повисок степен на развој“.
Во исто време, тие бараат од земјата да се справи со неефикасностите на нејзиниот пазар на работна сила.
Според извештајот, Турција, исто така, мора да реши некои поосновни прашања, како подобрување на квалитетот на пристаништата и снабдувањето со електрична енергија, како и подобрување на човечките ресурси преку подобро основно образование и подобра здравствена заштита.
Извештајот содржи и Индекс за бизнис конкурентност, според кој највисоко рангирана меѓу земјите од регионот е Кипар (45-та), пред Турција (46-та), Грција (53-та), Хрватска (60-та), Романија (73-та), Бугарија (83-та), Црна Гора (85-та), Србија (91-ва), БиХ (107-ма) и Албанија (122-ра).
Водечките бизнисмени добија листа на 14 фактори и требаа да ги одберат петте најпроблематични за водење бизнис во нивната земја и да ги рангираат помеѓу 1 (најпроблематични) и 5.
Најголемиот број од испитаниците во 9 земји од Југоисточна Европа ја наведоа неефикасната државна бирократија како најпроблематичен фактор за водење бизнис таму.
