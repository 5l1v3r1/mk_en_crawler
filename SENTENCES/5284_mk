30/09/2010
(ДПА, Блиц, Софија ечо - 30/09/10;
АФП, Ројтерс, АП, ВОА, УПИ, Блиц, Б92, Радио Србија, американски Стејт департмент - 29/09/10;
ДПА, Б92, Блиц - 27/09/10;
РФЕ/РЛ, Бета, Б92 - 26/09/10;
Ројтерс, ВОА, Бета - 25/09/10)
Американската државна секретарка Хилари Клинтон во средата (29-ти септември) рече дека ќе ги посети Србија и Косово следниот месец и изрази надеж дека престојните разговори меѓу Белград и Приштина ќе бидат плодни.
Во коментарот за време на заедничкото појавување со шефицата за надворешна политика на ЕУ, Кетрин Ештон, во Вашингтон, Клинтон изјави за новинарите дека ќе отпатува за регионот „за околу десет дена“ во обид да го олесни помирувањето меѓу двете балкански држави.
„Со нетрпение ја очекувам мојата посета на Белград и Приштина и можноста не само да разговарам со водачите, туку и со граѓаните“, рече Клинтон.
„Бидејќи е важно да ја задржиме целта на таа иднина во главите на Србите и на Косоварите, бидејќи има тешки прашања што тие ќе мора да ги разрешат.“
Претходно овој месец, Генералното собрание на ОН усвои резолуција во која бара од Белград и Приштина да се вклучат во дијалог кој ќе има за цел унапредување на соработката, олеснување на напредокот на двете земји на патот кон интеграцијата во ЕУ и подобрување на животите на своите граѓани.
По усвојувањето на документот, Ештон имаше одделна средба со српскиот претседател Борис Тадиќ и косовскиот премиер Хашим Тачи, на која разговараше околу можната агенда на разговорите, кои ќе бидат посредувани од ЕУ.
Новите преговори се очекува да се фокусираат на широк спектар практични прашања, од заштитата на културните и историските места до соработката во областите како што се царината, трговијата и економијата, транспортот, телекомуникациите, пограничната безбедност и борбата против организираниот криминал.
За време на дебатата во саботата на 65-тото Генерално собрание на ОН во Њујорк, Тадиќ рече дека земјата е подготвена за разговори, кои ќе започнат „наскоро“.
Но, тој исто така ги повика членките на светската организација кои сé уште не го признале Косово да се воздржат од признавање во текот на следните преговори.
Седумдесет држави, вклучително и Соединетите Држави и 22 од сите 27 држави во ЕУ, го признаа Косово од неговото прогласување независност од Србија во февруари 2008 година.
Белград вети дека никогаш нема да го следи примерот на овие држави.
Во деновите по усвојувањето на резолуцијата на ОН овој месец, некои српски официјални претставници и политичарии инсистираа на тоа дека прашањето на косовскиот статус треба да се вклучи во престојните разговори.
Приштина и западните дипломати ја отфрлија оваа опција.
„Соединетите Држави, се разбира, го поддржуваат Косово како независна држави и ние веруваме дека дијалогот нема да значи повторување на прашањето за статусот на Косово“, српските медиуми го цитираа соопштението на Американската амбасада во Белград оваа недела.
Главен приоритет за двете страни е најпрво да се најдат решенија за „клучните“ прашања во областите на снабдувањето со енергија, телекомуникациите и движењето на луѓето, стоките и услугите, рече водачот на српската Либерал-демократска партија, Чедомир Јовановиќ, во средата.
Прашањето за статусот на Косово треба да се дискутира кога ќе стане остварливо и реално, белградската Б92 ја цитираше неговата изјава.
Вашингтон останува посветен на помагањето на сите западнобалкански држави да ги остварат своите цели на евроатланска интеграција и е подготвен да го олесни помирувањето меѓу Србија и Косово, рече Клинтон во средата.
„ЕУ и Соединетите Држави се подготвени да помогнат и да олеснат, да ги поддржат и убедат страните да ги постигнат овие договори меѓу себе“, рече таа по разговорите со Ештон.
„Но, во крајна линија, водачите и народот се тие што треба ...
да донесат одлука за својата иднина.“
