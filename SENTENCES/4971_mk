22/07/2009
(ДПА, Бета, Српска влада - 21/07/09;
Ројтерс, АП, ДПА, АКИ, СНН, ББС, Франс 24, Гардијан, прес-центар на ОН, Меѓународен кривичен трибунал за поранешна Југославија - 20/07/09)
Српските власти во вторникот (21-ви јули) ги поздравија пресудите што им беа изречени на двајцата босански Срби за нивната улога во воените злосторства извршени врз цивилите од босанските муслимани во градот Вишеград, помеѓу 1992 и 1994 година.
Во понеделникот, Меѓународниот кривичен трибунал за поранешна Југославија (МКТЈ) го прогласи Милан Лукиќ (42) за виновен, по обвиненијата дека ги запалил живи најмалку 119 Бошњаци во два инцидента во јуни 1992 година и дека убил други 12 лица, на брегот од реката Дрина.
Водачот на паравоената единица на босанските Срби од времето на војната, наречена Бели орли или Одмаздници, беше осуден по 21 точка од обвинението за злосторства против човештвото и кршење на законите или обичаите на војувањето и му беше изречена казна доживотен затвор.
Неговиот роднина Средоје Лукиќ (48), кој бил полицаец во Вишеград и припадник на истата паравоена група, доби казна затвор во траење од 30 години, за помагање и поттикнување на извршувањето на нехумани дејства, убиства и суров третман.
Судиите на МКТЈ донесоа пресуда дека неговото присуство на местото на еден од инцидентите, во кој биле изгорени 60 цивили, не е докажано.
Српскиот Совет за соработка со Трибуналот на ОН во вторникот објави дека пресудите се соодветни за „монструозните“ злосторства извршени од роднините Лукиќ.
„Националниот совет се надева дека овие пресуди барем делумно ќе придонесат да се задоволи правдата кон жртвите и нивните семејства, имајќи предвид дека се работи за незамисливи и ужасни злосторства, извршени врз цивилно население во општината Вишеград“, белградската новинска агенција Бета ја цитираше изјавата на советот.
Бруно Векариќ, портпаролот на српското обвинителство за воени злосторства, исто така, ја поздрави пресудата од понеделникот, велејќи дека истата е „правна победа“ за обвинителскиот тим на МКТЈ, предводен од белгискиот адвокат Серж Брамерц.
„Милан Лукиќ, осуден на доживотен затвор, ќе остане запаметен во историјата на несреќните војни по палењето живи деца, жени и стари луѓе и други незамисливи злосторства“, германската новинска агенција ДПА ја цитираше неговата изјава за белградските медиуми.
Милан Лукиќ, кој беше уапсен во Аргентина во август 2005 година и пренесен во Хаг скоро седум месеци подоцна, беше суден во отсуство од страна на судот во Белград пред шест години.
Тој беше осуден врз основа на обвиненијата за тортура и убиства на 16 муслимани цивили, киднапирани од автобусот на пат од Србија кон Босна и Херцеговина во 1992 година, и доби максимална затворска казна од 20 години.
Бошњаците, исто така, ги поздравија пресудите што им беа изречени на двајцата роднини во понеделникот.
Сараевскиот весник Дневни аваз истакна во својот уреднички натпис дека одлуката да му се изрече на Милан Лукиќ максимална казна „полека ја врати разнишаната верба во МКТЈ“, објави ДПА.
Но, судските процеси со ова, најверојатно, нема да завршат.
Роднините „имаат можност да поднесат жалби до апелационата комисија од втора инстанца, што тие сигурно ќе го сторат“, изјави Душан Игњатовиќ, директор на канцеларијата за соработка со Хашкиот трибунал, за српската радиотелевизија РТС.
