21/10/2010
Од Лилјана Ковачевиќ за Southeast European Times во Бања Лука -- 21/10/10
Европскиот парламент (ЕП) го презеде долгоочекуваниот чекор претходно оваа година, одобрувајќи го предлогот на Европската комисија (ЕК) за укинување на визите за БиХ и албанските граѓани
Во БиХ расположението е воодушевувачко.
„Очекуваме министрите за внатрешни работи и правда на ЕУ да ја потврдат одлуката на Европскиот парламент.
Сигналите што ги добивме [покажуваат] дека одлуката ќе биде позитивна“, рече амбасадорот на БиХ во ЕУ, Осман Топчагиќ, за SETimes.
Повеќето членки на ЕП гласаа за иницијативата на Европската комисија -- која беше донесена минатиот мај.
Истата потврди дека БиХ ги исполнила условите во нужните области за укинувањето на визите -- безбедноста, илегалната имиграција и криминалот.
„ЕП даде силна поддршка, 538 пратеници гласаа за, така што мислам дека БиХ е подготвена.
Фактот што сега некои сакаат да отворат нови дилеми, само ќе значи политичко интензивирање на ситуацијата“, рече известувачката на ЕП за визната либерализација, Тања Фајон.
Франција, Данска и Холандија, пак, побараа дополнителни безбедносни гаранции од БиХ за поддршка на безвизниот режим.
„Тоа не беше противење на укинувањето на визите за граѓаните на БиХ, туку барање дополнителни информации и потврда“, рече Топчагиќ.
Многу од овие гаранции веќе беа претставени со исполнувањето на 174-те услови содржани во патоказот кој ЕК го утврди за БиХ.
„Исполнувањето на условите од патоказот ќе ни помогне во процесот на европската интеграција и ќе ја подобри безбедноста на нашите граѓани и на граѓаните на Европа“, рече Топчагиќ.
Тој не можеше да каже кога одлуката за либерализација на визниот режим ќе може да влезе во сила.
„Со влегувањето во „белата Шенген листа“ нашата работа не е завршена.
Ние и понатаму ќе ги подобруваме институциите и ќе работиме на воведување европски стандарди со цел забрзување на нашето приближување кон европската интеграција“, истакна Топчагиќ.
Небојша Радмановиќ, член на трипартитното претседателство на БиХ, рече дека ниту една земја од советот на ЕУ нема да ја блокира одлуката за укинување на визниот режим.
„Ако се случи тоа, тогаш Европјаните ќе покажат дека не ја сакаат БиХ, а можеби и повеќето земјите од Западен Балкан, во ЕУ.
Таа стратегија не е добра“, рече Радмановиќ.
Тој додава дека БиХ исполни најголем број барања за визната либерализација во однос на другите земји од регионот.
Либерализацијата ќе им овозможи на граѓаните на БиХ кои имаат биометрички пасоши да поминуваат до три месеци во земјите-членки на ЕУ.
Јована Бјелаковиќ (20), студентка од Бања Лука, се надева дека тоа ќе помогне да ги посети роднините во Милано, Италија.
„Скоро секоја година одам да ги видам.
Но, многу време и пари се трошат за патувањата до Сараево и издавањето визи од Италијанската амбасада.
Се надевам дека конечно дојде крајот на ова“, рече таа за SETimes.
Но, за Данило Гајиќ (74), пензионер во Бања Лука, визната либерализација не му е многу важна.
„Пензијата што ја добивам не е доволна да ги покријам моите основни потреби, а камоли да патувам во странство.
Оние кои имаа пари патуваа и порано, а оние кои немаат тешко дека ќе го прават тоа и во иднина“, рече тој.
