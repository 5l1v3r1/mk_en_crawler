26/08/2005
(Тајмс, Радио Б92 - 26/08/05; SEE Security Monitor, Ројтерс, Бета - 25/08/05)
Водечки припадник на Српската православна црква (СПЦ) побара од бегалецот Радован Караџиќ да му се предаде на Меѓународниот кривичен трибунал за поранешна Југославија (МКТЈ).
„Ако требаше да му поставам едно прашање на Караџиќ тоа ќе беше ,дали сакаш да продолжиш да живееш во дупка како гонето животно или е подобро да одиш во Хаг’“, рече Амфилохије Радовиќ, митрополитот црногорско-приморски во интервјуто за Tајмс во четвртокот (25 август).
„Ова е негова лична одлука и како што и јас не би сакал некој да ја наметне својата волја врз мене, не би сакал ниту нему да да му го сторам тоа“, рече Амфилохије, кој се смета за духовен отец на Караџиќ, заTајмс. 
„Но, очекувам да ја донесе таа одлука - како што ја презеде одговорноста да ги води Србите во Босна. 
Очекувам да ја стори вистинската работа, да преземе таква одговорност за себе“.
МКТЈ го обвини поранешниот водач на босанските Срби на 10-години затвор, обвинувајќи го по повеќе точки за воени злосторства во врска со неговата улога во конфликтот во периодот 1992-1995 година во Босна и Херцеговина (БиХ). 
Тој, исто така, се соочува со две точки од обвинението за геноцид во врска со 43-месечната опсада на Сараево и масакрот во Сребреница во 1995 година. 
Караџиќ се наоѓа во бегство повеќе од осум години и според мислењето на јавноста тој се крие во источните делови на БиХ или во Црна Гора.
На крајот од јули сопругата на Караџиќ упати изненадувачки апел пред јавноста.
„Те молам со целото мое срце и душа да се предадеш“, рече Лилјана Зелен-Караџиќ во интевјуто за телевизиските вести на АП на 28-ми јули. 
„Тоа ќе биде жртва за нас, за доброто на нашето семејство.“
Истакнувајќи го огромниот притисок кој бегалскиот статус на Караџиќ му го донесе на неговото семејство, Амфилохије за Тајмс изјави дека во ваква една ситуација неговиот избор би бил да се предаде.
„Не можам да кажам што треба да стори тој, но можам да кажам што би сторил јас. 
Јас би отишол во Хаг“, рече тој.
Митрополитот за кој се вели дека е поддржувач и близок пријател на семејството Караџиќ, ги негираше обвиненијата дека го крие обвинетиот од МКТЈ на црковен имот во Црна Гора, твдејќи дека не го видел Караџиќ од 1995 година.
Тој им даде сличен совет и на другите српски команданти, кои неодамна му се предадоа на МКТЈ, рече митрополитот.
Изјавата на митрополитот уследи по извештајот на независниот црногорски неделник Moнитoр во четвртокот, во кој се велеше дека Караџиќ е можно да се предаде на почетокот од септември, пред закажаниот почеток на преговорите на Србија и Црна Гора за Договорот за стабилизација и асоцијација со ЕУ на почетокот од октомври.
Цитирајќи извори блиски на власта Moнитoр објави дека разговорите за предавањето на Караџиќ неодамна се интензивирале и дека неговото предавање на МКТЈ се подготвува во соработка со српските безбедносни сили.
Предавањето на сите осомничени за воени злосторства кои ги бара МКТЈ претставува главен услов кој Србија и Црна Гора и другите поранешни југословенски републики вклучени во балканските конфликти во 1990-тите мора да го исполнат за да можат да пристапат во структурите на ЕУ и на НАТО.
