30/03/2009
Од Антонио Прленда за Southeast European Times во Сараево -- 30/03/09
Управниот одбор на Советот за спроведување на мирот (ПИК) во средата (25-ти март) во Сараево го започна дводневниот состанок со кој официјално беше означен почетокот на мандатот на Инзко како висок претставник во Босна и Херцеговина (БиХ). 
Инзко го наследи Мирослав Лајчак, кој стана словачки министер за надворешни работи на 26-ти јануари.
„Ќе им бидам партнер во БиХ на оние кои сакаат да работат за европската иднина на државата“, рече Инзко. 
Тој ја потврди својата подготвеност да ги употреби т.н. 
Бонски овластувања за воведување закони или разрешување функционери, но само како последно средство.
Претседателот на Советот на министри на БиХ и водачите на владејачките политички партии, исто така, присуствуваа на состанокот.
ПИК дискутираше за перспективите на меѓународната заедница за идна работа во БиХ и го поздрави процесот што започна во Пруд минатиот ноември, за понатамошен дијалот во државата. 
Интензивираниот дијалог, покрај поголемата подготвеност за наоѓање заедничка основа за преземање дејства во врска со одредени прашања, е клучен за напредокот, вели советот.
Сепак, ПИК, исто така, изрази загриженост во врска со некои политички настани. 
Истиот ги повика властите во БиХ на брзо спроведување на работниот план на Канцеларијата на високиот претставник (ОХР) од пет точки.
Целите вклучуваат прифатливо и одржливо решение за поделбата на имотите меѓу различните новоа на власта, како и воениот имот. 
Дополнителните цели повикуваат на целосно спроведување на уставниот амандман за областа Брчко и фискална одржливост преку соодветно функционирање на националното даночно и фискално тело. 
Конечно, планот повикува на зацврстување на владеењето на правото преку спроведување на националната стратегија за справување со воените злосторства, стратегија за реформа во правниот сектор и законот за странци и азил.
Спроведувањето на работниот план и позитивната оценка на ПИК на ситуацијата во БиХ се услови за затворање на ОХР, вели ПИК. 
Властите во БиХ мора да избегнуваат провокативни изјави и дејства што може да предизвикаат влошување на ситуацијата, според истиот.
„Секое доведување во прашање на основните карактеристики на Дејтонскиот мировен договор ќе се смета за неприфатливо, вклучително и унилатералните дејства со цел загрозување на уставниот ред на БиХ“, се вели во комуникето на Управниот одбор на ПИК.
Во своето поздравно обраќање по состанокот, Лајчак рече: „единствените луѓе [кои можат] да ги направат напорите на БиХ за пристапување во ЕУ како просперитетна и стабилна демократија успешни, се нејзини граѓани“.
Следниот состанок на Управниот одбор на ПИК се планирани за јуни во Сараево.
