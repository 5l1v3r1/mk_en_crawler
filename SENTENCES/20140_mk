15/02/2008
ЊУЈОРК, САД -- Српскиот министер за надворешни работи, Вук Јеремиќ, во четвртокот (14-ти февруари) го повика Советот за безбедност на ОН да се спротивстави на очекуваното прогласување независност од страна на косовските Албанци. 
Тој побара од генералниот секретар на ОН, Бан Ки-Мун, да го прогласи ваквиот акт за ништовен и неважечки. 
Јеремиќ предупреди дека независноста на Косово ќе претставува тежок преседан кој ќе поттикне бројни барања за отцепување, аргумент кој го поддржува и Русија.
По говорот на Јеремиќ, американскиот заменик-амбасадор во ОН, Алехандро Вулф, ја обвини Србија за зголемување на тензиите помеѓу етничките Срби и Албанци во Косово. 
„Очигледно е дека српските официјални претставници се вклучени во заплашување на етничките Срби во Косово, забранувајќи им да соработуваат со Косово и меѓународните власти и заканувајќи им се за нивната егзистенција“, рече Вулф пред Советот за безбедност.
Исто така во четвртокот, српската влада усвои одлука „за поништување на нелегалните акти на косовските привремени самостојни органи, чија цел е прогласување еднострана независност“. 
Парламентот се очекува да ја одобри одлуката следната недела. 
Србија инсистира на тоа дека какво било унилатерално прогласување независност ќе значи кршење на нејзиниот суверенитет и територијален интегритет.
Во другите вести, Борис Тадиќ во петокот положи свечена заклетва за вториот мандат како српски претседател. 
Тој победи во вториот круг од изборите против кандидатот на Српската радикална партија, Томислав Николиќ, претходно овој месец. 
(Блиц, Данас, Политика - 15/02/08; РТС, Танјуг, Бета, Б92, ВОА - 14/02/08)
