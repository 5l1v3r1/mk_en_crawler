05/07/2012
Мухамет Брајшори за Southeast European Times во Приштина и Белград -- 05.07.12
Одлуката на Меѓународната управна група за Косово да ја затвори Меѓународната цивилна канцеларија (МЦК) во септември ја доближува земјата до нејзината цел за членство во НАТО и во ЕУ.
Но, истата ги загрижи опозициските партии дека Приштина ќе преземе чекори за дијалог со Белград за политичко решение за северот на земјата, што нема да биде во согласност со предлогот на Ахтисари.
Косовскиот премиер Хашим Тачи, говорејќи по состанокот на управната група во понеделникот (2-ри јули) рече дека Косово ќе продолжи да ги почитува договорите за предлогот.
„Сакам да ја потврдам нашата посветеност на зголемувањето на нашето учество во однос на сите општини во Косово, а особено на Србите што живеат на северот од земјата, кои заслужуваат да ги имаат сите права предвидени со Планот на Ахтисари и сите закони и уставот на Косово“, рече Тачи.
Глаук Коњуфца, пратеник на Ветевендосје, изјави за SETimes дека процесот на надзор е намален, во однос на затворањето на МЦК, но не е завршен.
„Но, во поглед на меѓународните механизми присутни во Косово, надзорот и контролата се еведентни. 
Ние го имаме ЕУЛЕКС како меѓународна организација со јасни изврши ингеренции над институциите на Косово во областа на безбедноста, полицијата и судството. 
Но, од неофицијален аспект, имаме решавачко влијание на странските канцеларии и амбасади“, рече Коњуфца.
Себ Битичи, извршен директор на Институтот за балканска политика, рече дека крајот на надзорот е добар знак.
„Ова е позитивен развој на настаните, кој треба да покаже дека Косово постигна напредок во спроведувањето на условите од компромисот на Ахтисари. 
Косово покажа дека е подготвено да ги спроведува своите меѓународни обврски долго време, така што одговорот е да, Косово е подготвено да биде суверена држава без меѓународен надзор“, рече Битичи. 
Коњуфца вели дека крајот на надзорот е подготовка за разговорите во врска со северно Косово.
„Ако владата заврши со преговори во кои темата ќе биде северот, Косово најверојатно ќе создаде автономен територијален ентитет контролиран од Белград. 
Ова ќе биде крај на државната функционалност на Косово“, рече тој.
Одлуката беше примена со претпазливост во Србија.
Оливер Ивановиќ, државен секретар во Министерството за Косово, изјави за SETimes дека одлуката на Меѓународната управна група се заснова на неоснована проценка. 
Вистинската ситуација е далеку потешка, и Косово може да се соочи дури со социјални немири. 
„Мислам дека тоа е, исто така, елегантен обид за повлекување од проблемот“, рече Ивановиќ.
Предраг Симиќ, професор на белградскиот Факултет за политички науки, рече дека одлуката за крај на надгледуваната независност може да биде штетна за Србија, бидејќи доаѓа во време кога државата нема влада.
„Ако Приштина ја искористи оваа одлука и се обиде да воведе свои институции во северот, тоа може да ја дестабилизира ситуацијата, а во Белград нема никој да одговори во тој момент“, рече Симиќ за SETimes.
Тој додаде дека одлуката ќе му помогне на Косово да постигне целосен суверенитет, особено на северот, каде што Србите сочинуваат мнозинство.
„Прашањата на односите со Белград, понатамошното признавање на Косово и КФОР и ЕУЛЕКС остануваат отворени. 
Сé уште има многу неизвесности. 
А, овие отворени прашања не придонесуваат за стабилизацијата сега, напротив“, рече Симиќ.
Србите во северно Косово го поздравија заминувањето на МЦК.
„Ако се прашуваме ние, Меѓународната цивилна канцеларија немаше легитимитет, и ние сме среќни што заминуваат, бидејќи Албанците ќе сфатат дека нивната државност беше виртуелна и ќе почнат со чесни разговори со српската влада со цел да се најде решение за статусот на Косово“, рече за белградската новинска агенција Бета, градоначалникот на Митровица, Крстимир Пантиќ.
Хајдин Алшиќи (54) од Приштина рече дека иако не го поддржува предлогот на Ахтисари, одлуката претставува позитивен знак за Косово.
„Ќе ја имаме судбината во свои раце, но мене ме загрижува колку нашето раководство е подготвено да направи, со корумпирани политичари во владата и опозицијата, немате позитивни надежи“, рече тој.
