14/10/2011
(Eурактив - 13.10.11;
Eвропска комисија, Еуопсервер, РФЕ/РЛ, Софија еко - 12.10.11)
Хрватска постигна добар целокупен напредок во сите области од процесот на пристапување во текот на изминатите 12 месеци, објави Европската комисија (ЕК) во средата (12-ти октомври), издавајќи поволно мислење за планираниот влез на земјата во ЕУ во 2013 година.
Искажувајќи пофалби за Хрватска за напредокот што го постигна во областите на судските и основните права -- како и во судството, слободата и особено безбедноста -- Комисијата го повика Загреб да се фокусира на исполнување на сите обврски што ги презеде за време на разговорите за членство со Брисел.
„Преостанатите обврски треба да се исполнат пред пристапувањето“, вели ЕК во својот годишен извештај за напредокот.
„Комисијата внимателно ќе го следи напредокот постигнат од страна на Хрватска во сите области до датумот на пристапување.“
Хрватска ги почна своите преговори за членство со ЕУ во октомври 2005 година.
По завршувањето на разговорите на 30-ти јуни оваа година, Брисел го одреди 1-ви јули 2013 година како условен датум за влезот на земјата во Унијата, како нејзина 28-ма членка.
Договорот се очекува да биде официјално потпишан на 19-ти декември.
„Морам да кажам дека не чувствувам никаква посебна еуфорија поради овој неодамнешен извештај.
Само еден од многуте.
Имавме толку многу барања од ЕУ што морам да кажам дека повеќе не обрнувам многу внимание на овие вести“, рече студентката по економија Ивана Љубичиќ.
Загрепчанката Маја Антиќ изјави за SETimes дека сега се надева оти целата работа со ЕУ е завршена и дека „ќе ги потпишеме сите договори и потоа ќе пристапиме и ќе имаме еднакви права како граѓаните на другите земји од ЕУ кога станува збор за патувањата и можностите за студирање“.
Мато Токиќ, кој е готвач, вели дека му се допаѓаат заклучоците на извештајот.
„Ова покажува дека сме завршиле добра работа и дека сме подготвени да пристапиме“, рече тој за SETimes.
Комесарот за проширување на ЕУ, Штефан Филе, во средата изрази надеж дека Европскиот парламент ќе ја даде својата согласност навреме за да овозможи ова да се случи според планираното.
Претставувајќи го пакетот за проширување на блокот за 2011 година, вклулително и извештајот за напредокот на Хрватска и оние на другите кандидати и потенцијални кандидати на ЕУ, комесарот ја спомена Хрватска како „најдобар пример“ за кредибилитетот на бриселската политика на проширување.
„Нашата политика заслужува кредибилитет бидејќи земјите ги спроведуваат реформите, а ЕУ ги исполнува обврските откако ќе бидат исполнети условите“, рече Филе.
„Демократијата функционира.
Основните права се почитуваат.
Економијата ја преброди финансиската криза“, рече Филе.
„А Хрватска ќе биде подготвена да ги прифати правата и обврските од членството од датумот на пристапување.“
Но, додека се случи тоа, оваа балканска држава, која треба да стане втора поранешна југословенска република што ќе пристапи во Унијата по влезот на Словенија во 2004 година, има уште работа.
„Хрватска се обврза дека ќе продолжи со постигнувањето одржливи резултати, особено во областите на судските и административните реформи, борбата против корупцијата, малцинските права, враќањето на бегалците и воените злосторства“, објави ЕК.
Дописничката на SETimes Наташа Радиќ даде свој придонес во оваа репортажа
