01/07/2010
Од Јусуф Рамадановиќ за Southeast European Times во Сараево -- 01/07/10
Претседателот на парламентот на БиХ и водач на Бошњачката партија за демократска акција Сулејман Тихиќ тврди дека соработката и реалистичните решенија се клучни за Босна и Херцеговина (БиХ) да се врати на вистинскиот пат пссдсддњсдњсњњолитички и регионално.
По посетата на Белград минатиот месец, Тихиќ вели дека добрите односи ќе помогнат да се зачува една БиХ која носи благосостојба и добробит за сите свои граѓани, без оглед на нивната етничка и верска припадност.
Во 2006 година политичката карта на БиХ се промени, со доаѓањето на националистите на власт.
Сега, четири месеци пред новите избори, Тихиќ вели дека ваквите грешки мора да се избегнуваат;
гласачите треба да ја отфрлат поддршката за политиката на исклучување и национализам.
SETimes:
Неодамна ја завршивте историската посета на Белград, прва на еден истакнат бошњачки политичар од 1992 година.
Која беше целта на оваа посета?
Сулејман Тихиќ:
Целта на посетата беше да се поттикнат односите меѓу двете соседни земји.
Актуелното претседателство на БиХ, кое е задолжено за надворешната политика, не направи ниту една официјална посета на Белград во текот на изминатите четири години од својот мандат.
Претседателството на БиХ не испрати ниту една покана до српскиот претседател Борис Тадиќ за официјална посета на Сараево.
Ова е лошо за регионалните односи и за односите со самата БиХ.
Јас чекав и се надевав дека оние што се директно задолжени за надворешната политика ќе направат конкретни чекори;
Не сакав да ја работам нивната работа за нив.
Сепак, откако стана јасно дека тие нема да го сторат тоа, ние во СДА одлучивме да одиме во посета на партиско и државно ниво на Белград и Нови Пазар.
SETimes:
Некои медиуми ги критикуваат вашите контакти со Белград, обвинувајќи ве за „додворување на поранешен агресор“ и дека „сте агент за Белград во Сараево“.
Тие, исто така, критикуваат дека оваа посета не беше на државно ниво, туку на партиско ниво.
Можете ли да дадете коментар за овие оценки?
Tихиќ:
Оние кои ја критикуваат политиката на дијалог и добрососедски односи сигурно не се љубезни.
Ова е обид да се уништи една мултиетничка и мултирелигиозна БиХ, во која јас вистински верувам и работам да се зачува за благосостојбата и добробитот на сите нејзини граѓани, без оглед на етничката и верската припадност.
Според тоа, сите оние кои ја осудуваат ваквата политика не й посакуваат добро на БиХ.
Тие работат само за своите лични и/или партиски интереси и се обидуваат да го користат критикувањето за добивање евтини политички поени.
SETimes:
Во поглед на идната соработка со Србија, беа направени ли некакви конкретни билатерални договори или аранжмани со вашите српски колеги?
Tихиќ:
Разговорите беа претежно фокусирани на соработката во борбата против организираниот криминал.
Ми беше мило да ја видам решителноста на Тадиќ, за цврсто и систематско конфронтирање со овој сериозен проблем.
Се разбира, СДА, исто така, е крајно посветена на тоа да дадеме сé од себе на ова поле и да истраеме во борбата против криминалот, бидејќи ние веруваме дека тој е поопасен за БиХ отколку национализмот или кој било друг проблем.
Национализмот и заштитата на т.н. национални интереси се најчесто само завеса за организираниот криминал, кој не познава граници.
SETimes:
Како гледате на иднината на односите меѓу Босна и Србија?
Покрај некои мислења дека Србија е „поранешен агресор“, дали верувате дека е поволно за вашата земја да има добрососедски односи со сите поранешни југословенски републики кои се сега независни држави, особено во име на вашиот пат кон интеграцијата во НАТО и во ЕУ?
Tихиќ:
Соработката и добрите односи немаат алтернатива.
Јас не сум човек кој сака да живее во минатото и да извлекува политичка и материјална корист од тоа.
Сакам да работам за подобра и попросперитетна иднина за моите деца и идните генерации.
А тоа бара решавање на присутните проблеми.
Додека политичарите не почнат да си ја извршуваат својата работа наместо да ја работат работата на историчарите, обвинителите, судиите и другите, овој регион нема да се извлече од забите на минатото и нема да се придвижи кон полноправното членство во ЕУ и НАТО.
И, добрососедските односи, евроатланската интеграција, благосостојбата и меѓудржавната соработка не се пречка за жртвите да потсетат на нивната мака.
Ако не ја научиме лекцијата и не успееме да ги поправиме грешките од минатото, тогаш можеме само да очекуваме дека тоа ќе се повтори.
Убеден сум дека граѓаните на БиХ и другите држави во регионот не го сакаат ова.
Ние сите сакаме мир, безбедности и благосостојба, членство во ЕУ и НАТО.
За да ги оствариме тие цели, мораме да соработуваме, да ги развиеме и подобриме добрососедските односи.
SETimes:
Политичката ситуација во Босна значително се влоши од 2006 година, кога националистичките политичари се вратија на власт, а уште побрзо во текот на изминатава година.
Какви се вашите предвидувања и размислувања за иднината на земјата?
Tихиќ:
Иднината на земјата во голема мера ќе биде диригирана од резултатите на престојните избори.
Јас сум убеден дека гласачите ќе одбијат да ја поддржат политиката на исклучување и национализам, која доби значителен број гласови во 2006 година.
[Националистите] не направија ништо што ветија -- тие не се отцепија од БиХ, не ја поништија Република Српска, не формираа трет ентитет, не постигнаа „100% БиХ“.
Убеден сум дека никој нема да гласа за ваквите ветувања повторно.
SETimes:
Босанските Срби сега отворено размислуваат за отцепување;
босанските Хрвати разговараат отворено за понатамошните внатрешни поделби по етнички линии, и Бошњаците предупредуваат дека е можно обновување на насилството.
Исто така, меѓуетничката политичка соработка меѓу трите најголеми етнички групи е во голема мера нарушена, што доведува до политички ќор-сокак и скоро прекинување на реформскиот процес.
Ве молам за ваш коментар.
Tихиќ:
Грешката за сите овие наведени проблеми се припишува на неодговорните [политичари] кои во 2006 година успеаја [да] ги продадат бомбастични ветувања и националистичка реторика.
Истакнувањето на приказната за овие прашања претставува обид за насочување дури и на оваа предизборна кампања во ист правец, бидејќи ова е најлесен пат до победата.
Откако гласачите ќе ја дадат својата доверба за конструктивната политика на дијалог, ситуацијата во БиХ ќе биде подобра.
SETimes:
Меѓународната заедница изгуби голем дел од својата моќ во земјата, а светската економска криза ги влоши економските и социјалните проблеми.
Имате ли идеја како може да се подобри целокупната ситуација?
Tихиќ:
Точно.
Меѓународната заедница изгуби голем дел од својата власт, но тоа не ја ослободува од одговорноста за ситуацијата во БиХ.
Ова беше наметнато во Дејтонскиот мировен договор како привремено решение за да прекине војната и сите оние кои учествуваат во неговото спроведување сé уште сносат дел од одговорноста за нефункционалната држава.
За да се подобри ситуацијата, меѓународната заедница мора да биде решителна, или мора да помогне во пренесувањето на надлежностите од ОХР на локалните институции.
SETimes:
БиХ има слаба централна власт и е поделена на два големи автономни ентитета.
Меѓународната заедница повика на зајакнување на институциите на централната власт.
Како, според вас, може ова да се постигне?
Tихиќ:
Ова може да се постигне преку измени во Уставот на БиХ.
Го остваривме тоа двапати -- еднаш во 2006 година преку Априлскиот пакет, и исто така во 2009 година преку Бутмирскиот пакет.
Сепак, некои поединци ги уништија напорите и [она што можеа да бидат] најдобри можности за БиХ.
Причината за ова е дека во БиХ израсна нова генерација политичари и дека тие се навикнати да се обвинуваат и да се расправаат меѓу себе, додека нивната работа ја врши меѓународната заедница.
Овие политичари не се подготвени за дијалог и не го сакаат;
тие немаат храброст да направат чекори напред и да направат компромиси во корист на БиХ и сите нејзини граѓани.
Затоа ние сега стоиме и чекаме некој да дојди од Брисел или Вашингтон и да ни донесе готови, „идеални“ решенија.
Сепак, нема идеални решенија во оваа земја, само реалистични решенија.
Тоа е она што можеме да го постигнеме преку дијалог и договор и тоа може да биде прифатливо за сите, и да биде од корист за сите.
Иако меѓународната заедница сноси одговороност за ситуацијата во БиХ, јас верувам дека никој не треба да ја работи работата наместо нас.
Овој процес ќе оди многу побрзо и полесно ако граѓаните гласаат за дисквалификување на неодговорните поединци кои ја уништија иднината на БиХ и нејзиното членство во НАТО и ЕУ, заради свои лични интереси.
