14/06/2011
Од Алина Лехтинен за Southeast European Times во Истанбул -- 14/06/11
Сега кога завршија изборите, владата се соочува со редица предизвици во прегреаната економија на Турција, вклучително и високиот дефицит на тековната сметка, растечката инфлација и високите стапки не невработеност.
Окан Конан (24), кој завршил факултет, веќе една година бара работа. 
Тој е еден од многуте невработени млади луѓе во Турција. 
Со стапка на невработеност од 11,5 отсто и стапка на невработеност на младите над 20 отсто, следната влада се соочува со предизвик да им обезбеди на десетиците илјадници млади луѓе кои секоја година стануваат дел од работната сила, корисно и продуктивно вработување.
Сепак, недостатокот на работни места е еден од многуте економски проблеми со кои АКП ќе се соочи во својот трет мандат на власт.
Експертите се загрижени поради брзото влошување на состојбата со дефицитот на тековната сметка, кој сега изнесува 8 отсто. 
Минатата недела агенцијата за рангирање Мудис го именуваше ова како еден од најголемите ризици за турската економија.
Дефицит на тековната сметка се случува кога вкупниот увоз на стоки, услуги и трансфери на земјата го надмине нејзиниот извоз на стоки, услуги и трансфери.
„Дефицитот на тековната сметка на Турција достигна нови рекордни нивоа и, најверојатно, ќе стане уште повисок до крајот на годината“, рече главниот економист на ИНГ банка Турција, Сенгул Дагдевирен. 
„Ова имплицира дека за да ги задржи актуелните нивоа на раст, потребата на земјата од странски капитал брзо расте.“
Иако извозот е во пораст, истиот не успева да го држи темпото со брзорастечкиот увоз. 
Во обид да го запре приливот на пари стекнати со шпекулации, владата ги намали каматните стапки минатата година, што предизвика зголемување на потрошувачките кредити, зголемена домашна потрошувачка и инфлациски притисок.
Вредноста на увозот, исто така, расте поради историски високите цени на основните производи -- и зависноста од увезената нафта -- од кои многу се користат како влог во извозниот сектор.
Прегреаната економија, исто така, се соочува со инфлација, при што месечната стапка на инфлација во мај (во споредба со април) изнесуваше 2,24 отсто, највисока стапка од октомври 2008 година. 
Во меѓувреме, стапката на инфлација во мај, во споредба со истиот месец минатата година беше 7,17 отсто.
Сепак, главниот економист на БГЦ Партнерс, Озгур Алтуг, не го смета тоа за посебен предмет на загриженост, бидејќи беше предизвикано од сезонското зголемување на цените на храната.
Во моментов, предвидувањето на Централната банка за инфлацијата на крајот од годината е 6,9 отсто.
Сепак, со рекордно високите цени на храната и основните производи на светско ниво, основната и вкупната стапка на инфлација останува загрижувачка, особено поради тоа што влијае на потрошувачите и дејностите кои зависат од увезените основни производи.
Сега кога завршија изборите, владата ќе мора да се сврти кон економијата. 
Како АКП ќе ги реши овие прашања треба допрва да се види. 
Сепак, експертите се согласуваат дека останува да се направи уште многу за да се стабилизира економијата.
Според Дагдевирен, еден од најголемите предизвици со кои се соочува новата влада ќе биде да ги преземе неопходните мерки на претпазливост против прекумерниот дефицит на тековната сметка. 
„Очекувам поголемо фискално затегнување во овој поглед“, рече тој.
Економистот на Ерсте групата, Озлем Деричи, се согласува. 
„Сметајќи го салдото на тековната сметка за главна ризична област, би очекувале АКП да се фокусира најпрво на финансиската стабилност, евентуално со воведување дополнителни мерки кои ќе ја поддржат Централната банка во нејзините напори за намалување на дефицитот на тековната сметка.“
„На долгорочен план, структурни реформи како намалувањето на зависноста на извозот од увозот за зголемување на стапките на штедење, ќе бидат потребни за да се обезбеди повисоко ниво на раст од просечното“, рече Деричи.
