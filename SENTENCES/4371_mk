07/03/2008
Од Марина Стојановска за Southeast European Times во Скопје -- 07/03/08
Посетата на заменик-претседателот на Европската комисија, Франко Фратини, на Македонија во февруари, го одбележа почетокот на либерализацијата на визниот режим помеѓу ЕУ и Македонија. 
Фратини рече дека ако македонската влада продолжи со ова темпо, планот за финализирање на оваа либерализација може да се реализира до крајот на оваа година.
Премиерот Никола Груевски рече дека владата ги прави сите неопходни подготовки за отпочнување на либерализацијата на визниот режим.
„Оваа промена е во интерес на граѓаните и на земјата во целина, која чекаше на укинување на визниот режим во изминатите 17 години. 
Се надевам дека во престојните преговори македонските граѓани ќе можат да почувствуваат дека стануваат дел од Европа“, рече Груевски.
Тој, исто така, рече дека сите технички услови за почеток на преговорите се исполнети. 
Новите биометрички пасоши и лични карти почнаа да се издаваат пред неколку месеци, политиката за визната миграција е хармонизирана со „аквис комунитер“ -- вкупното досега акумулирано право на ЕУ, воспоставен е систем на интегриран граничен менаџмент и македонската влада успешно се бори со нелегалната миграција, трговијата со луѓе и организираниот криминал.
Вицепремиерката за европски интеграции, Габриела Коневска-Трајковска, рече дека владата не само што работи на исполнување на Бриселските критериуми, туку работи и на обезбедување подобар живот за македонските граѓани.
Во текот на посетата на Фратини беше отворен Националниот визен центар, во Министерството за надворешни работи, кој целосно ќе функционира до крајот на оваа година.
„Центарот ќе ги направи првите контакти со Македонскиот конзулат во Солун и Македонската амбасада во Љубљана во знак на благодарност за актуелното словенечко претседателство на ЕУ“, рече министерот за надворешни работи, Антонио Милошоски.
Според претходниот договор со ЕУ, македонските новинари, државните службеници и бизнисмените добија визни олеснувања почнувајќи од јануари, како дел од пакетот поврзан со визниот режим. 
Овие граѓани добија бесплатни визи.
