15/11/2007
АНКАРА, Турција -- Премиерот Реџеп Тајип Ердоган во средата (14-ти ноември) ги негираше неодамнешните извештаи во медиумите дека турската армија спроведува операција против базите на терористичката Курдистанска работничка партија (ПКК) во северен Ирак. 
„Сега засега нашите безбедносни сили продолжуваат со своите операции во нашите граници. 
Немало никаква прекугранична операција“, рече Ердоган на прес-конференцијата набргу по неговата официјална посета на Чешка. 
Претходно шефот на воздухопловните сили, генерал Ајдоган Бабаоглу, исто така, негираше каква било вмешаност на турските воени авиони во прекугранични операции. 
„Ниту еден авион на турските воени воздухопловни сили не бил вклучен во операција преку турската граница“, рече Бабаоглу, кој се наоѓа во посета на Северен Кипар. 
(новинска агенција Анадолу, Ал Џезеира, АФП, Ројтерс, НТВ - 14/11/07)
