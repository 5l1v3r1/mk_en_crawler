23/12/2010
Од Бојана Миловановиќ за Southeast European Times во Белград -- 23/12/10
Кога режимот на Милошевиќ падна во 2000 година, малкумина мислеа дека Социјалистичката партија (СПС) што тој ја водеше, ќе избие повторно како важен играч на политичката сцена на Србија.
Десет години подоцна, токму тоа се случува.
Поранешниот диктатор почина во 2006 година, додека беше во притворот во Хаг. 
Ивица Дачиќ, некогаш близок помошник на Милошевиќ, потоа ја презеде СПС. 
Неговата цел беше: да ја трансформира во „модерна партија на левицата, која се бори за социјалната правда“.
На општите избори во 2008 година, СПС влезе во коалиција со Обединета Србија и Партијата на обединетите пензионери на Србија. 
Заедно, тие освоија 7,5 отсто од гласовите и СПС доби главна улога во формирањето на новата влада.
Социјалистите потоа се соочија со дилемата. 
Треба ли да формираат влада со партиите што ја доведоа во прашање соработката со ЕУ, или со оние што се залагаат за најбрза можна интеграција во ЕУ за Србија? 
Партијата отиде со силите што беа за ЕУ, приклучувајќи й се на владината коалиција предводена од Демократската партија (ДП) на претседателот Борис Тадиќ.
СПС и ДП потпишаа декларација за помирување, откако Дачиќ стана министер за внатрешни работи и вицепремиер, додека персоналот на СПС ја презеде одговорноста за министерствата за образование, инфраструктура и енергија.
Многумина беа збунети и со недоверба гледаа на една ваква влада и трансформацијата на Дачиќ. 
Но, тој оттогаш ја користеше секоја можност за да се дистанцира од политиката на Милошевиќ, инсистирајќи на тоа дека силата на неговата партија е во нејзината способност да учи од грешките.
„Не можеме да добиеме ниту еден глас на кои било избори, ако сакаме да го убедиме народот дека сме верни на нашето минато -- таквите работи се за музеј“, рече тој.
Политичкиот аналитичар Дејан Вук Станковиќ вели дека е природно да се видат поранешните комунисти како се преправаат себеси во европски ориентирани социјалдемократи.“ Судејќи по резултатите досега, ним им оди добро. 
Благодарение на трансформацијата, европскиот капацитет на српската политичка сцена се зголеми“, рече тој за SETimes.
Социјалистите, додаде тој, исто така ги зголемија своите шанси за коалиција.
„Тие се сега блиски до сите отворено проевропски партии. 
Сепак, тие не се ни премногу далеку од сé повлијателната Српска партија на напредокот, која, исто така, се трансформираше брзо, откако се отцепи од Српската радикална партија“, рече тој.
Мислењето на јавноста е поделено.
„Просто не можам да заборавам како живеевме и колку бевме бедни додека истиот Дачиќ беше десна рака на Милошевиќ ... 
[Дачиќ] не требаше никогаш да биде назначен за вицепремиер и министер за внатрешни работи“, рече економистката Сања Момиров (46) за SETimes.
Студентот Лазар Колаковиќ (21) не се согласува, тврдејќи дека партијата не треба да се товари засекогаш поради нејзиното минато. 
„Дачиќ добро си ја врши работата. 
Тој воведе ред во полицијата и таа служба сега функционира многу подобро“, рече тој.
Последниот партиски конгрес на СПС, кој се одржа на 11-ти декември, даде драстичен доказ за преобразбата на партијата. 
На истиот беа примени некои нови членови, личности како што е филмскиот режисер Срѓан Драгоевиќ и активистот за правата на хомосексуалците Борис Миличевиќ, двајцата познати претходно по критиките за режимот на Милошевиќ.
Преку ваквите промени, СПС успеа да привлече нови членови, особено меѓу младите. 
Дали тоа ќе привлече и нови гласачи, останува да се види во 2012 година, кога земјата ќе излезе на гласање на општите избори.
