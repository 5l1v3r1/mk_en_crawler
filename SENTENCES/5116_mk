09/07/2009
Од Бојана Миловановиќ за Southeast European Times во Белград - - 09/07/09
Јелена Марковиќ (20), победи на овогодинешниот избор за мис на Србија во понеделникот (6-ти јули) и ќе ја претставува земјата на натпреварот за избор на МИС на светот во Јоханесбург, Јужна Африка во декември.
„Не очекував [да ја освојам] титулата бидејќи се натпреваруваа многу убави и паметни жени“, рече таа.
Марковиќ, родена во Пожега, се натпреваруваше со учеснички од цела Србија во белградскиот Сава центар. 
Вицепремиерот Ивица Дачиќ и министерката за спортови, Снежана Самарџиќ-Марковиќ, присуствуваа на настанот.
Весна да Винча, сопственичка на фирмата „Мис ЈУ“, која го организира српскиот избор за мис, одговори на критиките според кои новата Мис на Србија можеби не ги задоволува критериумите.
„Ја избравме вистинската девојка и јас верувам дека таа има одлични шанси на изборот за Мис на светот. 
Таа е многу префинета и паметна жена“, рече Да Винча. 
„За време на подготовките ... 
ние оценувавме според различни критериуми.“
Подготовките оваа година се одржаа на планината Копаоник, еден од главните туристички центри во Србија. 
Натпреварувачките поминаа скоро еден месец таму, вежбајќи кореографија и однесување на сцена.
Овогодинешниот избор, исто така, ја следеше делумно и темата на спортовите. 
Универзитетската Олимпијада -- позната како Универзијада -- моментно се одржува во Белград; студенти-атлетичари од преку 140 земји учествуваат на настанот.
Жирито вклучуваше, исто така, некои познати личности од српскиот спорт, како што е кошаркарот Владе Дивац и тренерот на фудбалската репрезентација Радомир Антиќ. 
И натпреварувачките се чинеше како да имаа спортска страст; повеќето рекоа дека тенисерката Ана Ивановиќ е нивни пример.
Марковиќ моментно студира право во Белград, но ги држи отворени опциите за својата кариера. 
Таа на жирито му рече дека „судејќи по моето образование, некој може да си помисли дека ќе станам адвокат, [но] јас, всушност, би сакала да бидам новинар“.
Марковиќ е убедена дека ќе биде добар амбасадор за Србија на натпреварот за Мис на светот.
„Ќе ги оправдам очекувањата на граѓаните на Србија [и] ќе смислам оригинално претставување со кое ќе покажам дека жените во Србија се убави и паметни -- тие ги имаат сите квалитети на комплетна жена.“
Но, организаторката Да Винча додаде доза на реалност. 
„Потребно е лобирање и треба да се вклучи и државата. 
Светскиот избор не зависи само од убавината, туку излегува од рамките на она што јас како човек од приватниот сектор можам да го направам.“
Минатогодишниот избор за Мис на светот, исто така, се одржа во Јужна Африка. 
Мис Русија, Ксенија Сукинова, беше крунисана за Мис на светот за 2008 година, на настанот кој беше емитуван за повеќе од 2 милијарди луѓе во 130 земји.
