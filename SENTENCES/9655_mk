20/12/2012
Бедрана Калетовиќ за Southeast European Times во Сараево – 20.12.12
Доживотната затворска казна за Здравко Толимир за неговото учество во геноцидот во Сребреница во 1995 година им донесе надеж на семејствата на жртвите и организациите дека пресудата ќе биде преседан за судските процеси против другите осомничени за воени злосторства.
„Пресудата дава надеж дека судскиот процес против Ратко Младиќ ќе оди во слична насока“, рече Фадила Мемишевиќ, претседател на Здружението за загрозени народи во Босна и Херцеговина (БиХ).
Толимир е поранешен помошник-командант и шеф за разузнавање на армијата на босанските Срби.
Тој беше осуден од Хашкиот трибунал на 12-ти декември, за геноцид, злосторства против човештвото и воени злосторства извршени во 1995 година, по падот на енклавите Сребреница и Жепа.
Судењето е еден од 12-те судски процеси во трибуналот кој се занимава со најразлични злосторства извршени од силите на босанските Срби врз босанските муслимани.
Шест од овие случаи се завршени.
Хашкиот суд заклучи дека Толимир ги извршувал командите на тогашниот претседател на Република Српска, Радован Караџиќ, и генерал Ратко Младиќ, да се убијат сите военоспособни Бошњаци во Сребреница.
По објавувањето на казната, неколку членови на здружението Мајките на Сребреница, не ја криеја својата среќа.
„Доживотниот затвор е правичен за она што го искусивме и преживеавме во Сребреница.
Тоа е мало задоволство за семејствата на жртвите од Сребрница.
Се надеваме дека Младиќ, Караџиќ и [Воислав] Шешељ ќе ја доживеат истата судбина“, рече за SETimesчленката Мунира Субашиќ.
„Политиката има големо влијание врз правдата во врска со криминалците, но ова е казната на која ние се надевавме.
Нашите сакани не можат да се вратат, тие загинаа, но казната за овој геноцид треба да биде највисока“, рече за SETimesХајра Чатиќ, претседателка на здружението Жените на Сребреница.
Синот на Чатиќ, Нино, нејзиниот сопруг и десетици машки роднини беа убиени во масакрот.
Големината на казната и фактот што истата беше изречена за геноцид, исто така, ги задоволи српските граѓани.
„Најважна работа е што пресудата покажува дека бил извршен геноцид ...
Ние живееме во земја чиј претседател го негира геноцидот, но граѓаните на Србија се свесни дека тој не е во право.
Наша должност е да посочиме дека овие изјави ги понижуваат жртвите од Сребреница, но и дека српските граѓани ја знаат вистината“, рече за SETimesСташа Зајовиќ, членка на Жените во црно.
Хашкиот трибунал, од своето формирање, подигна обвинение против 161 лице за сериозни кршења на хуманитарното право извршени на територијата на поранешна Југославија меѓу 1991 и 2001 година.
Судските процеси против 130 поединци се завршени.
