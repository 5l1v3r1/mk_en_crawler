24/08/2011
Линда Карадаку за Southeast European Times во Тирана -- 24.08.11
Рохтраут Скаче Депич, директорка на Деко-метал (ДЦМ), матичната компанија на Албански Хром (АЦР), вели дека таа ги обвинува претставниците на синдикатот за прекинот на работата, велејќи дека тие имаат „свои сопствени агенди“.
Во вторникот (22-ри август), рударите и компанијата постигнаа договор и речиси едномесечниот штрајк заврши.
ДЦМ ја презеде контролата врз рудникот.
Скаче-Депич разговараше со SETimes за штрајкот и резервите од хром на Албанија.
SETimes :
Зошто интерес за Албански хром?
Дали е поради неговите богати резерви, растечката цена на европските пазари или поради тоа што Албанија нуди многу добри услови за странски инвестиции?
Рохраут Скаче-Депич:
Па, веројатно е комбинација.
Дозволете ми да ви кажам дека нашата компанија соработуваше со Албански хром пред 20 години.
Ние сме компанија специјализирана за хром и магнит и ние купувавме хром од Албанија порано.
Она што се обидувам да го кажам е дека ние сме биле свесни за Албански хром како извор и бевме свесни за квалитетот, и нашата компанија специјализираше за маркетинг и ископување на хром.
Ние веќе имаме рудник за хром во Јужна Африка, дури и носиме хром од Јужна Африка во Албанија;
ние го мешаме овој хром, го топиме во топилницата во Елбасан и произведуваме многу добар, високо квалитетен краен производ.
Ние имаме своја сопствена топилница во Елбасан, фабрика за преработка, фабрика за преработка на ферохром со три печки во кои имаме инвестирано значителна сума на пари.
Севкупно, ДЦМ има инвестирано 32 милиони евра во Албански хром [од 2007-та година].
SETimes :
Па, се чини дека имате важни деловни интереси во Албанија?
Скаче-Депич:
Да, имаме, имаме.
Ние сме во бизнисот со хром повеќе од 50 години.
Ние стопанисуваме со хром не само во Албанија, туку и во Јужна Африка и други региони од светот, па ние сме многу специјализирани за овој производ.
SETimes :
Колку произведувате годишно?
Скаче-Депич:
Произведуваме околу 3.000 тони ферохром месечно, кој се користи во индустријата за челик.
Ферохромот што го произведуваме во Елбасан, го извезуваме во САД, во многу големи компании, како УС Стил, Нуклеар Стил и УКОР.
Тие се најголемите.
SETimes :
Значи, велите дека албанскиот хром што го произведувате во Албанија вреди да се извезува во други земји?
Скаче-Депич:
Да.
Канада, Германија ...
го извезуваме насекаде навистина.
SETimes :
Зошто имате проблеми во рудникот Булќиза?
Вие ги обвинувате лидерите на синдикатот за ситуацијата.
Скаче-Депич:
Според мене, ова е многу неодговорно, негативно однесување [од страна на претставниците на синдикатот], кое им штети на работниците таму, нивните семејства, па дури и на интересите на нивната земја [кога] Албанија се обидува да привлече странски инвестиции.
SETimes :
Колку е важен рудникот Булќиза за регионот?
Скаче-Депич:
Рудникот Булќиза е многу важен за Албанија, а особено за овој регион.
Се разбира, за нас е важен затоа што има богати минерали, има добри рудари, има квалификувани, добро обучени техничари.
Многу ја почитувам работата што е направена таму ...
и јас чувствувам обврска да го развијам рудникот и регионот таму.
