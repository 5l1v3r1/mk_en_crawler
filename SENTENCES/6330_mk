21/09/2011
(ММФ, Ројтерс, Вол стрит џрнал, Блумберг, АП, АФП, Би-Би-Си, Dnevnik.bg - 20.09.11)
ММФ го намали своето предвидување за светскиот раст за 2011 и 2012 година во вторникот (20-ти септември), велејќи дека економското заздравување стана многу понесигурно од она што се очекуваше претходно оваа година.
„Светската економија е во опасна нова фаза“, вели во својот најнов извештај Светски економски преглед (ВЕО), меѓународната финансиска институција со седиште во Вашингтон.
Во јуни Фондот објави дека очекува светската економија да порасне за 4,3 отсто во 2011 година и за 4,5 отсто во 2012 година.
Во вторникот истиот ги намали своите предвидувања на 4 отсто за двете години, што претставува намалување од 5-те проценти во 2010 година.
Светската економија е погодена од влијанието на две неповолни случувања -- многу побавното заздравување во напредните економии оваа година и големото зголемување на фискалната и финансиската несигурност, особено во последниве месеци.
Комбинацијата и меѓусебното влијание на овие два негативни фактори ги прават работите уште полоши, вели ММФ во својот нов извештај.
„Итно е потребна силна политика за подобрување на перспективата и намалување на ризиците“, рече главниот економист на ММФ, Оливие Бланшар, на претставувањето на новиот извештај ВЕО во вторникот.
„Само ако владите преземат решителни чекори во фискалната политика, финансиските подобрувања и надворешниот ребаланс, можеме да се надеваме на посилно и поголемо заздравување.“
Но, ако западните водачи не преземат брзи дејства, постои реален ризик од враќање на рецесијата, истакна Фондот.
Новиот извештај ги намалува предвидувањата за растот во Еврозоната на 1,6 отсто во 2011 година и 1,1 отсто во 2012 година, што претставува намалување од неговите јунски проекции од 2 отсто, односно 1,7 отсто.
Две од земјите во областа со заедничка валута -- Грција и Португалија -- ќе се соочат со негативен раст.
Грчката економија се очекува да се намали за 5 отсто оваа година, и 2 отсто следната година, додека португалската економија ќе се намали за 2,2 отсто во 2011 година и 1,8 отсто во 2012 година.
Изразувајќи загриженост во врска со долготрајната должничка криза во Еврозоната, ММФ ги повика креаторите на политиката во 17-те земји-членки да ги преземат неопходните чекори.
Тие „мора брзо да ги ратификуваат обврските преземени на самитот во јули, а во меѓувреме, Европската централна банка мора да продолжи со силна интервенција за одржување средени услови на пазарите на суверениот долг“, објави ММФ.
„Водачите мора да се придржуваат на своите обврски да направат сé што е потребно за да ја зачуваат довербата во националните политики и еврото.“
Високиот економист на ММФ Јорг Декресин во вторникот рече дека проблемите со грчкиот долг се „исклучително решливи“.
Критикувајќи ги шпекулациите за можното излегување на оваа балканска држава од Еврозоната, тој, исто така, ги критикуваше сите говорења дека областа може да се распадне како „луда изјава“.
Според експертите на Фондот, турската економија ќе се зголеми за 6,6 отсто оваа година, што претставува најголем раст меѓу 14-те економии од Централна и Источна Европа, но следната година ќе има далеку полоши резултати, кога се очекува да има реален раст на БДП од 2,2 отсто.
Хрватска е земјата во оваа група која се очекува да оствари најнизок раст оваа година, со стапка на раст која се предвидува да изнесува 0,8 отсто.
Но, ММФ предвидува дека неговите нови проекции „почиваат на одреден број претпоставки:
дека европските креатори на политиката ќе можат да ја ограничат кризата во евро областа на т.н. периферни држави, дека американските креатори на политиката ќе постигнат разумна рамнотежна меѓу поддршката за економијата и среднорочната фискална консолидација, и дека подемите и падовите на светските финансиски пазари нема многу да се влошат“.
Ако истите не бидат исполнети, „светскиот раст ќе биде многу понизок“, предупреди истиот.
