10/05/2012
Менексе Токјај за Southeast European Times во Истанбул -- 10.05.12
Статистиката покажува дека сé повеќе турски бизнисмени се заинтересирани за бизнис и инвестирање во Црна Гора, додека властите во двете земји ги повикаа турските инвеститори да го прошират своето присуство во земјата, особено во развојот на различни сектори, како што е инфраструктурата, енергијата, туризмот, транспортот и поморската индустрија.
Аналитичарите и властите сметаат дека иднината на црногорско-турската соработка во трговијата и инвестициите е позитивна и инспиративна.
На крајот од 2011 година, билатералната трговија изнесуваше 32 милиони евра, од 25 милиони евра претходната година.
Двете страни се заинтересирани двојно да го зголемат тој обем во рок од една година.
Има охрабрувачки знаци дека двете земји се обидуваат да ја подобрат правната основа за зајакнување на нивната економска соработка и взаемни инвестиции.
За време на посетата на црногорскиот премиер Игор Лукшиќ на Турција во март, беа потпишани пет договори за зајакнување на економската соработка, особено во цивилната авијација, социјалното осигурување и заштитата на инвестициите.
„Договорите имаат за цел продлабочување на заемната соработка, особено зајакнување на стоковата размена, која изнесуваше вкупно 32 милиони евра, на 76,2 милиони евра“, рече турскиот премиер Реџеп Тајип Ердоган за време на посетата.
Турција има договор за слободна трговија со Црна Гора од 2010 година, која ја отвора вратата за турските претпријатија да се претстават на другите пазари во регионот и да допрат до поширок круг потрошувачи, рекоа експертите.
Зголемувањето на летовите на Тркиш ерлајн за Црна Гора од три до четири пати неделно, исто така, се смета за охрабрувачки фактор.
За време на церемонијата на потпишување на протоколот на Турско-црногорскиот заеднички економски комитет -- со цел зголемување на меѓусебната трговија, особено во енергијата, земјоделството и транспортот -- во Анкара на 18-ти април, црногорскиот вицепремиер Вујица Лазовиќ, исто така, истакна дека соработката во енергетскиот сектор треба да се рашири и во областите на науката, здравството и образованието.
Моментно има значителен број турски претпријатија во Црна Гора кои работат главно во инфраструктурниот, енергетскиот и градежниот сектор.
Една таква компанија, ЕНКА, неодамне покажа интерес за инвестирање во црногорската инфраструктура -- градењето аеродром во општина Беране, и хидроенергетските проекти.
Неодамна турскиот Тосјали холдинг ја купи банкротираната црногорска челичарница во Никшич за 15,1 милион евра.
Најголемиот турски инвеститор во Црна Гора е Гинтас груп, кој досега инвестираше 50 милиони евра во земјата.
Оваа корпорација го поседува најголемиот трговски центар и зелен пазар во Подгорица, и во април, го отвори првиот бизнис хотел во Црна Гора под меѓународниот бренд Рамада.
Гинтас груп, исто така, обезбеди цел спектар активности во врска со развојот на земјиштето и туризмот.
„Црна Гора е брзорастечка економија и земја која има прекрасна, нечепната природа, што дава можност за инвестирање во различни сектори“, рече за SETimes Емилија Дамјановиќ, маркетинг менаџер на Гинтас груп во Црна Гора.
„Следниот проект на кој ќе работиме во Црна Гора ќе се фокусира на решавањето на проблемите со отпадните води во општина Херцег Нови“, додаде таа.
Исмаил Сафи, шеф на Националната делегација на Турција во Парламентарното собрание на Црноморската економска соработка и пратеник на партијата АК, говореше за SETimes во врска со големата важност на искористувањето на ваквиот економски потенцијал меѓу двете земји..
Сафи смета дека честата соработка меѓу Црна Гора и Турција и тековната комуникација на сите нивоа поставуваат силна основа за унапредување на економската соработка.
„Прво, турските инвеститори треба да се фокусираат на потенцијалот на земјата во хидроенергијата и алуминиумот.
Потоа, туризмот, исто така, ќе биде поволна цел за инвеститорите од Турција, бидејќи само минатата година привлече скоро 1,2 милиони туристи, отворајќи голем потенцијал за аутсорсинг на сервисниот сектор до извесен степен, во оваа јадранска земја од 600.000 луѓе“, рече тој.
Тој додаде дека со цел диверзификација на нивните области на активност, турските претпријатија треба, исто така, да бидат дел од процесот на приватизација во Црна Гора.
За да го искористи неискористениот трговски и економски потенцијал меѓу двете земји, Турција ќе организира два бизнис форума оваа година, со учество на сите шефови на државите.
„Еден од тие бизнис форуми ќе се одржи во Турција на 26-ти јуни, додека другиот дел ќе биде во Црна Гора другата година“, рече Сафи.
„Исто така, планираме да организираме голем Балкански форум во следните месеци во Истанбул, и ќе поканиме неколку бизнисмени и туристички агенции да воспостават контакти со своите турски колеги“, додаде тој.
Во јануари Акан Сувер, претседател на фондацијата Мармара груп и почесен Генерален конзул на Црна Гора, напиша книга за минатото и сегашноста на Црна Гора.
Сувер е оптимист во врска со иницијативите за поттикнување на меѓусебните економски и трговски врски меѓу двете земји.
„Во мај ќе има далекусежен состанок меѓу властите на Турција и Црна Гора за продлабочување на односите во договорите за слободна трговија.
Така, очекувам неискористениот потенцијал меѓу овие две земји да биде многу појасен во следниот период“, рече Сувер за SETimes.
Според Сувер, во блиска иднина двете земји ќе ги зајакнат врските, особено во енергетскиот сектор.
„Има одредени позитивни чекори што се преземени за можен трансфер на природниот гас од Турција за Црна Гора, кои ќе ...
ги охрабрат односите“, рече тој.
Дописникот на Southeast European Times Дражен Ремиковиќ во Подгорица даде свој придонес за овој напис.
