24/07/2012
Мухамет Брајшори за Southeast European Times во Приштина -- 24.07.12
Барањето на Косово да биде претставено на Лондонските игри 2012 беше одбиено во јуни, кога Меѓународниот олимписки комитет (МОК) одлучи дека Мајлинда Келменди, поранешна светска шампионка во џудо од Косово, ќе биде дел од албанскиот тим на Олимпијадата.
Келменди е само една од неколкуте спортисти од Косово што се соочуваат со тешкотии на меѓународните натпревари.
„Нашите напори траеја до последен момент, на состанокот со извршниот одбор на МОК во Квебек во мај, каде што, за жал, добивме негативна одлука за претставувањето на Мајлинда Келменди во Лондон 2012 како косовски претставник, или како независна спортистка. 
Но, за нас е важно што Келменди ќе биде таму, па дури и под знамето на Албанија, и сигурно ќе биде во нашите глави и нашите срца“, рече за SETimes Малесор Ѓонбалај, советник на министерот за култура и спорт.
Тој рече дека одлуката на МОК испрати негативна порака до косовските спортисти, кои сè уште се соочуваат со тешкотии и изолација поради политичките разлики меѓу членовите на меѓународните спортски организации во врска со статусот на Косово.
„Со овој чин, МОК уште повеќе ги ослабна надежите на илјадници спортисти од Косово дека нивниот сон да бидат успешни, еднакви со другите спортисти, што ја претставуваат својата земја, еден ден ќе се оствари. 
Многу е тажно како вредностите на спортот, почитта, и страста за натпреварување, и понатаму се под политичко влијание во случајот на Косово“, рече Ѓонбалај.
Бесим Хасани, претседател на Косовскиот олимписки комитет, рече дека е обесхрабрувачки што младите спортисти не можат да се натпреваруваат со своите врсници на меѓународната сцена.
„Тие сакаат да бидат еднакви со своите колеги од целиот свет“, рече Хасани за SETimes..
Себ Битичи, извршен директор на Институтот за балканска политика, изјави за SETimes дека изолацијата на земјата на спортската сцена има, исто така, политичко влијание за земјата.
„Разочарувачки е за косовските спортисти што Косово е сè уште меѓународно изолирано. 
Ова е особено загрижувачки со оглед на тоа колку е младо населението. 
Оваа изолација доведе до тоа многу млади спортисти да се натпреваруваат за Албанија и повикува на поголема интеграција на косовските спортови со Албанија“, рече Битичи.
По овогодинешните игри, Косово ќе го покрене прашањето за условите на своето членство пред извршниот одбор на МОК.
„Се надеваме на понатамошен политички напредок и дека, на крајот, сите косовски спортски федерации и Олимпискиот комитет на Косово ќе станат членови на сите меѓународни спортски тела“, рече Хасани.
Битичи додаде дека иако претставувањето на Олимпијадата сè уште не е достапно за Косово, напорите да се постигне тоа, мора да продолжат.
„Важно е Косово да продолжи да бара политичко признавање, но, исто така, и косовските спортисти да покажат успех во дисциплините што се меѓународно прифатени“, рече Битичи.
Гранит Тахири (19), студент на Приштинскиот универзитет, е вознемирен поради изолацијата на косовските спортисти.
„Имаме многу добри спортисти како Мајлинда, или други добро познати спортисти како Џака, кој игра за Баерн Минхен, а сепак тие не можат да настапуваат за својата земја бидејќи некои не се согласуваат дека сме држава, и на крајот ние ја плаќаме цената“, рече Тахири за SETimes..
„Не е добро да не учествуваме, но ќе ја поддржиме Келменди и албанскиот тим, и јас сум убеден дека таа ќе постигне нови рекорди, и тоа ќе ја сигнализира потребата за признавање на косовските спортови“, рече за SETimes Ерлехта Гаши, студен по право на Приштинскиот универзитет.
