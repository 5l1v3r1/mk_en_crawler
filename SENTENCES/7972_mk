10/05/2013
Александар Павлевски за Southeast European Times во Скопје -- 10.05.13
Македонската полиција му нанесе удар на организираниот криминал и корупцијата со неодамнешната операција која резултираше со апсење на 19 лица под обвинение за кражба и нелегална трговија со верски и историски артефакти.
Седумнаесет од 19-мината се Македонци; останатите се српски државјани. 
Меѓу уапсените беше и заменик-директорот на управата за заштита на културното наследство, кој беше одговорен за анализата на археолошките предмети запленети за време на претходната операција.
Инспектор во управата, директори на музеите во Демир Капија и Скопје и еден полицаец од Чашка се, исто така, уапсени.
„Убеден сум дека се работи за организирана група која била поврзана со други групи и поединци во странство“, рече за SETimes Паско Кузман, директор на Управата за заштита на културното наследство.
Министерката Гордана Јанкуловска рече дека групата вклучува поединци кои ги искористиле своите внатрешни сознанија и пристапот до артефактите.
„Користејќи ги официјалните позиции и овластувањата, тие давале информации за значењето, вредноста и безбедноста на културното наследство, организирале непречено пренесување на предметите од една до друга локација, криење на предметите и нивна продажба надвор од Македонија“, рече Јанкуловска.
Од Министерството за внатрешни работи изјавија за SETimes дека остануваат посветени на искоренувањето на криминалните активности во сите институции на државата и дека борбата против корупцијата и криминалот е нивната агенда за иднината.
Полицијата вели дека археолошките артефакти што биле нелегално шверцувани од групата, биле ископани од локалитети во Демир Капија, Свети Николе, Кавадарци и Скопје, како и дека биле продавани во државата или во странство. 
Монети, бронзени и керамички предмети и икони за кои полицијата се сомнева дека биле украдени од неколку цркви, се меѓу повеќе од 150 предмети откриени во операцијата.
Кражбата на археолошките и црковните икони од странци со децении претставува проблем во Македонија. 
Според Министерството за внатрешни работи, скоро 800 цркви и 53 џамии се ограбени во изминатите 12 години, вклучително и околу 40 цркви во првите четири месеци од 2013 година.
Портпаролот на министерството, Иво Котевски, рече дека владата е решена да ги заостри мерките против ваквата кражба.
„Некои од предметите имаат непроценлива историска вредност“, рече Котевски за SETimes.
Драги Несторовски, поранешен полициски инспектор за заштита на културното наследство, рече дека казните за ваквите кривични дела се генерално мали. 
Најстрогата казна изречена досега во еден ваков случај во Македонија е седумгодишна затворска казна.
Тој рече дека црквите се честа цел, бидејќи обично не се соодветно обезбедени, што покрена дебата за тоа дали владата или Македонската православна црква е поодговорна за заштитата на овие предмети.
„Има купувачи кои работат по нарачка. 
Има сонародници кои сакаат да купат некои слики за големи суми, има пасионирани колекционери. 
Тие се продаваат на тајни аукции и на пазарите низ Европа“, рече Несторовски за SETimes.
Многу кражби се случија во Дебарско-кичевската епархија, каде што се наоѓаат голем број дела на Дичо Зограф.
„Дичо е најголемиот фреско-сликар на 19-тиот век, не само во Македонија, туку и на Балканот. 
Неговите икони сè уште се откриваат во Србија, Бугарија, Албанија и Косово. 
Неговите дела имаат посебна вредност поради симбиотскиот стил“, рече за SETimes Сашо Цветкоски, историчар на уметност и директор на музејот во Струга.
Македонската православна црква објави дека нема финансиски средства за безбедносни мерки во црквите. 
Експертите за заштитата на културното наследство советуваат повредните предмети да се тргнат од црквите на побезбедни локации, но селските црковни одбори се противат на таа идеја.
„Подобро е да се испразнат црквите и да се знае каде точно се наоѓаат иконите“, рече Кузман.
Што треба да се направи за да се спречи кражбата на вредните предмети од македонските цркви? 
Споделете ги вашите размислувања во делот за коментари.
