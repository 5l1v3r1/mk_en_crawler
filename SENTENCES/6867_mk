22/05/2012
Пол Чикои за Southeast European Times во Букурешт -- 22.05.12
Иницијативата на градското собрание на Кишињев 16-ти мај да се прогласи за ден на жалост во молдавскиот главен град, наиде на воодушевување, но исто така изнервира многумина во земјата која сé уште се обидува да се помири со своето турбулентно минато.
Дебатата набргу доби национални димензии, откако во парламентот беше поднесен предлог ова да биде ден на жалост низ целата земја.
На 16-ти мај 1812 година, она што е сега територија на Молдавија, беше припоена кон Руската империја, по Руско-отоманската војна во периодот 1806-1812 година.
Молдавија беше под руска администрација до 1918 година, кога беше вратена на Романија.
Во 1940 година, по спогодбата Рибентроп-Молотов, Молдавија беше вклучена во Советскиот Сојуз, каде што остана до 1991 година, кога прогласи независност.
„Во 1812 година двете империи си поиграа со судбината на милиони луѓе, без да имаат право на тоа.
Тоа беше пазарење -- некои продадоа, некои купија -- за нас тоа беше чин на продавање во ропство“, рече за SETimes градоначалникот на Кишињев, Дорин Чиртоаца.
„Тој момент беше почеток на еден масовен процес на масовни депортации, искоренување на локалното население, наметната администрација, почеток на уништување на националната свест.
Како може да се одбележува ова?“, додава тој.
Јавни комеморации беа организирани во Кишињев минатата недела -- вклучително и церемонии на положување венци на централните плоштади, додека националното знаме беше спуштено на половина копје во сите јавни институции.
Настаните привлекоа многумина кои сметаат дека одлуката на Градското собрание претставува чин на храброст да се брани националниот идентитет.
„Мораме да знаеме што се случило во нашето минато, да ја знаеме вистината, сите злосторства што се случија на овој тажен ден“, рече за SETimes Роман Михаес, адвокат во Кишињев.
„За жал, Молдавија е сé уште геополитичко борбено поле и историјата се толкува на два начини поради сé уште присутната пропаганда во советски стил“, додаде тој.
Но, предлогот на Либералната партија, членка на трипартитната владејачка проевропска коалиција, да се одбележува 16-ти мај на национално ниво, не доби доволно поддршка во парламентот, иако коалицијата има мнозинство гласови.
„Ова е жално.
Општеството останува поделено поради недостигот на информации.
Политичарите остануваат поделени поради недостигот на храброст“, рече Чиртоаца.
Неговата иницијатива за комеморација наиде на отпор, особено од поранешната владејачка Комунистичка партија, која рече дека овој потег нема „историска и правна основа и логика“.
Во Кишињев се одржаа маршови против иницијативата на либералите.
Полицијата мораше да интервенира за да спречи судири меѓу двата табора кои се обвинуваа меѓусебно за предавство.
На 25-ти март, слични јавни состаноци посветени на годишнината од сојузот меѓу Молдавија и Романија во 1918 година завршија со тепачки.
„Која е поентата на оваа одлука?
Дали сакате да ги избришеме двата века историја туку така?
Тоа е нашата историја, без оглед дали ви се допаѓа или не.
Не мислам дека само лоши работи й се случувале на Молдавија цело ова време.
Ако тие велат дека се проевропски ориентирани, зошто не се фокусираат на иднината, наместо на минатото?“, рече за SETimes Виталие Герасим, 64-годишен пензионер во Кишињев.
Освен оваа контроверзност, една ваква одлука носи и голема симболика за Молдавците, рече Чиртоаца.
„Се работи за нашето достоинство како луѓе.
И се работи за начинот на кој сакаме да влеземе во Европа.
Иднината не може да се гради врз лаги.
Оној кој не ја знае историјата, ризикува да ја повтори“, рече тој.
