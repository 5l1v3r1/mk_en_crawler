07/02/2012
Марија Паравантес за Southeast European Times во Атина -- 07.02.12
Тоа се нарекува Сертификат на енергетската ефикасност и обезбедувањето на истиот претставува услов за секој сопственик кој планира да продаде или изнајми имот.
Повеќето сопственици на имот го сметаат за уште една од серијата пречки кои им ги врзуваат рацете на Грците.
Но, потенцијалните закупци и купувачи имаат многу поразлично мислење за мерката, чија цел е хармонизирање на домашната политика со директивата на ЕУ, во чие спроведување Грција доцни.
Бугарија се чини дека ја изгласа истата во 2004 година, Кипар во 2006 година.
„Ова е добредојдена одлука“, рече за SETimes Ангелос Скиадас, претседател на Хелсиншкото здружение за заштита на закупците.
„Тоа конечно дозволува сопственикот на лиценца да преговара за закупнината во зависност од класификацијата на енергетската ефикасност.“
Сопствениците на имот ќе мора да ангажираат признат инспектор за енергија, кој ќе ја процени енергетската ефикасност на имотот, ќе го класификува имотот во една од деветте категории, и ако биде потребно, ќе даде совет кои области бараат подобрување.
Таксата е 1-2,5 евра за квадратен метар, со минимални трошоци од 200 евра.
Според Министерството за животна средина, околу 60.000 сертификати се издадени досега.
Од нив 40.000 се групирани во нивото на најслаба енергетска ефикасност (Х).
Само 600 домови влегоа во листата на категоријата Б, минимален услов за ново градење.
Скиадас истакнува дека кога некој размислува за давање под закуп, ретко ги гледа основните проблеми како што се протекувањата, слабата инсталација, влажноста или неефикасноста на прозорската изолација.
Со овој сертификат, секој потенцијален закупец ќе може да преговара за цената во зависност од категоријата.
„Мислам дека ова е добра идеја, сé додека се спроведува“, рече за SETimes 30-годишниот Џон К. Како студент тој изнајмува еднокреветен апартман во центарот на Атина, но вели дека нема апсолутно никаква изолација.
„Балконските прозорци се многу стари и насекаде има провев.
Се разбира, има и протекување во бањата.
Да знаев за ова порано, ќе побарав да плаќам помала кирија“, вели тој.
На сопствениците на домови не им се допаѓа идејата дека мора да плаќаат од сопствените џебови за поправки или надградувања на нивната сопственост, за да добијат зелено светло за давање под закуп или продажба на истата.
„Тоа е апсурдно“, рече за SETimes Стратос Парадиас, адвокат и претседател на Грчката федерација на сопственици на имот.
„Оваа мерка не може да се примени.
Покрај тоа, истата е неефективна и доаѓа во најлошо можно време, на сред економска криза.
Истата промени малку во странство, каде што се применува веќе четири до пет години“, додава тој.
Парадиас, кој е, исто така, претседател на бриселскиот Меѓународен сојуз на сопственици на имот, се жали на бирократијата и вели дека една демографија на сопственици ќе биде најтешко погодена.
„Што треба да прават постарите луѓе?
Луѓето кои живеат од овие имоти?“, вели тој.
„Давам под закуп два мали апартмани и едвај успевам да издржам со тоа.
Сега сакаат да платам за реновирање?
Да имавме пари за тоа, ќе го направевме досега“, рече за SETimes 67-годишниот пензионер Димитрис Цацопулос.
Но, и покрај реакциите, министерството продолжува со својата агенда за штедење енергија.
„Сертификатот им дава дополнителна вредност на индивидуалните имоти и на пазарот на имот во целина“, рече за SETimes Маргарита Каравасили, специјален секретар во Инспекторатот за животна средина и енергија на министерството.
„Со тоа што сите згради ќе имаат ,идентитет на енергетска ефикасност’ ние добиваме јасна слика за енергетската потрошувачка и ни помага да ја постигнеме нашата цел за намалување на трошоците за греење и ладење на домаќинствата и непотребното расипништво“, додава таа.
Некои згради се изземени од мерката, како што се црквите, зградите од исклучително архитектонско или историско значење, времените градби, индустриските фабрики и лаборатории.
