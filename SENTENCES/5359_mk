19/10/2010
(Заман - 19/10/10;
Ројтерс, АП, АФП, Телеграф, Вашингтон тајмс, Дифенс њус, американско Министерство за обрана, Хуријет - 18/10/10;
Заман - 16/10/10;
Тркиш прес - 15/10/10;
ВОА - 14/10/10;
НАТO - 11/10/10)
Американскиот секретар за одбрана, Роберт Гејтс, во понеделникот (18-ти октомври) изрази надеж дека Турција ќе го одобри планираниот противракетен одбранбен систем на НАТО во Европа, за кој Анкара инсистира дека не смее да биде насочен исклучиво против другите муслимански земји, особено Иран.
Прашањето ќе биде дискутирано за време на самитот на Алијансата на 19-ти и 20-ти ноември во Лисабон.
Други точки на дневниот ред се предлогот на генералниот секретар на НАТО, Андерс Фо Расмузен, за нов Стратешки концепт на пактот, како и за структурни и институционални реформи.
Во своето обраќање на конференцијата за американско-турските односи во Вашингтон во понеделникот, Гејтс рече дека официјалните претставници на двете земји разговарале за „потенцијалниот технички и оперативен придонес на Турција“, ако биде одобрен планираниот ракетен штит.
„Спротивно на некои извештаи во печатот, ние не вршиме притисок Турција да даде придонес“, истакна тој.
„Но, очекуваме Турција да го поддржи усвојувањето од страна на НАТО, на Лисабонскиот самит, на територијалниот ракетен одбранбен капацитет.“
За спроведување, планот мора да биде одобрен од сите 28 земји на Алијансата.
Анкара посочи дека иако во принцип не се противи на идејата, истата ја смета за чувствително прашање.
Главната загриженост на владејачката Партија на правдата и развојот (АКП) е дека ако Турција се согласи да биде домаќин на некои компоненти на системот, насочени против Иран, потегот може да им наштети на нејзините односи со Техеран, кои таа макотрпно се обидува да ги зајакне откако дојде на власт пред осум години.
„Не гледаме никаква друга закана од која било соседна земја и ние не мислиме оти нашите соседи претставуваат закана за НАТО“, рече турскиот министер за надворешни работи, Ахмет Давутоглу, во петокот.
Неговите забелешки дојдоа еден ден откако тој и турскиот министер за одбрана, Веџди Ѓонул, разговараа за прашањето со Гејтс и американската државна секретарка Хилари Клинтон.
Поздравувајќи го пристапот на Вашингон кон антиракетниот штит, Ѓонул рече дека ставот на Турција е оти „истиот треба да биде развиен во контекст на НАТО“ и дека треба да има капацитет да се справи со сите видови балистички ракетни закани.
Коментарите на турските власти во понеделникот посочуваат дека Анкара треба допрва да одлучи за прашањето.
Властите велат дека најпрво им требаат повеќе технички детали.
Говорејќи на конференцијата во Вашингтон во понеделникот, Гејтс рече дека системот е од клучна важност за напорите на НАТО да се прилагоди на безбедносната опрема од 21-виот век.
„Се надевам дека во Лисабон сите наши сојузнички во НАТО ќе ни ја дадат својата поддршка за остварување на оваа цел -- заради својата безбедност и заради безбедноста на Алијансата која упорно ја поддржуваме во овие 60 и повеќе години“, рече Гејтс.
