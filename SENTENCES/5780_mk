23/06/2011
Од Билјана Пекушиќ за Southeast European Times во Белград -- 23.06.11
Две од најголемите прашања на Балканот -- односите меѓу Србија и Косово и стопираните реформи во Босна и Херцеговина (БиХ) -- беа во фокусот на посетата на американскиот помошник-секретар на државата, Филип Гордон, на регионот минатата недела.
Во Белград тој изјави за српската национална телевизиска мрежа РТС дека ЕУ не може да прифати нови членки што имаат нерешени или нехармонизирани граници со соседните земји
Владата е свесна дека прашањето за признавањето на границата со Косово се наоѓа на агендата, но го минимизира на домашен план поради стравувањата да не изгуби гласови на следните парламентарни избори, изјави за SETimes политичкиот аналитичар Душан Јањиќ.
По состанокот на 15-ти јуни меѓу Гордон и српскиот министер за надворешни работи, Вук Јеремиќ, Белград издаде официјално соопштение во кое се вели дека во разговорите било истакнато оти билатералните односи се подобрени и дека Јеремиќ го информирал Гордон за барањето на Србија за спроведување на меѓународни кривични истраги во врска со наводите на Дик Марти за шверц со органи во Косово.
Јеремиќ рече дека Србија нема да прифати еднострана декларација за независност на еден дел од нејзината територија, бидејќи „ако им попуштиме на албанските сепаратисти, едностраната декларација за независност од 17-ти февруари 2008 година нема да биде последната со која ќе се соочиме“.
Во Приштина, Гордон ја потврди американската поддршка за суверенитетот и територијалниот интегритет на Косово и тековниот дијалог меѓу Приштина и Белград, истакнувајќи ја важноста на тоа двете држави да разговараат за нивните разлики.
„Нашата визија за овој регион е Србија и Косово да се придвижат кон европска интеграција.
За да се случи тоа, важно е двете земји да ги решат практичните прашања кои ќе ги подобрат животите на граѓаните, и токму тоа е она поради што се води овој дијалог“, рече Гордон во Приштина, каде што се состана со претседателката Атифете Јахјага и премиерот Хашим Тачи.
Гордон, исто така, истакна дека идејата за поделба на Косово, која беше неодамна изнесена од српскиот вицепремиер Ивица Дачиќ, не е во ничиј интерес и може да има негативни последици низ целиот регион.
Тој ја опиша како „рецепт за катастрофа“.
Србија мора да го реши проблемот на односите со Косово, и Косово треба да се концентрира на борбата против корупцијата и зајакнувањето на демократијата, рече Гордон.
Тој и Тачи потпишаа меморандум за разбирање кој ја потврдува обврската на американската влада -- во еден дел -- да им помага на институциите во спроведувањето на реформите што се однесуваат на економскиот развој и децентрализацијата.
Американската помош за оваа програма изнесува 9,7 милиони американски долари.
За време на неговата посета на Сараево, Гордон рече дека БиХ постигнала значаен напредок во однос на 1990-тите, но дека последните пет години не поминаа во вистинската насока и дека земјата ризикува да заостане зад остатокот од регионот.
„Опасно е да се зголеми националистичката реторика ...
владините институции и Дејтонскиот договор [се] во судир, и постојат обиди за враќање на реформите неопходни за пристапување во Европската унија и НАТО“, забележа тој.
Тој додаде дека сите мора да бидат подготвени на компромис и ги повика властите во Република Српска да „ги преиспитаат своите дејства и оспорувања на Дејтонската рамка, кои доаѓаат од Собранието на РС“.
Во Сараево, тој учествуваше на конференцијата насловена како „Западен Балкан:
Напредок, стагнација или регресија“, во организација на Босанско-американската фондација и САИС Центарот за трансатлански односи на Универзитетот Џон Хопкинс во Вашингтон.
„Балканот е клучен дел од Европа, историски гледано, географски и културно, и неговата иднина е во евроатланските институции.
САД секогаш ќе ја поддржуваат отворената врата за да влезат во Европската унија и НАТО, и секогаш ќе бидат подготвени да им помагаат на земјите да поминат низ вратата“, рече тој.
Гордон, исто така, се состана со високиот претставник за БиХ, Валентин Инцко, во Сараево.
