14/10/2004
(AФП, Хина, РФЕ/РЛ - 13/10/04;
Европска комисија - 06/10/04)
Комесарот за проширување на ЕУ во заминување, Гинтер Ферхојген, во средата (13-ти октомври) изјави дека Хрватска е подготвена за започнување на преговорите за членство во Унијата.
Хрватска стана официјален кандидат за ЕУ во јуни оваа година.
Брисел вели дека разговорите за пристап со земјата ќе започнат на почетокот од 2005 година.
„Хрватска не е само доволно, туку е извонредно подготвена за започнување ...
на преговорите“, рече Ферхојген на заедничката прес-конференција со хрватскиот премиер Иво Санадер во средата во Загреб.
Пред самитот на ЕУ во декември во Копенхаген, на кој се очекува да биде одреден датумот на започнување на разговорите со Хрватска, комесарот рече дека преговарачкиот процес би требало да започне најдоцна до февруари или март следната година.
Ферхојген говореше за време на дводневата посета во Хрватска -- последната земја која тој ја посети во ова својство.
Тој ќе ја преземе новата функција на заменик-претседател на Европската комисија (ЕК) и комесар за индустрија на 1-ви ноември.
По разговорите со Санадер, Ферхојген рече дека ЕУ нема да поставува нови услови за Хрватска.
Земјата ќе биде оценета според своите заслуги, ја цитира неговата изјава хрватската новинска агенција Хина.
Еден од главните услови побарани од земјата пред пристапот во Унијата е целосна соработка со Трибуналот на ОН за воени злосторства.
Другите услови се:
малцински права, враќање на бегалците, судски реформи, анти-корупциски напори и регионална соработка.
Санадер рече дека целта на Загреб е исполнување на сите критериуми за членство во ЕУ до крајот на 2007 година и дека ќе тој „инсистира тоа да се случи“.
„Амбицијата на Владата е да ги заврши разговорите со Европската комисија во 2007 година, кога ЕУ ќе треба да донесе одлука за датумот за пристап“, додаде тој.
Сепак, соработката со Хашкиот трибунал на ОН и понатаму останува главна пречка.
Хрватска често е критикувана од страна на официјалните претставници на Трибуналот поради неуспехот при апсењето и предавањето на Анте Готовина, генералот во бегство, кој заедно со воените водачи на босанските Срби, Радован Караџиќ и Ратко Младиќ, се наоѓа на врвот на листата на најбарани обвинети.
За време на состанокот со министрите за надворешни работи на ЕУ во понеделникот, главниот обвинител на ОН, Карла дел Понте, повторно побара од Загреб да го уапси Готовина.
Одговарајќи на новинарски прашања во Луксембург, Дел Понте изрази надеж дека тој ќе биде уапсен пред 23-ти ноември, кога таа треба да му го предаде извештајот на Советот за безбедност на ОН.
Хрватските власти и понатаму стојат на ставот дека Готовина избегал од земјата.
„Нашата полиција и разузнавачките служби ги презедоа сите мерки за негово пронаоѓање, но сите дадени информации и траги досега се покажаа погрешни“, рече претседателот Стипе Месиќ минатата недела.
Властите, наводно, во средата го увериле Ферхојген дека ќе вложат максимални напори за да го доведат бегалецот пред лицето на правдата.
