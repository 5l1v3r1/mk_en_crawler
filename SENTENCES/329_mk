30/05/2011
Од Бојана Миловановиќ за Southeast European Times во Белград -- 30/05/11
Аналитичарите се согласуваат со едно: црквата одржува врски со српските политички партии.
Вистинското прашање, тврдат тие, е кој партнер води во играта? 
Кој има поголема моќ над другиот?
Аналитичарот за религии Живица Тучиќ смета дека влијанието на Српската православна црква врз политиката е послабо отколку што многумина претпоставуваат, со оглед на широкиот спектар на ставови на владиките.
„Владиките имаат многу различни политички ориентации, од десничарски конзерватизам до блискост до левицата, како во Социјалистичката партија“, рече Тучиќ за SETimes.
„Сепак, самиот „врв“ на црквата, односно Светиот Синод, ја почитува актуелната влада, поради што некои заклучуваат дека црквата е блиска до Демократската партија на [претседателот Борис Тадиќ]“, рече тој.
Тој заклучок е површен, рече Тучиќ. 
Во реалноста, Српската црква е позаинтересирана за напредок на своите сопствени интереси отколку за некои конкретни политички ориентации. 
Посебно, објаснува тој, црквата сака да обезбеди враќање на црковниот имот национализиран по Втората светска војна.
Овој однос честопати значи взаемна корист: црквата бара политичари кои ги восприемаат нејзините грижи, додека политичарите имаат корист од нивната видлива приврзаност со црквата. 
Дебатата за црквата и политиката се разгоре во средината на април, кога водачот на опозицијата Томислав Николиќ започна штрајк со глад. 
Тој ги опиша своите дејства како „христијански одговор“ на владиното одбивање да распише предвремени избори.
Тој го прекина штрајкот на Велигден, на барање на патријархот Иринеј и со лутина, вели Тучиќ. 
„Обидот да се даде христијанска нота на неговите дејства, на штрајкот, не успеа. 
Архиепископот го опиша како нехристијански и самоубиствен.“
„Патријархот се држи до сознанието дека актуелната власт [претседателот, владата, парламентот] е законска и легитимна и, според Евангелието, мора да се почитува како резултат на волјата на народот“, објасни Тучиќ. 
„Патријархот Иринеј „ја деполитизираше“ црквата, со оглед на тоа што за време на болеста на неговиот претходник, патријархот Павле, некои владици се разоткрија политички, што е сега многу помалку веројатно.“
Историчарот Чедомир Антиќ тврди дека во текот на српската историја, државата отсекогаш имала повеќе влијание врз црквата отколку обратното. 
„Некои влади и владетели ги разрешуваа црковните водачи“, рече Антиќ за SETimes.
Спротивно на тоа, истакнува тој, тие исто така се обидуваа да ја вовлечат црквата во политиката. 
„Во 1990 година, Слободан Милошевиќ дозволи неговата канцеларија да издаде вест во која се велеше дека патријархот ја поздравува победата на левицата на изборите, и црквата мораше да го негира тоа“, се сеќава Антиќ.
Режимот на Милошевиќ, продолжува тој, не беше единствениот што го искористи односот со црквата. 
Реформистичкиот, демократски кабинет на Зоран Ѓинѓиќ беше најголем донатор во изградбата на црквата Св.Сава во Белград и воведе веронаука во училиштата.
„Партиите кои тврдат дека се левичарски и сакаат одвојување на црквата од државата од некоја причина која тие ја сметаат за прагматична, всушност сакаат да ја задоволат црквата. 
Друга политичка структура која сака да ја искористи црквата е десничарската. 
Тоа се десничарски партии кои тврдат дека црквата треба да биде активна во политичките настани, кажувајќи го примерот на средновековната симфониска теорија, според која треба да има усогласеност меѓу црквата и државата“, вели Антиќ.
Што се однесува до штрајкот со глад на Николиќ, Антиќ вели дека политичарот-ветеран ја ставил црквата во центарот на внимението, принудувајќи ја да се изјасни и да заземе став.
„Тоа се случи кога владиците почнаа да го посетуваат Николиќ, и Николиќ се обиде да ги искористи за некако да излезе од сето тоа, додека владата ја искористи целата ситуација на сопствен начин“, рече Антиќ.
Тучиќ, во меѓувреме, истакнува дека светот на црквата е суштински поразличен од светот на политиката, и многу од вообичаените политички категории не важат. 
Црквата останува настрана од политиката до значителен степен -- став кој ја ограничува нејзината вмешаност во цивилниот живот.
„Нема јасно дефинирани фракции, нема едноставна поделесност на „напредни“ и „регресивни“, „конзервативни“ и „реформисти“. 
Епископијата нема јасен политички концепт, јасен став за државата ниту во земјата ниту во светот, и тие се недоволно информирани бидејќи никогаш не се обиделе да го направат обратното“, рече тој. 
„Тие не заземаат некој посебен став за политичките прашања на собранијата на архиепископот, и внатрешните расправии ја блокираат црквата од разгледување на важните прашања на етиката и внатрешните мисии.“
„Црквите денес сакаат да влијаат на законодавството што се однесува на етиката, како и на [прашањата како што се] хомосексуалноста, истополовите бракови или абортусот. 
Црквите, вклучувајќи ја и српската, повеќе не сметаат дека имаат можност да влијаат врз надворешната или внатрешната политика. 
Патријархот Иринеј, на пример, го остави прашањето на Косово на државата, што е добро“, рече Тучиќ.
