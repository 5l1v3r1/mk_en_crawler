08/12/2010
Од Мишко Талески за Southeast European Times во Скопје – 08/12/10
Поради својата поволна географска локација, Македонија има многу сонце, ветар и други природни извори потребни за производство на енергија. 
Странски и домашни инвеститори покажуваат интерес за изготвување проекти што ќе помогнат да се извлече максимумот од овие извори.
Македонија теоретски може да обезбеди 7 отсто од своите годишни потреби за струја користејќи го ветрот како извор. 
Во источните делови на земјата, 130 до 170 денови годишно се ветровити, при што просечната брзина на ветрот изнесува 3,5 метри на секунда. 
Ова е доволно за работа на ветерница со капацитет од 250 киловати. 
Ветрот достигнува 8 метри во секунда во најмалку 100 дена од годината.
Бидејќи производството засновано на ветрот се квалификува како чиста енергија, тоа може да й помогне на Македонија да ги исполни стандардите за животната средина на ЕУ.
Сончев Парк во селото Кадино во близина на Скопје е првиот системски обид да се искористат сонцето и ветрот како алтернативни извори на енергија.
„Соларната електрична централа во Кадино е прва од ваков вид во Македонија, со капацитет од 10,2 киловати, која работи веќе две години. 
Преку одделен електрометар, струјата се пренесува во претпријатието ЕВН Македонија“, рече Звонко Марковски, директор на претпријатието СИЕТО, кое управува со објектот.
Слична централа со капацитет од 50 киловати почна со работа во Радовиш минатиот месец, додека други две се градат во Белчишта, во близина на Охрид.
„Планираме да почнеме со изградба на соларни централи во слободната економска зона Бунарџик, како и во Соње, двете во близина на Скопје, рече Марковски за SETimes.
Maкедонскиот производител на електрична струја ЕЛЕМ, исто така, презема чекори за искористување на ветровата енергија како начин за намалување на зависноста на земјата од увозот.
„ЕЛЕМ активно се подготвува за изградба на резервоар во Луково Поле и худроелектрична централа во Бошков Мост, и ние веќе работиме на ревитализација на шест постојни хидроцентрали“, рече портпаролот на претпријатието, Мирче Котевски, за SETimes. 
„Покрај ова, ние се подготвуваме за изградба на ветров парк во близина на Богданци, што сигурно ќе резултира со зголемување на уделот на обновливите енергетски извори.“
Ветерниците во Богданци ќе се изградат со кредитот од 33 милиони евра од Германија, и проектот е во согласност со Стратегијата за енергетска ефикасност и обновливи извори на енергија на Македонија.
Вицепремиерот Зоран Ставревски рече дека германската влада помага во финансирањето на изградбата на ветерниците во Богданци, обезбедувајќи 32,9 милиони евра од потребните 75 евра. 
Во иднина, владата предвидува ваквите централи да произведуваат и до 100 гигаватчасови годишно.
„Овој проект е готов и ние очекуваме -- во првата половина од следната година -- да склучиме договори за неговата реализација“, рече Ставревски.
Факултетот за бизнис економија при Универзитетот во Скопје, во соработка со германското здружение за соларна енергија, отвори Школа за обновливи енергии -- прва ваква образовна институција во Македонија.
Потребата на земјата за електрична енергија се зголемува за 4 отсто секоја година. 
Таа троши околу 113 милиони евра годишно за целокупниот енергетски увоз, вклучително 38 милиони евра за електрична енергија и 75 милиони евра за нафта.
