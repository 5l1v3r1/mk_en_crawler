23/06/2012
Марина Стојановска за Southeast European Times во Скопје -- 22.06.12
Група новинари и медиумски организации се спротивставија на договорот меѓу Здружението на новинари на Македонија и владата, со кој се декриминализира клеветата и навредата, но се воведуваат високи казни за кои критичарите велат дека ќе водат до самоцензура.
Според договорот потпишан на 13-ти јуни, паричните казни за клевета и навреда ќе бидат крајна мерка, која ќе биде изречена само откако ќе се исцрпат сите превентивни мерки -- како што се објавување демант, помирување или објавување извинување.
„Се согласивме максималната казна да биде 2.000 евра за новинар кој извршил клевета, додека 10.000 и 15.000 за главниот уредник, односно сопственикот на медиумот“, рече Насер Селмани, претседател на здружението на новинари.
Тужители за клевета и навреда се претежно политичарите, но уредниците и новинарите сé почесто ги тужат другите новинари.
„Дали е ,оптимално’ за еден македонски новинар, кој работи за 200 до 300 евра месечно, да плати десет месечни плати за казна за навреда?“, изјави за SETimes Бранко Геровски, уредник на веб-порталот Плус инфo.
Но, некои медиумски работници велат дека договорот дава основа за подлабоко редефинирање на правата и одговорностите на новинарите, како и односите во самите медиумски куќи.
„Време е некои уредници да се соочат со реалноста.
Започнува нова ера во новинарството, каде што главните одлуки и одговорноста ќе се делат“, изјави за Нова Македонија експертот за медиуми Виктор Грозданов.
„[ЕУ] им ги затвори устите со целосна поддршка на новиот закон.
Ако е законот напишан во согласност со европските облигаторни и препорачани директиви, тогаш е во ред и ние треба да го поддржиме“, рече Грозданов.
Слаѓана Димишкова, претседателка на Македонската асоцијација на новинари, рече дека иако договорот претставува чекор во вистинската насока, високите парични казни за сопствениците на медиумите ја отвораат вратата тие повеќе да ја контролираат работата на новинарите.
„Ова е предлог за кој треба да има јавна дебата, во која ќе бидат вклучени и претставници на професијата.
Препорачуваме саморегулација на работата на новинарите“, рече Димишкова за SETimes.
Билјана Петковска, извршна директорка на Македонскиот институт за медиуми, рече дека казните за клевета и навреда ќе станат минато, под услов судовите да ги користат непаричните мерки што ќе им ги овозможи новиот закон.
„Тоа создава основа за сериозно започнување на процесот на зајакнување на професионалните стандарди во редакциите преку ефикасна саморегулација, во која ќе се вклучат сите медиуми кои се залагаат за професионално и етичко новинарство“, рече Петковска.
