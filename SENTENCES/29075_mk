07/06/2010
ЗАГРЕБ, Хрватска -- Премиерката Јадранка Косор во неделата (6-ти јуни) ги повика синдикатите да се вратат и да учествуваат во преговорите за амандманите за законите поврзани со работните односи.
Таа инсистираше на тоа дека предложените измени ќе го зајакнат -- и нема да го укинат -- колективното договарање, што ќе им даде на синдикатите шанса да преговараат за новите услови.
Покрај ова, таа истакна дека економската рецесија бара измена во овие договори.
Според предлогот, сите страни ќе имаат рок од шест месеци да склучат нови колективни договори, откако ќе истечат актуелните, наместо автоматски обновувања.
По овој краен рок, работничките права ќе бидат укинати и ќе бидат договорени одделно со работодавачите.
Озрен Матијашевиќ, претседател на здружението на синдикатите, рече дека поканата на Косор за разговори претставува „позитивна реакција“ од страна на владата и додаде дека неговото здружение ќе присуствува на состанокот закажан за вторник.
(Нова ТВ, Пословни дневник, ХИНA - 06/06/10)
