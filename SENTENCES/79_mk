17/04/2006
Од Антонела Архин и Кристина Чук за Southeast European Times – 17/04/06
Од 1989-та година, Форумот Кран Монтана организира собири за поттикнување на дијалогот и создавање партнерство на високо ниво помеѓу клучните личности во политиката и економијата.
По втор пат по толку години, неодамна Форумот одржа средба во Загреб со цел да разговара за европската иднина на земјите од Југоисточна Европа.
Средбата, насловена „Хрватска:
пат на Европа кон Југоисток“, се одржа од 5-ти до 7-ми април.
Учесничките разговараа за многу теми, меѓу кои туристичката, транспортната и енергетската инфраструктура, модернизација на царинскиот систем, отпочнување на ефикасна борба против криминалот и корупцијата, реформи во судството, климата за инвестирање во регионот, економската соработка со арапскиот свет, како и борбата против птичјиот грип.
Изборот на местото има големо симболично значење.
Хрватска, земја која некогаш беше вмешана во балканските конфликти, сега е во преговори за членство со ЕУ.
Дојде време за да се направи се што е потребно за Хрватска да го заврши својот пат кон пристапување, изјави Жан-Пол Картерон, основач на Кран Монтана.
Во неговото обраќање до форумот, хрватскиот премиер Иво Санадер рече дека неговата земја ќе биде активна во промовирањето на Договорот за слободна трговија во Централна Европа (ЦЕФТА) и Процесот на соработка во Југоисточна Европа, со цел да се поттикне влезот во Европа на сите земји во регионот.
И покрај актуелните дебати во блокот околу капацитетот на приклучување и „заморот од проширувањето“, овој дел од Европа не смее да биде заборавен, рече Санадер.
Како претставник на Хрватска на форумот беше и министерот за надворешни работи и европска интеграција Колинда Грабар-Китаровиќ, која зборуваше за досегашните бенефиции од проширувањето, во поглед на зголемената стабилност и просперитетот.
Неопходно е процесот да продолжи и ЕУ да ги одржи своите ветувања, рече таа.
Црногорскиот премиер Мило Ѓукановиќ ја пофали Хрватска за тоа што покажа дека напредокот кон членство во ЕУ зависи од исполнување на поставените критериуми, а не од големината на земјата.
Последниот бран на проширување на ЕУ ги охрабри и мотивира земјите од регионот да го забрзаат процесот на прифаќање на заедничките европски вредности, рече тој, додавајќи дека Србија и Црна Гора, исто така, ќе ја покажат својата способност за да го направат истото.
Црногорците ќе излезат на референдум на 21-ви мај со цел да одлучат дали нивната република ќе стане независна или ќе остане дел од лабавата унија со Србија, а Ѓукановиќ - кој долго време се залага за незвисност - е убеден за исходот.
Со стекнување на сувереност, Црна Гора ќе биде подготвена да ги подобри односите со своите соседи, додека пак демократскиот референдум ќе даде позитивен пример за регионот, рече тој.
Процесот на евроинтеграција не може да послужи како глобален историски преседан ако на картата на Европа биде оставена црна дупка, предупреди премиерот на Босна и Херцеговина (БиХ), Аднан Терзиќ.
Наведувајќи ги резултатите од спроведената анкета, која покажа дека околу 80 отсто од граѓаните на БиХ го поддржуваат влезот во ЕУ, Терзиќ нагласи дека политичките претставници на трите составни народи, како и сите главни политички сили во земјата, се согласуваат дека евроинтеграцијата е клучна за долгорочна стабилизација на БиХ.
Сега е време Југоисточна Европа да се приклучи кон ЕУ, заклучи Терзиќ.
Македонија, која официјално стана земја-кандидат за членство во ЕУ на крајот од 2005-та година, на форумот во Загреб беше претставувана од премиерот Владо Бучковски и вице-премиерите Радмила Шеќеринска и Муса Џафери.
Статусот на земја-кандидат „не беше подарок“, рече Шеќеринска.
„Македонија го заслужи тоа ...
и сега како земја-кандидат имаме нови задачи“, додаде таа, наглаусвајќи ја важноста на брзо спроведување на реформите.
Форумот Кран Монтана се сведе на една силна порака на поддршка за европските надежи на балканските земји - порака која доби во сила поради присуството на клучните европски и меѓународни личности.
Австрискиот канцелар Волфганг Шисел, чија земја е актуелен претседател на шестмесечното ротирачко претседателство на Европскиот Совет, присуствуваше на настанот, како и претседателката на делегацијата на Европскиот Парламент во Југоисточна Европа, Дорис Пак.
Иднината на Југоисточна Европа лежи во ЕУ, рече Шисел во неговото обраќање на форумот, нагласувајќи дека европската перспектива ги поттикнува реформите и ги обединува демократските сили во обид да ја постигнат заедничката цел.
Пак ги повтори овие ставови и додаде дека треба да се очекува членство на Хрватска со цел да се поттикнат другите земји за исполнување на критериумите за членство.
Се на се, над 400 луѓе се собраа во Загреб за средбата Кран Монтана.
Освен шефовите на државите и членови на владите, меѓу нив имаше и дипломати, претставници на меѓународни организации и бизнисмени од околу 35 земји.
Идниот месец, Кран Монатана повторно ќе одржи средба во Југоисточна Европа, „форум на реномирани експерти“ планиран да се одржи во Тирана на 12-ти и 13-ти мај.
