29/11/2011
Од Катица Ѓуровиќ за Southeast European Times во Белград -- 29/11/11
Некои пациенти кои купуваат од локалните аптеки во Србија неодамна беа непријатно изненадени.
Поради финансиски дефицит и други прашања, производството на одредени лекарства е намалено и снабдувањето стана ограничено.
Лекарствата за пациентите што страдаат од срцеви или психички проблеми се најпогодени од ова.
„Лекарствата како што се:
,литиум карбонат’, ,артан’, капсулите ,флунерен’ и ,плиразид плус’, ги нема со месеци.
Некои од овие лекови имаат замена, но некои немаат“, рече за SETimes менаџерот во аптеката на Информативниот центар во Белград, Милана Дучиќ.
Недостатокот на пари е само дел од прашањето, рече Дучиќ.
Недостатоците може, исто така, да се резултат на трудови спорови, проблеми со документацијата и други тешкотии во производствениот и дистрибутивниот синџир.
„Ние сме последната алка од синџирот на снабдувачи, и врска меѓу пациентите и фармацевтскиот пазар.
Кога пациентите доаѓаат кај нас да не прашаат зошто ги немаме лекарствата што им требаат, не знаеме што да кажеме, бидејќи ова не е во наша надлежност“, рече Дучиќ.
Голем број фармацевтски фабрики и увозници на лекови се во лоша состојба, вели Сања Марисављевиќ од Републичкиот институт за здравствено осигурување.
„Галеника штрајкуваше ова лето и го прекина производството еден период;
Хемофарм, исто така, имаше проблеми, додека Срболек банкротираше“, рече таа.
Во последниве години, Србија има зголемен увоз на лекови и, во исто време, 43,5 отсто пад на производството на домашните производители на лекови.
Институтот за здравствено осигурување, пак, моментно й должи милиони евра на фармацевтската индустрија, иако нејзиниот долг -- моментно 170 милиони евра -- е намален од минатата година.
Според Марисављевиќ, точно е дека некои лекови недостасуваат, но не поради долговите на Институтот.
„Секоја година трошиме околу 310 милиони евра на препишани лекови и техничка помош.
Правиме сé за да им ги направиме лекарствата достапни на пациентите“, рече Марисављевиќ.
Фармацевтската комора на Србија инсистира на тоа дека проблемот мора да се реши на државно ниво.
Државата интервенираше еднаш оваа година, кога Галеника, најголемиот српски производител на лекови, штрајкуваше поради долговите.
Државата се согласи да биде жирант на банкарскиот кредит на Галеника од 70 милиони евра.
Сепак, тоа не беше доволно да се подобри фармацевтскиот пазар на земјата.
„Фармацевтскиот пазар во Србија е хаотичен и државата мора да го регулира.
Ако домашните лекови недостасуваат, ако домашните фармацевтски претпријатија не работат, тогаш зошто не ги увезуваат овие лекови?
Главниот проблем е финансирањето.
Некој треба да контролира каде одат парите и кој ги манипулира“, рече за SETimes Предраг Петровиќ од Фармацевтската комора.
Годишно српскиот здравствен систем добива повеќе од 2 милијарди евра, од кои 58 милиони евра се трошат на здравствените институции, како што се клиниките и болниците;
и уште 290 милиони за препишани лекови и техничка помош.
Само минатата година, здравствените институции во Србија издадоа 55 милиони рецепти, за 80 милиони кутии лекови.
Тоа го чинеше Институтот 251 милион евра.
