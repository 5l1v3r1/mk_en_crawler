27/12/2007
ПРИШТИНА, Косово, Србија -- Двете најголеми партии -- Демократската партија на Косово (ПДК), предводена од поранешниот водач на Ослободителната војска на Косово, Хашим Тачи, и Демократската лига на Косово (ЛДК) на покојниот претседател Ибрахим Ругова -- се согласија да формираат заедничка влада, која ќе ја води покраината кон независноста. 
ПДК ќе држи седум министерства во новата влада, додека ЛДК ќе добие пет министерства. 
Со тоа, остануваат три министерства за етничките малцинства, меѓу кои и за Србите. 
ПДК освои 34,3 отсто од гласовите на изборите на 17-ти ноември, за разлика од нејзиниот главен конкурент, ЛДК, која освои 22,6 отсто од гласовите. 
Тачи, кој ќе го предводи следниот кабинет, рече дека една од неговите главни цели ќе биде искоренувањето на корупцијата.
Во изјавата од средата (26-ти декември) премиерот во заминување Агим Чеку рече дека неговата влада го подготвила Косово за независност. 
Помеѓу постигнувањата на владата тој го наведе придонесот во процесот на решавање на статусот на Косово и внатрешната стабилност. 
Помеѓу предизвиците со кои се соочи беа проблемите со судскиот систем и во борбата против корупцијата. 
Тој го отфрли секој евентуален обид за поделба на Косово, предупредувајќи дека тоа би можело да предизвика проблеми во земјите во кои живеат етничките Албанци. 
(Фајненшал тајмс, Ројтерс - 27/12/07; Ројтерс, Фена, Фајненшал тајмс, Косова лајв, Косова прес, РТК, Телеграфи, РФЕ, ДПА, Б92, Танјуг - 26/12/07)
