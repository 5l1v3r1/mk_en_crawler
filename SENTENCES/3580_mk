07/05/2007
Од Мсрина Стојановска за Southeast European Times во Скопје -- 07/05/07
Минатиот месец македонското Министерство за внатрешни работи издаде нови биометрички пасоши во кои е употребена технологијата на микрочиповите. 
Пасошите имаат неколку видови заштита, што ги прави тешки за фалсификување. 
Властите велат дека со нивното воведување се исполнува еден од условите за либерализација на визниот режим на земјата со ЕУ.
„Македонија е една од првите земји кои не се членки на ЕУ што издава документи за лична идентификација со вакво високо ниво на заштита и квалитет“, рече министерката за внатрешни работи Гордана Јанкуловска. 
Покрај исполнувањето на стандардите на ЕУ новите пасоши се целосно во согласност со насоките на Меѓународната организација за цивилна авиција, соопштија од нејзиното министерство.
Апликантите повеќе нема да треба да носат фотографии кога ќе аплицираат за пасоши. 
Наместо тоа, тие ќе бидат фотографирани на самото место на издавање на пасошите, каде што, исто така, ќе бидат земани нивните отпечатоци од прсти и електронски потписи.
Фотографијата, отпечатоците на прсти, потписот и другите лични информации ќе се чуваат во микрочипот од 72 килобајти, кој ќе се наоѓа на пасошот. 
Според законот, граѓаните ќе ги добијат своите пасоши во рок од 15 дена од поднесувањето на барањето.
Новите пасоши се поскапи од старите. 
Граѓаните постари од 27 гпдини сега ќе плаќаат 23 евра, додека оние помлади од 27 години ќе плаќаат 29 евра. 
Цената за децата под четири години е 25 евра. 
Сите стари пасоши мора да бидат заменети до 2012 година.
За да ги сервисира граѓаните на Скопје, Министерството за внатрешни работи постави шест базни станици во Одделението за пасоши каде што може да се заврши процедурата. 
Надвор од главниот град 39 базни станици се поставени во 29 канцеларии на Министерството за внатрешни работи.
Пасошите -- кои ќе бидат црвени наместо старите сини -- не се единствените измени во документацијата. 
Подоцна оваа година граѓаните ќе добиваат и нови лични карти и возачки дозволи, сето ова во рамките на новиот систем на изработка.
Германското претпријатие „Гисеке и Девриент“ победи на тендерот за проект-менаџер на системот -- договор вреден 23,5 милиони евра. 
Истиот предвидува воспоставување на две идентични линии за персонализација, кои можат да изработат вкупно 2.000 пасоши, 2.400 лични карти и 600 возачки дозволи на ден.
„Постои финансиска и функционална оправданост за комбинираниот систем за персонализација. 
Одлуката самата по себе се исплати“, рече претставникот на германското претпријатие Ханс Волфганг Кунц.
