11/01/2006
Од Марина Стојановска за Southeast European Times во Скопје – 11/01/06
Четири претпријатија се најдоа во потесниот избор за продажба на претпријатието за електростопанство ЕСМ-Дистрибуција, како што беше објавено на грчкиот бизнис портал reporter.gr.
Процедурата треба да заврши до крајот на март.
Австриското претпријатие ЕВН, чешкото ЧЕЗ, германското РВЕ и италијанското ЕНЕЛ ќе се натпреваруваат за купување на 90 отсто од акциите на фирмата, која има капитал од 110 милиони и се смета за највредно македонско јавно претпријатие ставено на продажба.
Трите други претпријатија -- американските фирми АЕС и „Призм енерџи“, како и ЕнБВ од Германија -- наводно ја подигнаа потребната документација во декември, но не успеаја да стигнат до квалификационата фаза.
Тендерот беше објавен на 9-ти декември во лондонски Фајненшал тајмс и во Службениот весник на Република Македонија.
Претпријатијата имаа рок до 12-ти декември да си ја обезбедат тендерската документација, за која мораа да платат 50.000 евра.
Понудувачите треба да ги поднесат своите понуди до почетокот на март.
Според условите на продажбата, купувачот мора да има капитал поголем од една милијарда евра, акционерски капитал поголем од 500 милиони евра и над 150 милиони евра профит во изминатите три години.
Покрај тоа, истиот мора да има искуство во електродистрибуцијата за повеќе од 700.000 корисници.
Победникот ќе мора да инвестира 42 милиони евра во претпријатието во текот на следните три години, како и ги почитува колективните договори.
Истиот ќе мора да депонира и банкарска гаранција која владата ќе може да ја повлече во случај инвеститорот да не ги исполни своите инвестициони обврски.
Непосредно пред отворањето на процесот за приватизација, македонската влада го подели ЕСМ на три претпријатија:
ЕСМ-Дистрибуција, претпријатието за пренос ЕСМ МЕПСО и претпријатието за производство на електрична енергија ЕСМ ЕЛЕМ.
Главен консултант во приватизацијата е австриската „Мајнел банк“.
