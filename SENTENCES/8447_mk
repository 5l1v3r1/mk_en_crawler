17/10/2011
Наташа Радиќ за Southeast European Times во Загреб -- 17.10.11
Во обид за надминување на финансиската криза и поттикнување на економијата, хрватските власти ja организираа „Инвестирајте во Хрватска“ во Загреб. 
Конференцијата на 10-ти и 11-ти октомври привлече стотици странски бизнисмени и хрватски милионери кои живеат и работат во странство.
„Владата отстрани голем број потенцијални инвестициски бариери во изминатите години, и ние активно се обидуваме да привлечеме странски инвестиции, бидејќи тоа е приоритет на нашата политика. 
Со борбата против корупцијата, ние испраќаме јасна порака до нашите потенцијални бизнис партнери“, рече премиерката Јадранка Косор на отворањето.
Додека Европа се бори со финансиската криза, привлекувањето странски инвестиции станува потешко. 
Туризмот, енергетскиот и прехранбениот сектор се главните точки на интерес во Хрватска, каде што се инвестирани 24 милијарди евра од 1993 година.
„Добра е идејата да се соберат бизнис луѓето и да се покажат ресурсите и проектите тука“, рече за SETimes Ендрjу Скот, професор на Лондонската школа за бизнис. 
Тој ја истакна важноста на продолжувањето со реформи кои јасно ќе им ја сигнализираат на странските инвеститори безбедната инвестициска клима во Хрватска.
Претседателот на Стопанската комора, Надан Видошевиќ, изјави за SETimes дека географската положба на Хрватска ја прави привлечна за странските инвеститори.
Најоптимистичен меѓу учесниците беше Ајит Синг од АЦГ Ворлдвајд. 
Неговото претпријатие, со седиште во Индија, не жали за тоа што инвестираше во Хрватска. 
Тие купија фабрика за производство na желатински капсули.
„Пред двe и пол години нашата инвестиција стана профитабила. 
Хрватските работници се образовани и подготвени да учат“, рече тој за SETimes по својата презентација. 
Тој ги спомена плановите да го прошири бизнисот со нова фабрика во Лудбрег, на северот од Хрватска, претворајќи го бизнисот во регионален и европски центар.
Познати хрватски бизнисмени, кои го стекнале своето богатство во странство, учествуваа на конференцијата во Загреб. 
Милионерот Дарко Кончар е заинтересиран за купување и реструктуирање на хрватската бродоградбена индустрија, и членови на богатото семејство Лукшиќ од Чиле присуствуваа на конференцијата во Загреб.
Хрватскиот заменик-претседател Домагој Иван Милошевиќ, организатор на настанот, ја претстави централната база на податоци на сите инвестициски проекти во Хрватска, каде што може да се најдат важни детали за бизнис можностите.
