25/01/2010
Од ХК Цанис за Southeast European Times во Атина -- 25/01/10
Актуелната економска криза е пред сé одговорна за падот во билатералната трговија и инвестициите меѓу членката на еврозоната Грција и нејзините најголеми регионални трговски партнери, се согласуваат експертите.
Сепак, велат тие, спектарот на дефицитарната криза во државата нема да се прелее во финансиите на соседните држави.
„Најголемите реперкусии [врз локалните економии] се од целокупната економска криза, а не од [грчката] криза“, изјави неодамна Григор Порожанов, трговскиот аташе во Бугарската амбасада во Атина.
СДИ од Грција за Бугарија изнесуваа вкупно 392 милиони евра во 2008 година, додека во првата половина од 2009 година оваа сума изнесуваше само 88 милиони евра.
„Двете држави имаат одредени тешкотии во фискалните области, но ова не е првичната причина за намалувањето на трговијата и инвестициите.
Причината се должи на намалената ликвидност, која влијае на економијата и интензитетот на грчките инвестиции во Бугарија“, рече тој, додавајќи:
„Фискалниот проблем е едната страна на проблемот, но, не е суштината“.
Недалеку оттука, во раширената дипломатска расправија на Атина, трговскиот и економскиот советник во Романската амбасада, Георге Баеску, рече дека грчко-романскиот увоз и извоз се првичната жртва на меѓународната рецесија, и индиректно, на тековниот проблем со дефицитот во Грција.
„Не мислиме дека она што се случи и што се случува во Грција ќе влијае на Романија повеќе отколку, да речеме, што влијае на [романскиот] извоз тука ...
романската економија, се разбира, се базира во голема мера на извозот“, рече тој, додавајќи дека Романија се очекува да излезе од кризата на почетокот од оваа година.
Цифрите за првите девет месеци од 2009 година покажуваат дека извозот од Романија за Грција е паднат за 14 отсто во споредба со истиот тој период од 2008 година.
Извозот од Грција за Романија се намалил за 28,6 отсто во текот на истиот тој период.
„Се надеваме дека економската ситуација тука брзо ќе се подобри, бидејќи романскиот народ сака да работи со Грците“, рече Баеску, истакнувајќи дека подобрувањето на грчкиот имиџ во еврозоната ќе има позитивно влијание врз целиот регион.
Турскиот трговски аташе во Атина, Булент Тунчер, потврди дека:
„Турција е голем трговски партнер за Грција и додека извозниците и увозниците можеби се загрижени за кризата, турските претпријатија се навикнати на справување со кризи;
ова нема да влијае врз нив повеќе отколку на другите држави“.
Според турскиот дипломат, почнувајќи од мај 2009 година, околу 350 претпријатија со седиште во Грција работат во Турција, додека вкупните инвестиции на грчките претпријатија во Турција изнесуваат околу 4 милијарди до 4,5 милијарди евра -- при што води пионерската инвестиција на Националната банка во Финансбанк.
Од спротивната страна, бројот на турските претпријатија што работат во Грција е околу 15, со околу 25 милиони евра инвестиции.
Турскиот извоз во Грција достигна 1 милијарда евра од јануари 2009 до ноември 2009 година -- значително намалување од 1,7 милијарди евра во 2008 година.
Грчкиот извоз во Турција во текот на истите овие периоди покажа повеќе од 700 милиони евра намалување на билатералната трговија за 2009 година.
Христос Фармакис, економски и трговски советник на Грчката амбасада во Албанија, рече дека последиците од економската криза, како глобално така и во Грција, може веќе да се видат во оваа западнобалканска држава.
Ударот дојде претежно од намалувањето на девизните дознаки од странство што ги испраќаат албанските имигранти.
Грција и Италија се државните каде што живее најголем дел од албанските иселеници.
Тој проценува дека има околу 60 отсто пад во прекуокеанските банкарски трансфери, сепак истакнувајќи дека албанската Централна банка не обезбедува анализа по држави.
Но, локален аналитичар на главниот истражувачки оддел на грчката банка ги отфрли евентуалните директни реперкусии од „должничката бура“ на Грција за соседните економии.
„Странските инвестиции на грчките претпријатија, првенствено во производствениот сектор долго време дејствуваа како „амортизер“ наспроти работењето во Грција, особено во државите кои покажуваат подобрени макроекономски услови, како што е Романија“, рече тој.
Актуелните финансиски проблеми на Грција нема да влијаат на билатералната трговија и инвестициите.
„Врз нив влијае целокупната [светска] економска криза и нејзините последици, во различен степен, на секоја одделна држава“, рече аналитичарот.
