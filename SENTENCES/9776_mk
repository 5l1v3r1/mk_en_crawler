18/06/2013
Игор Јовановиќ и Линда Карадаку за Southeast European Times во Белград и Приштина -- 18.06.13
Законот за амнестија во центарот на разговорите меѓу Приштина и Белград за спроведувањето на Бриселскиот договор беше усвоен од косовската парламентарна правна комисија и се очекува да биде одобрен од парламентот.
„Законот ги опфаќа прашањата на амнестијата за сите [косовски] граѓани, без оглед на етничката и територијалната припадност.
Одобрувањето на овој закон бара политички и институционален консензус“, рече косовскиот вицепремиер Хајредин Куци, кој раководи и со Министерството за правда, за законот кој беше одобрен од комисијата во понеделникот (17-ти јуни).
Законот ќе ги разреши членовите на српските судски и безбедносни институции, кои ќе бидат интегрирани во косовскиот систем, како дел од идната заедница на српските општини, во согласност со Бриселскиот договор.
Во отсуство на законот, приштинските власти можат да уапсат кој било Србин кој некогаш работел во некоја српска институција во Косово, според Оливер Ивановиќ, поранешен државен секретар во српското Министерство за правда.
„Без прецизно напишан закон, Приштина може да апси луѓе само поради тоа што работеле во српските судови или полиција, со објаснување дека работеле спротивно на косовскиот устав.
Не можеме да го дозволиме тоа“, рече Ивановиќ за SETimes.
Правните експерти велат дека законот за амнестија е неопходен бидејќи тоа е меѓународен стандард.
„Желбата за проширување на суверенитетот и функционирање на уставот на северот значи дека амнестијата треба да го вклучи и тој дел, иако тоа ќе биде непожелно поради дејствата на Србите во изминатите 13 години“, рече за SETimes Луз Балај, адвокат во Институтот за уставни и парламентарни студии.
Српските судови и полиција во Косово нема да бидат распуштени додека не бидат исполнети сите предуслови, рече Александар Вулин, директор во српската Канцеларија за Косово и Метохија.
„Оваа [ситуација] го прави неопходен законот за амнестија, според кој Србите во Косово нема да бидат затворани и апсени само поради тоа што се на страната на државата и веруваат во нејзините закони и влада“, рече Вулин за B92.
Куци рече дека на 10-ти јуни делот од безбедносните стуктури што оперира на северот ќе им се приклучи на косовските институции.
„Нема простор за 800 членови, но околу 150 членови ќе бидат дел од институциите на Косово“, рече Куци.
Вулин рече дека изјавите на властите во кои се вели дека нема да има работни места за голем број Срби во косовските институции откако српските институции во Косово ќе бидат затворени, се закани со цел тие да се натераат да го напуштат Косово.
„Србија смета дека идејата за губење работни места и, последователно, најавите и заканите за протерување, се апсолутно неприфатливи“, рече Вулин.
Фатмир Џелили, член на косовската парламентарна комисија за внатрешни прашања, безбедност и надзор на Косовските безбедносни сили, изјави за SETimes дека загриженоста на српските власти е нереална.
„Ние не гледаме никаква вистинска загриженост во тоа, туку повеќе се работи за еден вид притисок да нѐ натераат да ги вклучиме сите во нашите безбедносни структури.
Не можеме да ги примиме сите ...
има некои ограничувања“, рече Џелили.
Џелили рече дека секоја држава прави свои сопствени проценки за бројот на луѓе што ѝ се потребни и Косово, додаде тој, го направи тоа врз основа на европските параметри.
„Ќе се обидеме ...
да ги вклучиме овие членови во косовската полиција, но најпрво ни требаат прецизни информации за тоа колку ги има“, рече тој.
Што треба да направи меѓународната заедница за да осигури спроведување на Бриселскиот договор?
Споделете го вашето мислење во делот за коментари.
