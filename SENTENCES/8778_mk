31/07/2012
Бедрана Калетовиќ за Southeast European Times во Сараево -- 31.07.12
Последната политичка криза во Федерацијата на Босна и Херцеговина (ФБиХ) има силно влијание не само врз политиката, туку и врз економијата на државата, бидејќи постои можност да се загрози договорот на државата со ММФ од повеќе од 400 милиони евра.
Несогласувајќи се со новиот државен буџет, Социјалдемократската партија (СДП) на Босна и Херцеговина (БиХ) се повлече во јуни од својата коалиција со Партијата за демократска акција (СДА) и Хрватската партија на правата (ХСП).
Истата му се приклучи на својот поранешен политички противник, Партијата за подобра иднина (СББ), што ја претвори СДП во опозициска партија откако отслужи 20 години како владејачка партија во државата.
„СДА беше вклучена во оформување и остварување на бројни важни државни договори, но не го поддржа државниот буџет, со оглед на тоа што смета дека планираните средства не се ни одблизу тоа што й треба на БиХ за финансирање и функционирање на нејзините институции“, изјави за SETimes Сулејман Тихиќ, еден од главните членови на СДА.
Сепак, промената на политичката сцена на државата ќе се случи без интервенција на Високиот совет на БиХ.
„Не мислам дека моето учество ќе помогне да се зајакне демократијата, во оваа фаза“, рече Валентин Инцко, висок претставник и специјален претставник на ЕУ во БиХ. 
„БиХ има аспирации за пристапување во ЕУ и во НАТО, и покажа дека може да се справи со ситуации како што е актуелната, на начин кој е целосно во согласност со владеењето на правото без надворешна интервенција.“
По повлекувањето од коалицијата, сите членови на СДА во владата дојдоа под раководство на СББ. 
Фахрудин Радончиќ, партиски водач на СББ, стана новиот министер за одбана на БиХ, на местото на Садик Ахметовиќ од СДА.
„Во ФБиХ во тек е тешка политичка криза, и најголемата одговорност за тоа ја сноси водачот на СДА, Златко Лагумџија, креаторот на политичкиот хаос“, изјави за SETimes Асим Сарајлиќ, заменик-претседател на СДА.
Вјекослав Беванда, претседател на Советот на министри на БиХ, рече дека сите пречки од страна на опозицијата ќе бидат краткотрајни.
„Ако некој сака да употреби опструктивна тактика, тоа е негово право. 
На тој начин ќе откриеме кој работи за државата, а кој не“, рече Баванда за SETimes.
