30/05/2013
Дражен Ремиковиќ за Southeast European Times во Сараево -- 30.05.13
Пресудите на Хашкиот трибунал за поранешна Југославија не треба да создадат атмосфера на „победници“ наспрема „губитници“, велат аналитичарите.
„Сите ние треба да се срамиме од нашата заедничка историја. 
Но, мора да собереме сила и да се соочиме со фактите и конечно да тргнеме по друг пат кон иднината“, рече за SETimes Вехид Сехиќ, претседател на Форум на граѓаните на Тузла, невладина организација која се занимава со воените злосторства и човековите права. 
„Сè додека не заземеме таков пристап, нема да можеме да говориме објективно за војната што се случи тука, пред 20 години.“
Во средата (29-ти мај) шест водачи од Босна и Херцеговина (БиХ) беа осудени за воени злосторства.
МКТЈ ги прогласи Јадранко Прлиќ, Бруно Стојиќ, Слободан Праљак, Миливоје Петковиќ, Валентин Чориќ и Берислав Пусиќ за виновни за учество во заеднички злосторнички потфат предводен од поранешниот хрватски претседател Фрањо Туѓман, со цел присилно отстранување на нехрватското население од териториите под контрола во босанските Хрвати за време на војната, во обид да се создаде „Голема Хрватска“.
Трибуналот го осуди Прлиќ на 25 години затвор, Стојиќ, Праљак и Петковиќ на 20 години, Чориќ на 16 години и Пусиќ на 10 години.
Тие беа обвинети за воени злосторства и злосторства против човештвото, вклучително и убиства, силувања, сексуални напади, уништување имот и депортација на нехрватското население, претежно Бошњаци, од 1992 до 1994 година.
Хилмо Абаза беше еден од стотините Муслимани и Срби кои беа заробени во хрватскиот воен логор во селото Дретељ, во близина на општина Капљина.
„Не сум задоволен од пресудата. 
Овие криминалци требаше да добијат многу повеќе. 
Стотини луѓе беа убиени, силувани, затворени, претепани ... 
Властите во БиХ сега треба да ја обвинат Хрватска за геноцид“, рече Абаза за SETimes.
Сите шестмина обвинети имаа високи политички или воени улоги од 1992 до 1994 година.
Хрватските националисти ја прогласија Херцег-Босна, или Хрватската заедница Херцег-Босна, за независна од Босна во 1991 година, при што градот Мостар беше нејзин главен град, но истата никогаш не беше признаена од ниедна друга држава и престана да постои во 1994 година.
Прлиќ беше премиер на Херцег-Босна, Стојиќ беше воен началник во Хрватскиот совет за одбрана, додека Праљак беше командант на главниот штаб на хрватската армија.
Судиите рекоа дека во планот биле вклучени највисоки хрватски функционери и дека Туѓман верувал оти етничкото чистење е неопходно за да се создаде етнички чиста држава, која ќе може да се спои со Хрватска.
„Злосторствата не биле случајни дејства на нескротливи војници“, рече претседателот на судската комисија, Жан-Клод Антонети. 
„Тие биле резултат на планот ... 
за трајно отстранување на муслиманското население од Херцег-Босна.“
Судењето, кое почна во април 2006 година, беше едно од најдолгите, најсложените судења во Хаг, бидејќи злосторствата се случија на целата територија на Херцеговина и траеја скоро една деценија. 
Пресудата беше напишана на повеќе од 2.500 страници, а сведочеа повеќе од 250 сведоци.
„Не сме задоволни од тоа што според пресудата Хрватска била дел од заеднички злосторнички потфат“, рече хрватскиот премиер Зоран Милановиќ за пресудата.
„Хрватска имаше грешки во БиХ, но исто така беше и партнер и сојузник“, рече Милановиќ.
Анто Нобило, адвокат од Загреб кој работеше со обвинетите за воени злосторства во Хаг, рече дека пресудата можела да се очекува.
„Имаше многу кривични дела и ваквата пресуда се очекуваше. 
Кога станува збор за последиците, мислам дека ќе има многу говорење за пресудата во текот на следните неколку денови, како и за сите пресуди што дојдоа од Хаг“, рече Нобило за SETimes.
„Судските процеси во Хаг не ги променија мислењата на граѓаните на Балканот. 
Додека за една нација еден човек е воен злосторник, за друга нација тој останува херој, дури и по пресудата.“
Како можат земјите во регионот да ги надминат пресудите за воените злосторства? 
Кажете ни што мислите долу.
