26/09/2012
Пол Чикои за Southeast European Times во Букурешт -- 26.09.12
Предупредувањето на Москва до Молдавија, да се откаже од својата соработка со ЕУ во замена за поевтин руски гас, наиде на резервираност во Кишињев и предизвика предупредувачки повици од економските аналитичари кои ја отфрлија секоја можност оваа поранешна советска република да потклекне пред ултиматумот.
За време на посетата на Русија претходно овој месец, молдавскиот премиер Влад Филат се обиде да преговара за пониски цени на гасот со својот колега Дмитри Медведев и со претседателот Владимир Путин.
Во 2011 година Молдавија увезе 3,1 милијарди кубни метри гас од Русија, за кои плати 1 милијарда американски долари.
Иницијативата на Филат беше веднаш пресечена.
„Молдавија бара намалување од 30 отсто ...
ние предлагаме Република Молдавија да се откаже од протоколот за придржување на Договорот на Европската енергетска заедница.
Ова е предуслов за ние да дискутираме за прашањето на кратењето на цените на гасот и ослободување од долгот, кој сега изнесува 4,1 милијарда американски долари“, рече рускиот министер за енергија Александар Новак.
Поранешната советска република, која тргна по кривулестиот пат кон пристапувањето во ЕУ, треба да се придржува на Третиот енергетски пакет кој забранува едно претпријатие да биде и снабдувач и транспортер на гас во истиот.
Овој услов ќе влијае на рускиот гасен гигант Гаспром, кој ќе биде присилен да продаде дел од својата гасна инфраструктура во Молдавија.
Русија во јануари објави дека го оспорува пакетот и бара судски средства да го избегне.
„Преку овој предлог, Русија се надева дека ќе ги заслабне односите на Молдавија со ЕУ.
Негирањето на договорот за Третиот енергетски пакет значи негирање на целиот европски вектор на земјата.
Без поддршката од Брисел, Молдавија ќе стане полесен плен за Москва“, рече заSETimesВалериу Прохничи, извршен директор на Експерт група, молдавска независна експерска група.
„Геополитички гледано, сето ова значи значително намалување за Молдавија на нејзината политичка зависност од Руската федерација и зголемување на нејзината мoжност за дипломатско маневрирање“, рече тој.
На долг рок, целта на Русија е да ја врати Молдавија во нејзината сфера на влијание и да ја интегрира во економските проекти поддржани од Москва, како што е Евроазиската унија, рече Прохничи
Во Кишињев, барањето на Русија беше дочекано со неодобрување.
„Правецот на европска интеграција на Молдавија не може да биде предмет на преговори“, рече на 17-ти септември молдавскиот претс.
„Тоа не доаѓа предвид.
Ако се откажеме од протоколот за енергетска соработка со ЕУ, тоа ќе значи не еден чекор, туку 10 чекори назад на нејзиниот пат кон европската интеграција“, рече претседателот на молдавскиот парламент, Маријан Лупу.
Но, Филат рече дека Молдавија не може да му понуди гаранции на Гаспром во врска со заштитата на инвестициите што ги прави руското гасно претпријатие дури и ако земјата се приклучи на Европската енергетска заедница.
Посетата на Филат на Москва се случи во услови на тензии меѓу Русија и ЕУ откако втората започна истрага против Гаспром во врска со цените и условите под кои руското претпријатие работи на европскиот пазар.
Русија честопати го користи својот гас како геостратешко оружје, пресекувајќи го дотурот на гас за да го зајакне своето влијание врз земјите ако ги гледа како своја сфера на влијание, како Украина и Белорусија, па дури и за да ја истакне својата енергетски поволна позиција во однос на ЕУ.
„Мораме да го прекинеме овој магичен круг на увоз на руски гас ако сакаме да еволуираме како суверена држава.
Ние сме заложници во оваа парадигма премногу долго време“, рече заSETimesАлексеј Струнга, молдавски студент на политички науки во Букурешт.
„ЕУ е најдобриот одговор за ова.
Ако не знаеме како да ја искористиме оваа можност, можеби нашето место, сепак, не е во европската заедница.
А Русија мора да научи да го прифаќа и ,не’ за одговор.“
