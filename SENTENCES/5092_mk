13/10/2009
Од Наташа Радиќ за Southeast European Times во Загреб – 13/10/09
Светската економска криза жестоко ги погоди хрватските училишта, што резултираше со ново затегнување на државниот буџет.
За првпат родителите во основните и средните училишта мора да купуваат учебници.
Книгите претходно ги обезбедуваше државата и тие беа бесплатни.
Во зависност од возраста на детето, родителите, исто така, даваат приближно по 100 до 250 евра за дете, за дополнителни училишни трошоци.
Само децата чии семејства се под границата на сиромаштија и децата на воените ветерани, се исклучени од правилата за учебниците.
„Даночните обврзници повторно мора да плаќаат повеќе од предвиденото поради нечии лоши одлуки.
Не е фер тоа што мораме да даваме дополнителни пари за нешто што претходно беше загарантирано од државата“, вели Сања Омажиќ, сопственичка на продавница од Задар, и мајка на првооделенче.
Актуелната рецесија принуди околу 550.000 хрватски студенти да купат учебници оваа година.
Во обид да си помогнат, локалните семејства организираа пазари на користени учебници, каде што постарите учебници од претходните учебни години им беа ставени на располагање на посиромашните.
Ваквата солидарност без преседан, даде извонредни резултати.
Само семејствата што не можеа да ги најдат потребните книги чекаа во редици пред блиските книжарници.
Учебниците беа субвенционирани од државата во минатото и ја чинеа земјата околу 76 милиони евра годишно.
Со оглед на тоа што секоја нова учебна година дозволува различен наставен план, професорите кои ги прават плановите за предавањата одлучуваат и за тоа кои книги ќе се користат таа година.
Ваквиот пристап го компликува процесот за родителите.
Виолета Николиќ, директорка на основно училиште од Риека, смета дека е добро да има разновидност во наставните планови, како и професорите да имаат повеќе опции во изборот на најдобра книга за своите часови.
Перо Луцин, познат експерт за образование, не се согласува со тоа и вели дека ако има избор за професорите, тој треба да биде ограничен на само неколку за предмет.
Во меѓувреме, бесплатни веб-страници како www.trebamknjigu.com, која беше лансирана минатиот јули, претставуваат извори на користени учебници, кои помагаат да се олесни актуелната криза со учебниците во Хрватска.
