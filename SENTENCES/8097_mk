30/01/2012
Мухамет Брајшори за Southeast European Times во Приштина -- 30.01.12
Законот за воените ветерани во Косово -- кој влезе во сила овој месец -- не може да се спроведе финансиски и не ги покрива бенефициите за сите страни што го заслужуваат тоа, велат организациите на Ослободителната војска на Косово (ОВК).
Според законот, семејствата на ветераните, а не самите ветерани, добиваат финансиски бенефиции.
„Според овој закон, Воените ветерани на ОВК се исклучени од бенефициите и нивните права, додека жртвите, инвалидите и нивните семејства се сметаат за социјална категорија“, рече за SETimes претседателот на Организацијата на воените ветерани на ОВК, Мухарем Џемајли.
Но, Џемајли рече дека проблемот не е само кај бенефициите.
„Законот негира дел од историјата, дел од посветеноста на ОВК, истиот е за оние кои се квалификувани како жртви. 
Во [законот] се вели дека оние кои биле убиени меѓу 1997 и 1999 година се жртви“, рече Џемајли, истакнувајќи дека ОВК беше формирана во 1994 година.
ОВК беше национална ослободителна организација која сакаше отцепување на Косово од Федеративна Република Југославија во 1990-тите. 
Нејзината кампања против југословенските безбедносни сили ги забрза острите мерки на југословенската војска, кои водеа до косовскиот конфликт во периодот 1998-1999 година. 
Во 1999 година ОВК беше официјално расформирана.
Пратеникот на партијата Ветевендосје, Реџеп Селини -- поранешен висок претставниик на ОВК -- вели дека овој закон нема да го реши статусот на ветераните во Косово.
„Ова не е закон за ветераните, [истиот служи само како инструмент] додека [се] чека поволен момент за регулирање на прашањето“, рече Селими за SETimes. 
„Требаше да се решат три прашања ... 
расчистувањето на статусот на ветераните, статутот на организацијата на ветераните, и верификацијата на списоците на ветерани.“
Селими рече дека многумина го злоупотребуваат системот нарекувајќи се себеси ветерани.
„Непостоењето на критериум и недостатокот на точна бројка на ветераните го прави [законот] уште понеприфатлив. 
Бројот на воените ветерани изнесува околу 15.000 или 16.000 -- а не 46.000 кои се регистрирани сега“, вели Селими.
Во ноември ММФ го прекина својот стенд-бај договор со земјата, делумно и поради новиот закон.
Без да се знае точниот број на ветераните, вели Фондот, трошоците за нивните бенефиции не можат да се зголемат.
Беџет Шаља, претседател на Советот за одбрана на човековите права и слободи, водечка невладина организација за човекови права во Косово, изјави за SETimes дека оваа ситуација е очекувана.
„Сите земји во регионот го решија ова прашање, но сите [тие] држави имаат силни финансиски ресурси. 
Ним не им се спротивставува меѓународната заедница, имено ММФ, кој е управник или чувар на буџетот кој го следи трошењето на парите“, вели Шаља.
„Имаме многу други социјални категории кои не се во можност да ги добијат потребните бенефиции. 
Здружението на ветерани требаше да има точен список на оние кои се навистина ветерани, за да биде фер“, вели Шаља.
