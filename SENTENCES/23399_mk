30/04/2009
БУКУРЕШТ, Романија -- Околу 10.000 железнички работници протестираа во Букурешт во средата (29-ти април), против планот на Министерството за транспорт за отпуштање на околу 12.000 луѓе во секторот. 
Демонстрантите го блокираа плоштадот Викторија пред седиштето на владата, додека претставниците на синдикатот имаа состанок со владини претставници внатре. 
Синдикалните водачи истакнаа дека не бараат повисоки плати за работниците, туку напуштање на планот за реконструкција на Министерството за транспорт кој вклучува отпуштања.
Исто така во средата, синдикатите од образованиот сектор се заканија дека ќе организираат протести откако владата одлучи да ги замрзне сите плати во јавниот сектор до крајот на годинава. 
Синдикатите стравуваат дека одлуката, исто така, ќе донесе отпуштања и пониски плати за наставниците и професорите, бидејќи владата презема буџетски скусувања. 
Водачот на Националната федерација на образованието, Теодор Фартолеа, рече дека има индиции оти бонусите се веќе на листата за кратење. 
Наставниците се закануваат дека ќе ги блокираат престојните државни испити. 
(Котидианул - 30/04/09; Реалитатеа, Hotnews.ro, Медиафакс - 29/04/09)
