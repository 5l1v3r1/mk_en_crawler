22/06/2011
Од Хенри Шапиро за Southeast European Times во Атина – 22.06.2011
Плоштадот Синтагма, кој се наоѓа наспроти зградата на грчкиот национален парламент во Атина, е прекриен со стотици знаци кои ги искажуваат различните гласови на протестното движење против грчките владини мерки на штедење и договорите со ЕУ и ММФ.
„Демократија и капитализам:
Некомпатибилни концепти.“ „Наци Меркел, наци Саркози.“ „Парламент, телевизија и банкарите:
Тие работат заедно.“ „Потписи за референдум:
демократија сега.“ Ова е само мал пример од слоганите што можат да ги видат грчките парламентарци свртени накај плоштадот.
Заедно тие покажуваат недоверба на владата, верување дека истата е корумпирана од интересите на финансиската елита, и убеденост дека премиерот Јоргос Папандреу е слуга на странските интереси.
Но, тие не искажуваат алтернативно решение за буџетската дилема со која се соочуваат грчките парламентарци.
Сепак, разговорот со демонстрантите на Синтагма открива дека повеќето имаат заедничка визија за тоа како владата треба да одговори на кризата.
Бавис Сириопулос, член на синдикатот кој дели налепници на кои пишува „Ние не должиме, ние не продаваме, ние не плаќаме“, објасни за SETimes дека народот во Грција не е одговорен за долгот и дека не се тие што треба да платат за истиот.
Тој повика на неплаќање на долгот.
Запрашан какви последици тоа би повлекло за вработените во јавниот сектор, корисниците на јавните услуги и пензионерите, тој одговори:
„Поголем дел од парите што ги позајмуваме одат во банките“, а не кај грчкиот народ.
„На почетокот ќе биде болно, но потоа ќе се појави нов систем и проблемите ќе бидат решени.“
Димитра, која седеше во близина на транспарент на која пишуваше:
„Кога луѓето протестираат мирно, ги растеруваат со хемикалии“, се пожали за невработеноста меѓу грчката младина, полициската бруталност и владиното задушување.
Таа се грози од „оние триста ѓубриња во парламентот“, велејќи дека сите се корумпирани.
Таа исто така повика на невраќање на долгот, велејќи дека долгот им припаѓа на „банкарите“, а не на грчкиот народ.
На прашањето за последиците од невраќањето на долгот, таа рече дека на владата не може да й се верува и дека Грција ќе банкротира во секој случај.
„Подобро да се страда на слобода отколку во затвор.“
Софија Цадари, членка на групата која се нарекува „Нова левичарска струја“, која кампува на отворено на Синтагма, рече дека протестира бидејќи грчката младина се соочува со невработеност и сиромаштија.
Таа, исто така, повика на невраќање на долгот.
Запрашана за последиците од неплаќањето за грчкиот народ, таа рече дека грчката влада има повеќе пари од она што открива.
„Се работи за приоритети“, рече таа.
„Наместо да земаат од пензионерите, тие можеа да земаат пари од црквата и армијата.
Тоа би било голема политичка промена, но тоа е она што ние го бараме:
голема промена.“
На 28-ми јуни грчката влада ќе одлучи за актуелните предложени мерки на штедење, чие усвојување е услов за понатамошна поддршка на ММФ и ЕУ.
Демонстрантите во Синтагма претпочитаат неплаќање на долгот и прифаќање на последиците, надевајќи се дека шокот може да катализира пораст на еден поизедначен систем.
Или, како што кажува еден знак на англиски јазик:
„Имате болест, имаме решение:
Револуција“.
Сепак, голема е веројатноста дека мерките ќе бидат усвоени и дека Грција ќе добие одредена поддршка од ММФ и ЕУ.
Во тој случај, демонстрантите ветуваат дека ќе останат во Синтагма бесконечно.
Како што кажува еден знак на грчки јазик:
„Протестите ќе траат до победата“.
