05/09/2012
Мики Трајковски за Southeast European Times во Охрид -- 05.09.12
Трета година по ред, Охрид е домаќин на единствената во регионот Школа за млади лидери, која се докажува како магнет за младите луѓе во бизнисот, политиката и војската.
Оваа година школата им даде можност на 42 млади луѓе со различна образовна и професионална позадина да се дружат и да учат од докажани светски лидери, да се поврзат, како и да ја формулираат својата визија за идниот развој на Македонија.
„Тоа се водачи кои сакаат да инвестираат во својот народ, т.е. 
во оние што ќе ги следат и мотивираат да постигнат најдобри резултати“, изјави заSETimesГордица Каранфиловска, менаџер на школата.
Каранфиловска објасни дека недостатокот на вакви водачи во последниве години е причината поради која македонскиот претседател, Ѓорге Иванов, го иницираше проектот.
Поранешните претседатели на Србија и Бугарија, Борис Тадиќ и Георги Прванов, како и поранешниот италијански премиер Силвио Берлускони, ја поддржаа идејата за воспоставување школи за лидерство во нивните држави.
„Сé уште се разгледува идејата за регионална школа за младинско лидерство“, рече Каранфиловска.
Светски познати политичари, дипломати, бизнисмени -- вклучително и шефови на мултинационални корпорации -- банкари и странски и домашни припадници на академската заедница, ги разменуваа своите знаења и искуства со младите Македонци скоро две недели.
„Постои огромен потенција тука, но на овие млади луѓе им треба насока како да остваруваат“, изјави заSETimesРоберт Грејсон, професор на Универзитетот Оксфорд. 
„Но, мора да се работи на тој потенцијал.“
Потребни се пионери во сите општествени сфери, според Самоил Самак, заменик-претседател на Микросам, еден од европските водачи во индустријата за композити.
„Иако има недостаток на млади лидери насекаде, неинвестирањето во постојните нема да донесе резултати“, рече Самак заSETimes.
„На државата й требаат водачи да работат заедно за развивање големи проекти кои [максимално] ќе й помогнат на Македонија“, рече заSETimes Мери Маерс, експерт за стратешки комуникации и политички маркетинг.
Учесниците беа едногласни дека знаењето и контактите што ги стекнуваат ќе им помогнат во нивните професионални заложби.
„Сите имаме визија да стигнеме некаде во животот, без оглед на тоа дали се гледаме како водачи на институција, или на официјална или неофицијална група. 
Светот останува на младите, без оглед на фактот што постарите се тие кои водат сé“, рече заSETimes Павле Зимбаков, учесник на школата.
Самер Фаза е еден од многуте млади професионалци во регионот што бараат можности за вработување во странство.
Тој живее во Јордан, но планира да го спои своето сегашно работно место и водачките способности за унапредување на македонската економија.
„Работам за националната авиокомпанија на Јордан и се надевам дека ќе го применам моето лидерство за да ја промовирам Македонија таму“, рече Фаза заSETimes.
Иванов ги повика идните млади водачи да почнат со остварување на своите идеи и новостекнатото знаење што е можно поскоро.
„Би сакал сите вештини што ги стекнувате тука да ги примените во вашиот живот“, рече Иванов. 
Во минатите две години, школата организираше лидерски кампови и водеше меѓународна иницијатива за донирање крв.
Школата претставува добар пример за здружено инвестирање на државата и приватниот сектор во иднината на младите луѓе. 
Во изминатите три години повеќе од 100 учесници на еден или друг начин станаа водачи во областите каде што живеат и работат.
