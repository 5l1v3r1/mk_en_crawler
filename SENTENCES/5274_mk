29/06/2010
Од Горан Трајков за Southeast European Times во Скопјe – 29/06/10
Десет дена по посетата на македонскиот претседател Ѓорге Иванов на Русија, возбудата поради склучениот македонско-руски енергетски договор и новиот договор за билатерална соработка, е голема.
„Македонија и Русија отсекогаш имале пријателски односи и соработка.
Потпишувањето на договорот претставува голем чекор напред во взаемната соработка.
Ова е, исто така, многу корисно и за македонскиот енергетски статус“, рече скопјанката Викторија Митровска за SETimes.
Иванов се состана со рускиот претседател Дмитри Медведев во Санкт Петерсбург на 17-ти јуни, откако претходно дискутираше за конкретните аспекти од потенцијалното доаѓање на енергетскиот гигант Гаспром во Македонија, со генералниот директор Алексеј Милер.
Крајниот резултат на состаноците беше постигнувањето договор за изградба на дел од гасоводот Јужен тек во Македонија до 2015 година;
изградба на гасоводна мрежа која целосно ќе ја покрива територијата и потребите на Македонија;
и вклучување на руски фирми во изградбата на неколку гасни и термоелектрични централи.
По состанокот, Иванов рече дека влегувањето на Гаспром во Македонија ќе ја направи енергетската неизвесност и нестабилност работа на минатото.
„Досега нашата земја не беше претставена на ниту една енергетска мапа, ниту за Набуко, ниту на некоја друга.
Ситуацијата сега е променета и тоа е најважно, дека можеме да будеме вклучени во светските економски инвестиции“, рече Иванов.
Гасоводот Јужен тек ќе доаѓа во Македонија од Црното Море и Романија, преку Србија или преку Бугарија, и ќе продолжува за Албанија и Италија.
Со тоа, Македонија добива стабилен извор на енергија и се ослободува себеси од енергетската зависност, што може да ја погоди економијата и земјата, па дури и политичката стабилност.
Македонската делегација им предаде предлог-договор за пријателство и соработка на своите руски колеги, што сега ја заменува Декларацијата за пријателство и соработка меѓу Русија и Македонија од 1988 година.
Новиот договор служи како политичка и правна рамка за поддршката и унапредувањето на билатералните односи, вклучително и енергетските врски.
Документот, исто така, го регулира рускиот долг кон Македонија од 60 милиони евра, што се одолговлекуваше од времето на поранешна Југославија.
Изградбата на гасоводната мрежа во Македонија се очекува да чини 300 милиони евра, а договорот предвидува 60-те милиони евра што й се должат на Македонија да бидат пресметани во тој проект, додека Македонија ќе инвестира околу 14 милиони евра.
Министерот за финансии, Зоран Ставревски, го потпиша договорот во име на Македонија.
„Најважното прашање за нас е да имаме стабилен енергетски систем.
Ова претставува прагматизам за доброто на граѓаните на Македонија“, рече тој.
