20/12/2004
(Разни извори -- 17/12/04 - 19/12/04)
Преземајќи важни чекори за понатамошното проширување на ЕУ, европските водачи дадоа зелено светло за потпишување на спогодби за пристап со Бугарија и со Романија, како и за отпочнување на разговорите за членство со Хрватска и со Турција во 2005 година.
„Ние постигнавме важни заклучоци за иднината на Европа“, рече претседателот на Европската комисија (ЕК), Жозе Мануел Баросо, во петокот (17-ти декември) на крајот од дводневниот самит на ЕУ во Брисел.
На самитот претежно доминираа преговорите помеѓу актуелното холандско претседателство на ЕУ и турските официјални претставници во врска со Кипар.
Првично на Анкара й беше понуден договор со кој би се барало таа да потпише протокол за проширување на договорот за царинска унија за Кипар и другите девет нови земји-членки на ЕУ - потег кој, всушност, би значен признавање на Кипар.
Сепак, двете страни дојдоа до компромисно решение во последната минута, според кој Турција ќе издаде декларација во која ќе ја изрази својата решеност за потпишување на протоколот пред започнувањето на разговорите за пристап и по „финализирањето на адаптациите што се неопходни во поглед на моментното членство на ЕУ“.
Водачите на ЕУ, во нивната завршна изјава, изразија уверување дека Турција ќе го одржи реформскиот процес и ќе осигури почитувањет на основните слободи и човекови права.
Процесот на преговорите, кој се очекува да трае најмногу 15 години, ќе вклучува заштитни мерки, со кои на ЕУ й се овозможува прекин на разговорите, ако Турција не ги исполни своите обврски.
Обраќајќи се пред илјадници радосни поддржувачи во Анкара во саботата, премиерот Реџеп Тајип Ердоган рече дека договорот што е постигнат во Брисел го отвори патот за посилна демократија во земјата и подобра економска перформанса.
„Ние не добивме сé што сакавме, 100 проценти, но можеме да кажеме дека е постигнат успех“, рече тој.
„Дојдовме до точката кога Турција е наградена за напорите што траат 41 година.“
Како уште еден значаен чекор кон понатамошното проширување на Унијата, европските водачи го одредија 17-ти март како датум за започнување на разговорите за пристап со Хрватска, условувајќи го со целосната соработка на земјата со Трибуналот на ОН за воени злосторства.
Барајќи од Загреб да ги преземе неопходните мерки за таа цел, ЕУ истакна дека хрватскиот генерал во бегство, Анте Готовина, еден од најбараните обвинети од страна на Трибуналот, „мора да биде пронајден и предаден на Хашкиот трибунал што е можно побргу“.
Претходно декларираната цел на Хрватска беше влез во ЕУ во 2007 година, заедно со Бугарија и со Романија.
Сепак, експертите сметаат дека 2009 година е поверојатен датум.
Бугарија и Романија се на вистинскиот пат за влез во ЕУ во јануари 2007 година, објавија во петокот водачите на Унијата, која ја сочинуваат 25 нации, одредувајќи го април 2005 година како датум за потпишување на нивните спогодби за пристапување.
Двете земји, исто така, се согласија со заштитните клаузули, со кои се овозможува одложување на членството, ако тие не успеат да ги спроведат реформите.
