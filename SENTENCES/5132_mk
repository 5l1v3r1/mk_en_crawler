10/02/2010
(Вол стрит џрнал, Блумберг, Ројтерс, АФП, ДПА, Еурактив, Еуопсервер, Еуроњус - 10/02/10; AП, АФП, Ројтерс, ФТ, ББС, АНА-МПА - 10/02/10)
Германија и другите членки на еврозоната од 16 држави, постигнаа принципиелна согласност да й помогнат на Грција во нејзината сé подлабока фискална криза, објавија медиумите во вторникот (9-ти февруари). 
Одлуката има за цел да спречи економската криза да се прелее и кај другите држави во валутната група и да ја поткопа довербата во еврото.
„Говориме за помош во поширока смисла“, рече новиот комесар на ЕУ за економски и монетарни прашања, Оли Рен, за новинската агенција Блумберг.
Помошта, најверојатно, ќе дојде во вид на билатерални заеми и гаранции, изјавија неименувани извори, истакнувајќи дека сé уште нема конкретни планови. 
Разговорите за она што може да стане прва финансиска помош на една членка на еврозоната во 11-годишната историја на валутата се, наводно, предводени од Германија, која одлучи „да преземе значајни чекори“ за решавање на кризата.
„Размислуваме што треба да сториме ако кризата се прелее од Грција во другите земји на еврото“, агенцијата ја цитираше изјавата на германските официјални претставници за британскиот весник „Фајненшал тајмс“. 
„Ова повеќе се однесува на пронаоѓањето заштитни ѕидови, ставањето под контрола на проблемот, отколку главно на помагањето на Грците.“
Извештаите за евентуалниот европски план за спас на Грција дојдоа пред неформалниот економски самит на ЕУ во Брисел овој четврток, Првичните планови беа состанокот да се фокусира на долгорочната стратегија за раст на блокот од 27 држави.
Набљудувачите, сепак, веруваат дека грчката криза -- која се обвинува за неодамнешниот голем пад на еврото и притисокот врз цените на обврзниците -- најверојатно ќе доминира во текот на разговорите во Брисел. 
На состаноците, наводно, ќе присуствува и претседателот на Европската централна банка (ЕЦБ) Жан-Клод Трише.
Европските официјални претставници изразија силно противење на тоа ММФ да се вклучува во случајот, предизвикувајќи стравувања од евентуално грчко суверено неисполнување на обврските. 
Исто така, има шпекулации дека оваа балканска држава може да стане првата членка избркана од евро клубот.
„Јасно е дека ова е работа за Европјаните“, рече германскиот министер за финансии, Волфанг Шебле, оваа недела. 
„Нема сомневање дека Грција не е прашање за Меѓународниот монетарен фонд.“
Социјалистичката влада на грчкиот премиер Јоргос Папандреу, која дојде на власт по предвремените избори во октомври, е под силен притисок да го намали огромниот јавен долг на земјата и буџетскиот дефицит.
Властите во Атина открија дека буџетската празнина од 2009 година, која требаше да остане на 3,7 отсто од БДП, според предвидувањето минатата пролет, всушност ќе се зголеми на 12,7 отсто од БДП, четирикратно повеќе од границата од 3 отсто за земјите на еврозоната.
Минатиот месец грчката влада претстави четиригодишен план на штедење, кој треба да го доведе буџетскиот дефицит под границата на БДП од 3 отсто и да спречи долговна криза.
Неколку часа пред почетокот на 24-часовниот национален штрајк против замрзнувањето на платите во јавниот сектори и кратењата на бонусите на полноќ во вторникот, владата на Папандреу објави нови строги мерки, како што е зголемување на просечната возрасна граница на пензионирање за две години, на 63, до 2015 година и нов данок.
Папандреу вели дека неговиот тим ќе се фокусира на три цели: намалување на јавниот долг, унапредување на растот и забрзување на легислативата и институционалните мерки.
Штрајкот од средата, кој ја парализираше државата, се смета за прв голем тест за решеноста на владата да се справи со фискалната криза, објавија медиумите.
