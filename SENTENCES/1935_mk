29/03/2005
(бТВ, Vsekiden.com - 27/03/05; БТА, Софиска новинска агенција - 23/03/05)
Додека анкетите покажуваат дека би можела да се соочи со тешка борба, бугарската владејачка партија Национално движење за Симеон II (НДС) ја започна својата изборна кампања во средата (23-ти март), велејќи дека најголем приоритет ќе биде зголемување на учеството на гласачите.
Истражувањето спроведено од страна на агенција Алфа на почетокот од март покажа дека Бугарската социјалистичка партија (БСП) води со 23 отсто поддршка од гласачите, додека НДС заостанува зад неа со 11 отсто од гласовите. 
Неодамнешните анкети, исто така, покажаа дека четвртина од гласачите не планираат да гласаат на парламентарните избори на 25-ти јуни, додека 20 отсто сé уште не одлучиле која партија или коалиција да ја поддржат.
Изборите во јуни ќе резултираат со формирање на нова влада, која се очекува да ја води земјата кон влезот во ЕУ, закажан за јануари 2007 година. 
Ако таа не биде активна и доволно силна, вели шефот на изборната кампања на НДС, Лидија Шулева, би можеле да се појават проблеми во исполнувањето на таа цел.
Важно е да се разбере што сакаат луѓето да променат, вели Шулева, додавајќи дека законот и редот, како и социјалната и економската безбедност се областите во кои народот сака да види подобрување. 
„Ние не сакаме да даваме ветувања, туку да ги дефинираме проблемите на народот и да предложиме проекти за нивно решавање“, Бугарската новинска агенција (БТА) ги цитира зборовите на поранешната вицепремиерка и министерка за економија од кампањата.
Во врска со програмата на партијата и листите на кандидати за парламентот од 240 пратенички места, Шулева вели дека за двете прашања ќе се разговара на седница на управниот совет на НДС за околу една недела. 
Кандидатите на партијата за пратеници, додаде таа, ќе бидат луѓе со докажана лојалност на идеите на НДС, експерти и луѓе кои уживаат почит во својата професија.
Во интервјуто за бТВ таа изрази уверување дека многумина од оние што го поддржаа НДС на изборите во 2001 година повторно ќе гласат за него. 
Нејзината партија ќе води позитивна кампања, рече таа, признавајќи дека БСП претставува нејзин најголем предизвик. 
НДС, според Шулева, е отворено за сите видови коалициски разговори, и покрај тоа што сé уште не се донесени конкретни одлуки во врска со тоа.
