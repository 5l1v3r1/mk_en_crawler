13/12/2011
Од Бедрана Калетовиќ и Ивана Јовановиќ за Southeast European Times во Сараево и Белград - 13/12/11
Непосредно пред самото потпишување на Протоколот за соработка меѓу обвинителствата за воени злосторства на Босна и Херцеговина (БиХ) и Србија, договорот пропадна, наводно, поради административен проблем.
Целта на протоколот беше спречување на паралелните процеси за исти кривични дела во земјите од регионот.
„Заедничката позиција на сите три члена на претседателството на БиХ беше да се запре потпишувањето на протоколот бидејќи не беше почитувана предвидената процедура. 
Тоа е под ексклузивна надлежност на претседателството на БиХ и вклучува претходна одлука на министрите на советот, претседателството и парламентот -- кои не беа консултирани“, рече претседавачот на претседателството на БиХ, Жељко Комшиќ.
Процедурата морало да му биде позната на обвинителството на БиХ, тврдеше претседателството, со оглед на тоа што само претседателството има надлежност да склучува меѓународни договори во име на државата БиХ.
Додека тричленото претседателство тврдеше дека не знаело ништо за протоколот, позицијата на обвинителството е дека овој документ на подлежи на ратификација.
„Обвинителството на БиХ смета дека ова не е прашање на меѓународен договор во врска со некоја конкретна работа, туку протокол за соработката на две обвинителства, кој овозможува поблиско дефинирање на нудењето меѓународна правна помош во случите кои се однесуваат на воените злосторства, што беше претходно регулирано со потпишаните меѓународни договори“, рече претставникот на обвинителството на БиХ, Борис Грубешиќ.
Додека јавноста чека правна резолуција, медиумите покренаа сомнежи во врска со содржината на протоколот. 
Објавено е дека основната премиса на документот е да го регулира давањето докази и водењето на случаите во согласност со државјанството на осомничените -- односно, местото каде што бил извршен криминалот -- сé со цел да се избегнат паралелни процедури.
Српското обвинителство не коментираше за одложувањето на потпишувањето на протоколот, но соопшти дека неговото постоење е неопходно и корисно.
„Подготвени сме да го потпишеме во моментот кога политичките фактори и политичките позиции ќе се хармонизираат, и кога ќе се препознае интересот за потпишување од двете страни. 
Имавме такви ситуации претходно со Хрватска и Црна Гора, како и меѓу Црна Гора и Хрватска. 
Потпишувањето [на протоколите] тогаш покажа ... 
дека тоа е исклучително добар чекор кој спречува паралелни судски гонења и го прави судењето на случаите на воени злосторства прилично поефикасно“, рече за SETimes српскиот заменик главен обвинител за воени злосторства, Бруно Векариќ.
Некои сметаат дека протоколот може да ги стави обвинителите на БиХ во подредена позиција, правејќи ги -- всушност -- огранок на српското обвинителство. 
Критичарите тврдат дека поради тоа што неколку државјани на БиХ се под истрага, по наредба на српската канцеларија, судските постапки може да го загрозат помирувањето во регионот.
„Прашање е дали протоколот предвидува двонасочна соработка, или се однесува само на една страна. 
Српското обвинителство презеде неколку дејства, кои се сметаа за провокативни и кои се случија во политички чувствителен момент. 
Поради тоа, БиХ можеби одлучи да не го поддржи овој протокол“, рече за SETimes директорот на Комитетот на правници за човекови права ЈУКОМ, Милан Антонијевиќ.
Aнтонијевиќ тврди дека постоењето на политичка волја е поважно отколку уште еден документ чии клаузули нема да се почитуваат.
Синан Алиќ, претседател на Фондацијата на вистината, правдата и помирувањето, се согласува.
„Протоколите како што е овој, се потпишуваат првенствено заради постигнување политички поени кон Европа, a реалноста на апсењата [и тоа на начин] ,да видиме кој кому прв ќе му го направи тоа’, не се менува. 
Во случај договорот да резултира со претрес на кривичното дело каде што се случило, тоа ќе биде добро, но не мислам дека сé уште има политичка подготвеност за тоа“, рече Алиќ за SETimes.
Аналитичарите тврдат дека дури и никогаш да не биде потпишан протоколот, никој нема да изгуби. 
Двете европски конвенции -- едната која се однесува на нудењето правна помош во кривичните работи, и другата за пренесување на постапките за кривичните работи -- јасно го регулира тоа што е потребно за третманот на кривичните дела во овие правни области.
Но, додека конвенциите им служат на западноевропските земји, тие сé уште слабо поминуваат во поранешна Југославија.
Како жрвите на воените злосторства ќе бидат заштитени ако Србија и БиХ го потпишат протоколот се чини дека е од помала важност за политичарите.
„За нас е поважно како жрвите ќе бидат заштитени ако дојде до постапка во Белград, а никој не може да ни ја расчисти таа работа“, рече за SETimes претседателот на Здружението на концентрациони кампови, Мурат Тахировиќ.
