31/01/2012
Ивана Јовановиќ за Southeast European Times во Белград -- 31.01.12
Српската влада се надева дека новата државна развојна банка ќе ја потпомогне економијата на земјата која се соочува со проблеми, на тој начин што ќе распределува пари за бизнисите кои не можат да добијат кредити од комерцијалните банки.
Економијата е разнишана од светската криза, 24-те отсто невработеност и несигурните цени на челикот
Во вторникот (31-ви јануари), „Јуес стил“ ја продаде својата непрофитабилна валалница за симболичен еден долар на српската влада, која планира да побара друг инвеститор и да ги спаси 5.400-те работни места на валалницата, како што јавуваат медиумите.
Татијана Исаковиќ, советник на премиерот Мирко Цветковиќ, рече дека развојната банка ќе биде отворена во четвртиот квартал од 2012 година.
Тоа, сепак, мора да биде одобрено од парламентот.
„Ќе се фокусираме на малите и средните претпријатија, бидејќи тие претставуваат 90 отсто од српската економија и вработуваат највисок процент од економски активното население“, рече Исаковиќ за SETimes.
Банката, исто така, ќе биде насочена кон извозниците и ќе им помага на бизнисмените кои се обидуваат да влезат на странските пазари -- како што се градежните претпријатија -- со обезбедување гаранции кои комерцијалните банки честопати не сакаат да ги обезбедат, рече таа.
Новата банка ќе нуди одобрени кредитни договори исклучиво преку комерцијалните банки за да ги охрабри истите да изградат врски со бизнисите.
Договорот, исто така, ќе им овозможи на комерцијалните банки да обезбедат соодветни профитни маргини.
Некои критичари веќе изразија загриженост во врска со основањето на развојната банка.
„Оваа институција е непотребна бидејќи веќе постои развоен фонд, кој мора да се унапреди [со] зајакнување на неговите кредитни капацитети и воведување нови механизми на контрола“, рече за SETimes заменик-претседателот на Здружението на банки, Верољуб Дугалиќ.
Дугалиќ рече дека комерцијалните банки без проблем би ги нуделе кредитните договори на новата институција, покрај вршењето на својата редовна работа.
„Оваа развојна банка ќе нуди државни гаранции, што значи дека комерцијалните банки ќе го прават она што е најлесно кога некој не ги враќа нивните кредити -- ќе ги активираат гаранциите на сметка на државата“, рече Дугалиќ.
Други сметаат дека дел од предлог-законот за основање на новата банка -- кој е доставен до парламентот на одобрување на 11-ти јануари -- кој ја претвора новата институција во гаранциски фонд за комерцијалните банки, е проблематичен.
Драган Марјановиќ, претседател на српската Унија на работодавачи, вели дека развојната банка може да ги игнорира потенцијалните бизниси во сиромашните области на Србија, како и претпријатијата кои останале без работа -- или оние чии сметки се замрзнати -- за враќање на продуктивноста.
Марјановиќ рече дека комерцијалните банки ќе создаваат профит, но нема да бидат стимулирани да ги намалат каматните стапки за корпоративните кредити.
„Развојната банка треба да ја охрабри конкурентноста меѓу комерцијалните банки, наместо да ја зацврстува нивната позиција“, рече тој.
Како едно пошироко толкување на законот, адвокатот Игор Исаиловиќ изјави за SETimes дека развојната банка треба да биде катализатор на расположливите државни средства за различни индустрии.
„Сигурен сум дека со основање на развојната банка државата ќе ги намали каматните стапки и ќе создаде многу подобра економска клима ...
и самиот проект ќе создаде противници кои, на одреден начин, ќе бидат поврзани со комерцијалните банки“, рече Исаиловиќ.
Банката ќе биде формирана со средства од Развојниот фонд и Агенцијата за осигурување на извозот.
Од буџетот на републиката ќе бидат одвоени 400 милиони евра во текот на следните три години, со цел одржување на мнозинската сопственост.
Но, претходно овој месец, претседателот на Стопанската комора на Србија (ПКС), Милош Бугарин, изјави за новинарите дека овој буџет е недоволен и дека на банката ќе й требаат најмалку една милијарда евра за да го поттикне економскиот развој.
