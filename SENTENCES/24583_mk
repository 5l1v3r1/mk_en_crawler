09/01/2009
ПРИШТИНА, Косово -- Претседателот и владата велат дека ќе продолжат да ги отфрлаат сите евентуални разговори со Белград додека Србија не ги признае косовските институции. 
„Може да има разговори -- како и со секоја друга суверена држава -- само за добрососедските односи и либерализацијата на границите и трговијата“, рече портпаролот на претседателот, Џавит Беќири, во четвртокот (8-ми јануари). 
Портпаролот на владата, Мемил Красниќи, во средата рече дека не се планирани никакви разговори за техничките прашања, додавајќи дека сите евентуални вакви разговори може да се одржат само откако Србија ќе го признае Косово како еднаков партнер. 
Во неодамнешните извештаи на медиумите се цитира портпаролот на УНМИК, Расел Гики, дека УНМИК има распоред за состаноците во врска со техничките прашања помеѓу експертите во јануари.
Во другите вести, папата Бенедикт Шеснаесетти изрази надеж за мир и помирување помеѓу луѓето во Косово и Србија во обраќањето до членовите на дипломатскиот кор во Ватикан, објави РТК во четвртокот.
Во другите вести од четвртокот, Албанија и Косово објавија дека планираат да потпишат договор за „мини-Шенген“ помеѓу двете земји, за да им овозможат слободно движење на граѓаните. 
Албанскиот претседател Бамир Топи ја започна посетата на Приштина, велејќи дека со посветеноста на косовските власти и соработката на ЕУЛЕКС, САД и КФОР, нема да има толеранција за насилните инциденти, кои сеат страв во Митровица. 
Топи повика на почитување на правата на сите малцинства во регионот, вклучително и малцинствата во Прешевската долина во Србија. 
(Зери, Косова лајв, Лајм, Коха Диторе, Косова Сот - 09/01/09; РТК, Кохавижн, Телеграфи - 08/01/09)
