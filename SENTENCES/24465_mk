11/01/2009
СОФИЈА, Бугарија/САРАЕВО, Босна и Херцеговина (БиХ)/БЕЛГРАД, Србија -- Расправијата помеѓу Русија и Украина во врска со неплатените сметки за гас и понатаму му штети на секојдневниот живот и индустриите низ целиот Балкан во петокот (9-ти јануари). 
Целиот дотур на руски гас преку Украина прекина во вторникот, откако Москва го обвини Киев дека го пренасочува гасот наменет за Европа од гасоводот што минува низ Украина.
Во Бугарија, вкупно 64 основни и средни училишта останаа без греење. 
Илјадници домаќинства и 72 индустриски претпријатија се, исто така, зафатени. 
Украинскиот претседател Виктор Јушченко му рече на бугарскиот колега Георги Парванов во саботата дека неговата земја е подготвена да ја снабдува Бугарија со 1,5 до 2 милиони кубни метри природен гас дневно од своите сопствени резерви.
Претседателството на БиХ објави дека ќе прогласи вонредна состојба на 12-ти јануари ако дотурот на гас не продолжи. 
Околу 72.500 домаќинства останаа без греење, а некои фабрики го прекинаа производството. 
Во петокот земјата започна со увоз на гас од Србија, објави БХ-Гас. 
Унгарија во саботата објави дека, исто така, ќе ја снабдува БиХ и Хрватска со природен гас.
Србија во петокот објави дека нејзиниот дотур на гас се враќа во нормала откако Германија и Унгарија започнаа со пренос на 5 милиони кубни метри природен гас дневно. 
Локалните медиуми објавија дека греењето продолжило во сите градови. 
(Ројтерс, Софиска новинска агенција, БТА, БНР, БТВ, АП - 10/01/09, AФП, РФЕ, РТС, Б92, Бета, Танјуг - 09/01/09)
