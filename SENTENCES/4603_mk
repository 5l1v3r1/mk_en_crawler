17/06/2009
(AФП, МИА, Макфакс - 16/06/09;
прес-центар на ОН - 11/06/09)
Македонија планира да вложи максимални напори на престојните разговори со Грција за изнаоѓање решение на 18-годишниот спор околу името помеѓу двата соседа.
„Подготвени сме да вложиме максимални напори во новиот круг преговори, со цел да направиме чекор напред во дијалогот со Грција“, рече во вторникот (16-ти јуни) македонскиот министер за надворешни работи, Антонио Милошоски, по координативниот состанок на властите во земјата околу ова прашање.
Разговорите со кои посредуваат ОН треба повторно да започнат в понеделник во Женева, по четиримесечната пауза поради изборите во двете земји.
Процесот ќе отпочне со состанок помеѓу преговарачите Зоран Јолевски од Македонија, Адамантиос Василакис од Грција и специјалниот претставник на ОН, Метју Нимиц.
Со оглед на искуството и посветеноста на посредникот на ОН на ова прашање, Скопје очекува од него да успее да „најде начин и да направи проценка кога и каков напредок може да се постигне“ во разговорите, истакна Милошоски.
Спорот меѓу двете балкански држави датира од 1991 година, кога Македонија прогласи независност од поранешна Југославија.
Грција одбива да го признае својот сосед по уставното име, Република Македонија, стравувајќи дека тоа би можело да имплицира потенцијални територијални претензии над нејзината северна провинција Македонија.
Наместо тоа, таа ја нарекува земјата поранешна југословенска република Македонија (ФИРОМ), име под кое земјата беше примена во ОН во 1993 година, и инсистира на тоа дека и сите други земји мора да го прават така.
Повеќето меѓународни организации, вклучително и НАТО и ЕУ, официјално го прават тоа.
Сепак, листата на земји што ја признаа оваа балканска држава под нејзиното уставно име се зголеми на повеќе од 120 со текот на годините.
Заложбите предводени од ОН за решавање на спорот меѓу Атина и Скопје се интензивираа минатата година, откако Грција го блокираше влезот на Македонија во НАТО поради ова прашање.
Во текот на бројните разговори по априлскиот самит на Алијансата во 2008 година во Букурешт, Нимиц ги претстави можните компромисни решенија, но сите беа отфрлени од едната или другата страна.
Грчките власти посочија претходно оваа година дека Атина би го прифатила името „Република Северна Македонија“, како што предложи посредникот на ОН во октомври 2008 година.
Милошоски во вторникот рече дека неговата земја ќе се обиде да ги претстави своите ставови и идеи за „можен компромис кој не е едностран или диктат“.
Во спротивно, процесот ќе води до тоа едната страна да се чувствува како победник, а другата да остане со чувство на пониженост или пораз.
„Верувам дека постои средина, компромис, во која е потребна одредена еднаквост и почитување на достоинството и принципите на двете страни вклучени во спорот, со цел да се постигне успешно и долгорочно решение на прашањето“, рече министерот.
По состанокот во Женева, Нимиц треба да ги посети Скопје и Атина на почетокот од јули и да се состане со владините претставници таму.
