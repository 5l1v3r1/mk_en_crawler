20/04/2005
(веб-страница на Канцеларијата на високиот претставник -- 19/04/05 - 20/04/05; Фена, Онаса - 19/04/05)
Високиот претставник, Педу Ешдаун, во вторникот (19-ти април) побара од политичарите во Босна и Херцеговина да постигнат компромис за полициските реформи, што претставува клучен предуслов европската интеграција на земјата.
„Реформите на полицијата се последната голема пречка што треба да се надмине пред БиХ да може да ги започне преговорите за Договорот за стабилизација и асоцијација (ДСА)“, рече Ешдаун за време на состанокот со раководството на двата дома на парламентот на Федерацијата на БиХ. 
Состанокот се одржа неколку дена пред почетокот на политичките преговори во врска со реструктуирањето на полициските сили во земјата на 24-ти април.
Консултативна група на Европската комисија (ЕК) треба да пристигне во БиХ кон средината на мај за да го процени напредокот на БиХ во исполнувањето на 16-те барања зацртани во физибилити студијата. 
Позитивната оценка би го отворила патот за отпочнување на преговори за ДСА, прв клучен чекор кон членството во ЕУ.
Според Ешдаун, повеќето прашања и проблеми на агендата се решени, „вклучувајќи го фактот дека можеме да постигнеме конструктивна соработка“ со Трибуналот на ОН за воени злосторства во Хаг. 
Но, тој истакна дека одобрувањето на разговорите за ДСА е условено со исполнување на сите предуслови.
Босанските водачи мора „да постигнат формален договор за полициските реформи, или да сносат одговорност за одолжување на исполнувањето на амбициите за пристап на БиХ во ЕУ“, рече Ешдаун.
Условите на Брисел за полициските реформи вклучуваат одредување ексклузивни надлежности за законите за полицијата и буџетот на државно ниво, отстранувајќи ја политиката од оперативната полициска работа, како и осигурување на тоа дека полициската должност е основана на функционални критериуми.
„Ако успееме, овие преговори ќе обезбедат пристоен систем на полициска служба во БиХ, систем што ќе може да победи во борбата против криминалот, наместо да ја изгуби истата“, рече Ешдаун. 
„Ако не успееме во тоа, тогаш ја осудуваме БиХ да остане во заднината на Европа. 
Ова не е одлука што јас можам да ја наметнам -- ова е одлука за која мораме да се согласиме.“
Во врска со добивањето позитивна физибилити студија за Србија и Црна Гора минатата недела, овој британски дипломат истакна и дека ова претставува јасен сигнал оти членството во ЕУ, а не деструктивната политика од минатото, станале приоритет за соседите на БиХ.
„Водечките политичари во БиХ -- како во владата така и во опозицијата -- сега имаат можност да им докажат на граѓаните на оваа земја дека и тие имаат намера да ја остварат оваа цел и дека се способни да ја внесат БиХ во Европа“, се цитира изјавата на Ешдаун.
Комесарот на ЕУПМ во БиХ, Кевин Карти, во вторникот, со шефот на полицијата на округот Брчко, Миленко Миличевиќ, како и со припадниците на тимот на ЕУПМ што дејствува таму, меѓу другото, разговараше и за полициските реформи.
„Причините за полициските реформи во БиХ се јасни“, рече Карти. 
„Сегашните полициски сили во БиХ се нефункционални и се под силно влијание на различни политички партии.“
Ако земјата сака да започне разговори за пристап во ЕУ, таа треба да ги реструктуира своите полициски сили, рече шефот на ЕУПМ. 
„Политичарите во БиХ имаат две можности -- да го прифатат реструктуирањето на полицијата или да ја затворат вратата кон Европа“, додаде тој.
