22/08/2006
(Организација за храна и земјоделство, АФП, Блумберг - 21/08/06)
Вирусот на птичјиот грип Х5Н1 и понатаму е закана за луѓето, животните и стопанствата во сé поголем број земји, објави во понеделникот (21-ви август) Организацијата за храна и земјоделство (ФАО), наведувајќи го јужен Балкан како еден од високоризичните региони.
„Во Европа, ние сметаме дека јужен Балкан и Кавказ се високоризични региони за Х5Н1“, во изјавата на ФАО се цитира шефот на Вонредниот систем на заштита за прекугранични животински болести на организацијата, Јуан Луброт.
„Регионот не само што претставува примарна област за одмор на миграциските животински видови, туку и живинарството таму во најголем дел се карактеризира со рурални и домаќински земјоделства со ниски нивоа на биобезбедност и строго регулирана инспекција.
Во Романија, сé уште е рано да се каже дека ситуацијата е стабилизирана.“
Турција стана првата балканска земја која пријави случаи на птичји грип Х5Н1 кај луѓе оваа година.
Од 12 потврдени случаи, четири завршија со смрт.
Романија, која како Турција, беше помеѓу првите европски земји погодени од птичјиот грип во октомври минатата година, пријави голем број случаи на Х5Н1 кај живината, но немаше ниту еден случај на заразен човек.
Меѓу другите балкански земји каде што беше потврден вирусот Х5Н1 како причина за смртта на дивите миграциски птици се Бугарија, Хрватска и Грција.
И покрај тоа што бројот на земјите каде што болеста беше потврдена се зголеми од 45 во април оваа година на околу 55 денес, стапката на ширење на заразата помеѓу живината се намали во повеќето земји, истакнува во изјавата агенцијата на ОН со седиште во Рим.
Неколку земји го спречија ширењето на вирусот со преземање на различни мерки, како што се подобрување на напорите за набљудување и зајакнување на ветеринарните служби.
Сепак, вирусот продолжи да се шири во Азија, особено во Индонезија, каде што беа откриени првите случаи на зараза со Х5Н1 кај човекот во 2005 година.
„Не очекуваме да го искорениме вирусот Х5Н1 од можните резервоари на дивите птици, но можеме да го спречиме или целосно да го контролираме во живинарскиот сектор, што ќе ни гарантира дека тој нема да мутира во вирус лесно пренослив помеѓу луѓето“, рече ветеринарниот шеф на ФАО, Џозеф Доменеч.
За да се спречи ширењето на смртоносниот вирус, рече тој, мора да дојде до подобрување на ветеринарните и лабораториските служби во посиромашните нации, каде што постои ризик од недостиг на средства за ова.
ФАО, исто така, препорача земјите да ги концентрираат нивните напори за лимитирање на живинарството, трговијата и пазарите на жива живина, со оглед на тоа што кај овие активности постои најголема веројатност за ширење на вирусот, но може да се проверуваат, контролираат и подобруваат.
