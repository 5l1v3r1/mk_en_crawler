30/01/2006
Од Влатко Вукотиќ за Southeast European Times во Бања Лука – 30/01/06
Парламентот на Република Српска во четвртокот (26-ти јануари) гласаше против владата откако премиерот Перо Букејловиќ и Српската демократска партија ја загубија поддршката потребна за да останат на власт. 
Четириесет и четворица пратеници гласаа против владата, а 29 за нејзина поддршка, додека шестмина беа воздржани.
Губењето на парламентарната поддршка уследи откако Партијата за демократски напредок (ПДП) и нејзиниот водач, босанскиот министер за надворешни работи, Младен Иваниќ, ја напушти владејачката коалиција и станаа опозиција, изразувајќи незадоволство од резултатите што ги постигна владата на Букејловиќ во текот на 11-те месеци на власт.
Сепак, според Букејловиќ, неговата влада добро работела, исполнувајќи ги буџетските цели и зголемувајќи го индустриското производство на 20 отсто. 
Вистинската причина за политичката промена, тврди тој, е дека некои политичари се иритирани од „решителната борба против криминалците и корупцијата“ што ја започна владата.
Во секој случај, најсериозен кандидат за нов премиер е Милорад Додик, претседателот на Сојузот на независни социјалдемократи (СНСД). 
Тој вели дека има 42 потписи потребни за добивање мандат.
Додик претходно беше премиер од 1998 до 2001 година.
СНСД вети дека ќе преземе дејства против, како што вели, нелегалните приватизациони активности, и ќе работи на решавањето на социјалните проблеми. 
ПДП на Иваниќ вели дека е подготвена да стане партнер во новата влада, макар што нивната поддршка зависи од конкретните предлози на СНСД.
Парламентарното мнозинство не се добива лесно. 
Осумнаесет различни партии имаат свои претставници во законодавниот дом, иако половина од нив имаат по само еден пратеник. 
Аналитичарите велат дека на СНСД, дури и со поддршката на ПДП, ќе й биде потребна поддршката на неколкуте малцински партии, меѓу кои и бошњачките партии СДА, СДП и Партијата за БиХ. 
СДА навести дека ќе се приклучи на коалицијата.
И покрај губењето на нејзиното мнозинство, СДС бара од претседателот на РС Драган Чавиќ да му го даде мандатот на некој од партијата. 
Чавиќ, кој е и претседател на СДС, вети дека ќе ја исполни својата уставна должност во рок од десет дена.
„Кога ќе ми дадат листа со 42 потписи јас ќе разговарам со водачите на сите партии кои ја поддржуваат новата влада и ќе побарам од нив да ми го покажат концептот на новото работење на владата“, рече Чавиќ.
