09/06/2010
Од Пол Чикои за Southeast European Times во Букурешт – 09/06/10
Кога познатата романска оперска пејачка Амалија Антониу беше примена во април во болницата ЦФР2 во Букурешт за мала операција, таа не очекуваше дека ќе заврши на интензивна нега, во критична состојба, одржувана во живот со апарати.
„Тие [лекарите] мислат дека таа добила инфекција во оперативната сала бидејќи отишла таму совршено здрава“, објаснува нејзината мајка.
Неколку часа подоцна, во истата болница, друг пациент, исто така, на крајот се бореше за живот.
Двајца инспектори заклучија дека дека двајцата пациенти се заразиле со болничка инфекција, предизвикана од нестерилна опрема.
Приказната привлече значително медиумско внимание, и беше отворена истрага.
Управникот на болницата, обвинет за лабаво раководење, ја изгуби својата работа.
Одделот за породување и неонатологија, каде што беше оперирана Антониу, беше привремено затворен.
Четворица началници на одделенија беа разрешени по неколку дена.
Како резултат на тоа, премиерот Емил Боц нареди темелна проверка на скоро 400 болници во земјата.
Оние кои ќе се открие дека се несоодветни, ќе бидат претворени во прифатни центри, рече тој.
Специјалистите имаат свое објаснување за феноменот.
„Неодамнешните случаи ...
се само врв на ледениот брег.
Во реалноста, ситуацијата како онаа во ЦФР2 се случува секој ден во јавните медицински институции во земјата“, рече уредничката на Евениментул зилеи здравје Гета Роман за SETimes.
„Правила во врска со хигиената и стерилизацијата постојат, но тие не се [поткрепени] со строги контроли, особено во оние болници што се контролирани од Министерството за транспорт, каде што правилата се полабави отколку во другите слични институции“, рече таа.
Во март три бебиња и пет мајки добија стафилококна инфекција во породилното одделение на болницата ЦФР2.
Во округот Сучеава, пациент кој чекаше трансплантација на бубрег, беше отстранет од листата откако беше откриено дека се заразил со два вида хепатитис во државна болница.
Aктерот Тони Течучеану почина во болницата за инфективни болести Матеи Балс во Букурешт претходно оваа година, откако беше заразен со бактеријата ацинетобатер.
Претседателот на Медицинскиот колеџ Василе Астарастоие вели дека има 10.000 случаи на болнички инфекции секоја година во болниците на земјата, што е најниско ниво во Европа.
Но, цифрата е ниска, вели тој, бидејќи персоналот не ги објавува сите случаи, поради можните санкции.
Василе Барбу, шеф на Здружението за заштита на пациентите, даде поблизок пристап за SETimes на овој феномен.
„Направивме студија на крајот од минатата година, во текот на октомври и ноември, и дојдовме до застрашувачки резултати.
Од сите пациенти што ги следевме -- пациенти кои имале операции со отворен граден кош, како што се кардиолошките интервенции -- 30 отсто починале по напуштањето на болниците поради болнички инфекции“, рече тој.
„Исто така, заклучивме дека повеќето инфекции потекнуваат од вентилаторските направи -- филтрите и цревата -- кои не се менуваат или стерилизираат“, објасни Барбу.
„Бевме шокирани кога видовме во болница во Букурешт дека, во истата соба, во ќош, имаше црева кои се миеја само со вода од чешма, додека во друг ќош, само на неколку метри оддалеченост, се собираа инфицираните црева.“
Тој рече дека неговото здружение, основано во август 2008 година, моментно обезбедува правна помош за пациенти вклучени во 60 случаи што чекаат решавање, додека 900 досиеја се во финална предсудска фаза.
Организацијата, исто така, наскоро ќе започне кампања против корупцијата во болниците, рече Барбу.
Губејќи ја довербата во државните болници, Романците одат во приватните.
Медлајф, најголемиот оператор на приватна здравствена заштита во земјата, има зголемување од 40 отсто на приходите во споредба со минатата година, кога беше регистриран приход од 26,3 милиони евра.
Со инвестиции во висина од 15 милиони евра оваа година, Медлајф сака да ја прошири својата мрежа на клиники и да ја отвори својата втора приватна болница во Букурешт.
„Родив во приватна болница, иако беше прескапо“, изјави Диана за SETimes.
„Откако се изнаслушав за многу несреќи во државните болници, сфатив дека парите се на второто место, а здравјето на прво.
Бев преплашена од она низ што мина моја пријателка во јавна болница, каде што нејзиното бебе доби микоза само неколку дена откако се роди“, рече таа.
