14/02/2008
Од Валентина Поп за Southeast European Times во Букурешт -- 14/02/08
Во обид да ја намали својата зависност за природен гас од Русија, ЕУ се обидува да го придвижи напред проектот за гасоводот Набуко. 
Гасоводот е поддржан и од Соединетите држави и ќе транспортира 30 милијарди кубни метри гас од Азербејџан преку Турција, Бугарија, Романија, Унгарија и Австрија.
Расправиите околу партнерите, снабдувачите на гас и контрапонудите од страна на Русија, која го обезбеди договорот со партнерот во Набуко, Бугарија, за ривалскиот гасовод наречен Јужен тек, досега го одложуваа напредокот на проектот ЕУ/САД.
Бугарија се приклучи на државниот гасен монопол на Газпром „Јужен тек“ на 18-ти јануари, за време на посетата на Владимир Путин на Софија. 
Путин, кој преговара во име на Газпром, исто така обезбеди договор со Србија ветувајќи дека северната гранка на Јужен тек ќе поминува низ земјата.
За возврат, српските власти се согласија да му го продадат државното нафтено претријатие НИС на Газпром, без јавен тендер кој го бараше ЕУ. 
Според радио Б92, руската делегација ќе се состане со српската влада до крајот на неделава за да ги финализира деталите.
Унгарија, исто така, флертува за приклулување на Јужниот тек, макар што допрва треба да потпише каков било договор. 
Сепак, премиерот Ференц Ѓурчани, минатата година посочи дека Набуко „е стар сон и стар план“.
Напорите на Русија за проширување на своето присуство во регионот поттикнаа контроверзност. 
Поранешниот бугарски премиер Иван Костов, на пример, во интервју за новинската агенција „Фокус“ рече дека „Русија е заинтересирана да го држи Балканот несигурен. 
Затоа применува свои стратегии таму.“
„Русија ги уценува сите со Косово, заканувајќи се дека ќе го разгори оганот во места како Абхазија и Транснистрија. 
Очигледно е дека нашата несигурност ги храни“, рече тој.
Голем број експерти се сомневаат дека Јужен тек е остварлив проект, со оглед на тоа што чини најмалку двојно повеќе од Набуко, а само ќе пренасочи дел од гасот што се извезува преку Украина, наместо да обезбеди нов извор на гас. 
„Тоа е политички гасовод создаден да му контрира на Набуко“, вели Ален Рајли од лондонскиот Градски универзитет.
Сепак, постојат знаци дека Москва е подготвена да направи договор со ЕУ. 
Директорот на Газпром, Сергеј Курпијанов, во понеделникот рече дека Русија е подготвена да се приклучи на Набуко.
Рајнхард Митчек, шеф на конзорциумот Набуко, вели дека е добредојден рускиот гас од постојниот гасовод Син тек, кој ја поврзува Русија и Турција.
И покрај пречките, проектот се чини дека добива на интензитет. 
Шестиот партнер, германското претпријатие РВЕ, на 5-ти февруари му се приклучи на Набуко. 
„Газ де Франс“ е, исто така, заинтересиран, но досега беше блокиран од Турција, од политички причини.
Координаторот на ЕУ за проектот, поранешниот холандски министер за надворешни работи, Јозијас ван Артсен, во четвртокот (14-ти февруари) беше во Анкара, за намалување на разликите со Турција, која, исто така, го поддржува Иран како снабдувач за Набуко.
