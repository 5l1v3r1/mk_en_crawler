26/12/2008
Хрватското Министерство за туризам објави рекордни инвестиции од 24 милиони евра за рекламирање во странство во 2009 година. 
Во 2008 година државата потроши само 12 милиони евра за промовирање на туризмот. 
Владата, исто така, ги најави плановите за олеснување на странските инвестиции во голф-туризмот.
***
Тркиш ерлајнс во понеделникот (22-ри декември) потпишаа договор за купување 49 отсто од авиопревозникот на Федерацијата на Босна и Херцеговна (ФБиХ) БХ Ерлајнс. 
Според договорот, Тркиш ерлајнс ќе ги покријат трошоците од 5 милиони евра за изнајмување два авиони и ќе инвестираат дополнителни 5 милиони евра во БХ Ерлајнс.
***
Кипарскиот парламент го одобри државниот буџет за 2009 година од 7,3 милијарди евра минатиот петок (19-ти декември). 
Буџетот предвидува 10,9 отсто зголемување на трошоците во споредба со 2008 година. 
Социјалните бенефиции и надоместоците се зголемуваат за 27 отсто, на 220 милиони евра.
***
Австриското претпријатие за електростопанство ЕВН и норвешката фабрика Статкрафт планираат да изградат три хидроелектрични централи во Aлбанија во вредност од 950 милиони евра, објави албанското Министерство за економија минатиот петок (19-ти декември). 
Трите електроцентрали ќе имаат просечен годишен капацитет од 1.000 гигавати. 
Нивната изградба ќе трае осум години.
***
Tурското претпријатие Босфорус Газ ќе го преземе договорот за продажба на природен гас помеѓу руски „Газпром“ и турскиот државен гасовод Ботас, објави минатиот петок (19-ти декември) Босфорус Газ. 
Договорот ќе му овозможи на Босфорус Газ да увезе 750 милиони кубни метри годишно.
***
Германското претпријате за електростопанство РВЕ минатиот петок (19-ти декември) потпиша договор за купување 49 отсто од бугарската планирана нуклеарна централа Белене. 
Проектот има за цел да ја загарантира енергетската независност на Бугарија и електопроизводството и извозот, рече премиерот Сергеј Станишев на церемонијата на потпишување во Софија.
***
Србијагас и руски Југоросгас потпишаа анекс-договор за дотур на 2,39 милијарди кубни метри природен гас на српскиот пазар во 2009 година, објави минатиот петок (19-ти декември) радио Б92. 
Потписници на документот во Нови Сад беа: управниот директор на Србијагас, Душан Бајатовиќ и неговиот колега од Југоросгас, Владимир Колдин.
***
„Стандард енд пур“, меѓународната агенција за рангирање додели Б+ рејтинг за долгорочните владини обврзници на странската и домашната валута на Босна и Херцеговина, во понеделникот (22-ри декември). 
Рејтингот е за еден степен подобар од Б2 потврден во септември од страна на „Мудис“, единственото меѓународно рангирање на БиХ досега. 
Двете агенции рекоа дека изгледите на земјата се стабилни.
(Разни извори - 19/12/08-26/12/08)
