29/11/2012
Сафет Кабашај за Southeast European Times во Приштина -- 29.11.12
Властите во регионот ја зголемуваат безбедноста во затворите, поради големиот број бегства и нелегални активности што се случуваат во истите. 
Но, за да се постигне напредок, мора да се отстрани главната пречка, односно пренатрупаноста на затворите, со растоварување на постојните затвори и изградба на нови, велат експертите.
Тројца затвореници осомничени за тероризам избегаа овој месец од Дубрава, најголемиот затвор во Косово, како и уште еден затвореник од затворот во Призрен во август, што фрли светлина врз пренатрупаноста, која претставува пречка за ефикасна контрола на затворениците.
Пренатрупаноста е причината за најголемиот дел од безбедносните грижи на затворската администрација, потврди Милан Радовиќ, член на црногорската Граѓанска алијанса, локална невладина организација.
„Честопати има случаи на напади од страна на затворениците и затворските чувари. 
Новата администрација почна да ги суспендира чуварите обвинети за насилство врз затворениците“, рече Радовиќ за SETimes.
Во Албанија бегствата од затворите станаа толку чести што властите неодамна ги отпуштија директорите на затворите во Тирана и Пеќин.
Пренатрупаноста е еден од трите главни предизвици на управувањето со затворите во Србија, заедно со недоволниот персонал и недостигот на финансии.
Повеќе од 11.000 затвореници се сместени во српските затвори, чиј капацитет изнесува 7.500 затвореници.
Србија спроведува краткорочно решение за трите предизвици, усвојувајќи овој месец нов закон за амнестија, кој ќе обезбеди поголема флексибилност за најмалите кривични прекршоци.
Во исто време, новиот затвор со висок степен на обезбедување во Падинска Скела, во кој се сместени 450 затвореници, беше завршен минатата година, а владата ги надгради и системите за набљудување во неколку затвори.
Слично на тоа, Македонија додава 11 нови згради во најголемиот затвор во земјата Идризово, со што сегашниот капацитет ќе се зголеми скоро двојно и ќе изнесува 800 затвореници. 
Во моментов во Македонија има 2.500 затвореници и 500 притвореници.
Македонските затворски власти започнаа со проактивен пристап кон ресоцијализацијата на затворениците. 
Тие развиваат „полу-отворени“ мали затвори како оној во Битола, во кој се сместени 90 затвореници и 50 притвореници, кои го решаваат проблемот со бегствата, држејќи ги затворениците ангажирани и проактивни, вклучително и со нудење можност да работат -- особено во земјоделството на соседните фарми -- и да учат.
„Сé зависи од тоа како ја организирате работата. 
Не можете да имате повеќе од пет затвореници во соба и секој мора да има девет кубни метри воздух за да може да функционира во ќелијата. 
Жените и малолетниците мора да се одвоени. 
На сите мора да им биде загарантирана здравствена нега“, рече Славко Гацовски, директор на затворот во Битола.
Во Косово како превентивна мерка во затворот Дубрава, затворската управа го зголеми бројот на набљудувачки кули, како и бројот на вооружени чувари и инсталираше два пара камери.
Во Косово има повеќе од 1.800 затвореници во затворите изградени за сместување на помалку од 1.200, а бројот на осуденици расте.
Управувањето со затворот е усложнето поради технички напредната технологија што ја користат затворениците и корупцијата меѓу затворските чувари, според Сокол Зогај, генерален директор за безбедност во косовската затворска служба.
„Има случаи ... 
на вмешаност на чуварите во шверц, дрога и други договори со затворениците“, рече Зогај заSETimes.
Косово гради нов затвор со висок степен на обезбедување во близина на Подуево, за најнасилните осуденици. 
Истиот ќе може да смести 300 затвореници и ќе почне со работа во август 2013 година.
Во Босна и Херцеговина има близу 1.800 затвореници, вклучително и оние кои ја отслужуваат својата казна дома со електронски алки за следење, но 859 осудени поединци чекаат да станат затвореници кога ќе се отворат ќелиите.
„Најголемиот проблем е затворањето на оние кои извршиле кривични дела, а се психички неурамнотежени. 
Проблемот ќе се реши откако ќе почне со работа Институтот за форензичка психологија во Сокоч“, рече заSETimesЗоран Микулиќ, министер за правда на БиХ.
