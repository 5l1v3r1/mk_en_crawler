25/05/2010
Србијa ќе учествува на конференцијата на ЕУ и Западен Балкан во Сараево на 2-ри јуни, изјави министерот за надворешни работи, Вук Јеремиќ, во петокот (21-ви мај).
Нема причина земјата да ја отфрли поканата на шпанското претседателство на ЕУ, со оглед на тоа што самитот ќе биде договорен во согласност со барањата на Србија, рече тој.
Tурскиот претседател Абдула Ѓул ја отпочна четиридневната официјална посета на Казахстан во неделата (23-ти мај), на покана од својот колега Нурсултан Назарбајев.
Разговорите се фокусираат на регионалните и меѓународните настани, како и на билатералните односи.
Tурција во понеделникот (24-ти мај) потпиша договор за воена соработка со Саудиска Арабија.
Истиот предвидува обука, научна и техничка соработка.
Договорот беше потпишан од саудискиот заменик-министер за одбрана, Калид бин Султан, и турскиот началник на Генералштабот, Илер Басбуг.
Посетата на Белград на претседавачот на претседателството на БиХ Харис Силајџиќ во вторникот (25-ти мај) мораше да се откаже поради проблем со моторот на неговиот авион.
Тој беше во понеделникот во Њујорк за да присуствува на седницата на Советот за безбедност на ОН за БиХ, и требаше да отпатува најпрво за Минхен, а потоа и за Белград.
Србијa нема никогаш да го прифати условувањето на своето членство во ЕУ со признавањрто на Косово рече претседателот Борис Тадиќ по состанокот со својот кипарски колега, Деметрис Христофиас, во Кипар во четвртокот (20-ти мај).
Кипар е меѓу членките на ЕУ кои одбиваат да го признаат Косово.
Христофиас му се заблагодари на Тадиќ за ставот на Србија во врска со кипарското прашање и нејзината поддршка во напорите за повторно обединување на островот.
Српскиот вицепремиер за европска интеграција Божидар Ѓелиќ и црногорската министерка за европска интеграција Гордана Ѓуровиќ во средата (19-ти мај) се согласија да соработуваат на соодветните кандидатури на нивните земји за интеграција во ЕУ.
Србија и Црна Гора ќе соработуваат во преводот на акито, изјавија двајцата министри на заедничката прес-конференција во Белград.
Ѓелиќ ја искажа поддршката на Белград за напорите на Црна Гора за интеграција, велејќи дека успехот на Подгорица ќе биде од полза за Србија.
Tурција ќе му понуди конкретна помош на Косовo, особено во лобирањето меѓу другите земји кои сé уште не ја признале неговата независност, рече премиерот Хашим Тачи по состанокот со турскиот колега Реџеп Тајип Ердоган во Анкара во четвртокот (20-ти мај).
Двајцата водачи, исто така, потпишаа билатерални договори во областите на транспортот, земјоделството, образованието и животната средина.
(Разни извори -- 18/05/10-25/05/10)
