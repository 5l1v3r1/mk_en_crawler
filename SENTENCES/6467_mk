12/09/2011
Линда Карадаку за Southeast European Times во Приштина -- 12.09.11
Косовскиот парламент треба наскоро да донесе закон за отворање посебен телевисиски канал кој ќе им служи на српските гледачи.
Според Планот на Ахтисари и уставот, косовскиот јавен радиотелевизиски сервис РТК треба да го обезбеди овој одделен канал, кој ќе се вика РТК2.
Дукаѓин Горани, советник на премиерот Хашим Тачи, вели дека владата е посветена на исполнувањето на оваа обврска.
Вториот канал, рече тој, ќе биде копија на постојниот РТК во поглед на неговата структура, но ќе емитува програма на српски јазик, додека 20 до 30 отсто од програмата ќе биде на јазиците на другите малцинства.
„Тоа се два канали во рамките на РТК -- еден на албански и еден на српски јазик и [јазиците на] другите малцинства -- со истиот проширен менџерски одбор и соодветните директори“, рече тој за SETimes.
Но, организациите што ги претставуваат српските медиуми во Косово велат дека предлог-законот пред парламентот е неприфатлив.
Тие сакаат да обезбедат „целосна независност“ на каналот, и покрај тоа што ќе биде финансиран со јавни средства.
Покрај тоа, тврдат тие, предлог-законот не специфицира дека вториот канал ќе биде исклучително за српската заедница -- одредба за која тие велат дека е потребна според уставот и Планот на Ахтисари.
Ненад Миленковиќ, заменик-директор на српската медиумска мрежа ТВ Мрежа изјави за SETimes дека предлог-законот „не гарантира независност, професионализам и финансиска независност за телевизискиот канал“.
„Ова се трите главни точки за кои имаме приговори и сметаме дека еден таков канал не е од корист за косовските Срби.
Како што е предложено во предлог-законот, не знам во чија служба ќе биде овој канал“, рече Миленковиќ за SETimes.
Тој вели дека новинарите од косовските Срби предложија новиот канал да биде целосно одвоен од РТК1, како финансиски, така и уреднички.
„Овој канал ќе биде создаден со постојните капацитети, ТВ Мрежа и независните продукции што сакаат да учествуваат во истиот“, додава тој.
RTК1, вели тој, „е под големо влијание на политиката“.
Горани тврди дека оваа мерка е најдобра за српската заедница.
„Тоа е најлогичното и најфункционалното решение“, вели тој, додавајќи дека дел од српската заедница претставена во владата и во парламентот е за тоа.
Верзијата претставена претходно ова лето заврши пред Уставниот суд, кој ја собори одредбата што ќе ги оданочеше граѓаните да помогнат во плаќањето за РТК2.
Како што периодот за јавни коментари се ближи до крајот, пратениците се подготвуваат да ја разгледаат изменетата верзија.
„Вториот телевизиски канал за српската заедница и другите заедници ќе биде добра вест за неалбанските заедници во Косово;
тоа ќе го обнови чувството на заедништво во рамките на Косово.
Ако тие сакаат да ја отфрлат оваа шанса, ќе изгубат добра можност“, вели Горани.
