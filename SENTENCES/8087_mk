01/02/2013
Дражен Ремиковиќ за Southeast European Times во Загреб -- 01.02.13
Контингенг на црногорски војници вежба во хрватската касарна во Пожега, подготвувајќи се за учество во мисијата на Меѓународните сили за помош во безбедноста (ИСАФ) на НАТО во Авганистан, како дел од 21-виот контингент на хрватската армија.
„Триесет и тројца припадници на црногорската армија вежбаат ...
за извршување на својата задача на обезбедување на воената база Мармал во Мазар-е Шариф, Авганистан“, рече за SETimesМилица Пејановиќ Ѓуришиќ, министерка за одбрана на Црна Гора.
Обуката пред распоредувањето започна на 8-ми јануари и опфаќа борбено спасување, нуркање, користење на комуникациска опрема, менаџмент на обука и санитарни мерки во согласност со стандардите на НАТО.
Обуката завршува со завршувањето на двонеделната заедничка воена вежба, наречена Хрватска гордост, на полигонот за обука Гасинци, во петок (1-ви февруари).
Вежбата ги вклучуваше словенечката армија и армиите на петте членки на Американско-јадранската повелба – Босна и Херцеговина, Македонија, Албанија, Хрватска и Црна Гора.
„Соработката на одбранбените системи обезбедува можност за различни пошироки и поконструктивни активности од оние што можат самите да ги извршат.
Покрај тоа, ваквиот вид соработка овозможува заштеда од страна на земјите што учествуваат“, рече за SETimesИгор Табак, воен аналитичар и претседател на здружението за одбрана и безбедност.
Црна Гора учествува во мисијата ИСАФ од март 2010 година и моментно има 39 свои војници, за сума од 2 милиони евра годишно.
Експертите ги наведуваат овие и другите вежби спроведени во рамките на Американско-јадранската повелба како одличен пример за регионална соработка со голема взаемна корист.
„Регионалната соработка може највеќе да се види во проектот за воената полициска школа за Авганистанската национална армија во Кабул“, рече за SETimesМислав Симатовиќ, портпарол на хрватското Министерство за одбрана.
Школата за воена полиција во Кабул ги обучуваше ротирачките хрватски војници, како и војниците на регионалните војски, вклучително и Црна Гора.
„Дури и генералниот секретар на НАТО, Андерс Фо Расмузен, рече дека ова е пример за тоа како треба да соработуваат регионалните држави“, рече Симатовиќ.
Симатовиќ рече дека рамката на повелбата дава одлична платформа за унапредување на регионалните односи.
„Истата придонесува за продлабочување на разбирањето, но исто така и за стабилноста и безбедноста на регионот и пошироко.“
