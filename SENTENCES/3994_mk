05/12/2007
(Индипендант, Блиц - 05/12/07;
Ројтерс, АФП, ВОА, РФЕ/РЛ, Бета, Б92, БИРН, српска влада - 04/12/07)
Српскиот министер за надворешни работи, Вук Јеремиќ, во вторникот (4-ти декември) рече дека неговото министерство и другите институции подготвиле акционен план кој ги посочува мерките што треба да се преземат ако Косово прогласи независност.
Владата сé уште разговара околу документот кој е „врвна тајна“, им рече тој на пратениците, изразувајќи надеж дека Србија никогаш нема да треба да ги спроведе предложените чекори, кои се движат од „многу меки до многу тврди“ со „седум нивоа на реакција“ помеѓу.
Најлесната мерка, објасни Јеремиќ, е „да не се прави ништо“, додека најтешката би била заострувањето на дипломатските односи со земјите што ќе го признаат секое унилатерално прогласување независност од страна на Косово.
На конференцијата во Брисел, српскиот вицепремиер Божидар Ѓелиќ потврди дека Белград ги разгледува сите опции.
Сепак, Србија „во никој случај нема да употреби сила“, белградската новинска агенција Бета ја цитираше неговата изјава.
Двајцата официјални претставници го повторија повикот на нивната земји за продолжување на преговорите за одредување на конечниот статус на Косово додека двете страни не постигнат компромис.
Белград и Приштина остануваат со дијаметрално спротивставени ставови во однос на прашањето на статусот, исто како на почетокот од процесот на преговори во февруари 2006 година.
Етничкото албанско мнозинство во Косово, кое е 90 отсто од вкупното население, инсистира на независност, додека Србија вели дека сé што може да понуди е широка автономија во нејзините граници.
Косовските Албанци предупредуваат дека можат да прогласат независност унилатерално веднаш по 10-ти декември, кога меѓународната тројка која посредуваше со најновата рунда разговори треба да го поднесе својот извештај до генералниот секретар на ОН Бан Ки-Мун.
Сепак, во последниве денови, Приштина сигнализираше дека нема да направи ваков потег без претходно да се координира со ЕУ и САД.
Косовскиот премиер во заминување, Агим Чеку, рече дека не очекува тоа да се случи пред средината на јануари.
„Не зборуваме за унилатерално прогласување независност, туку за координирано прогласување независност“, АФП ја цитираше неговата изјава во вторникот.
Јеремиќ, кој се состана со британскиот министер за надворешни работи, Дејвид Милибенд, во средата во Лондон, пред да се упати на разговори во Њујорк со Бан и амбасадорите на Советот за безбедност на ОН, рече дека Србија ќе се соочи со силен притисок во врска со Косово во текот на следните недели.
„Србија се наоѓа во многу тешка ситуација и затоа нам ни се потребни енергични и модерни мерки, кога станува збор за нашиот однос со меѓународната заедница“, изјави тој за новинарите во вторникот.
