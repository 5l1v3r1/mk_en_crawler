23/04/2007
Од Игор Јовановиќ за Southeast European Times во Белград – 23/04/07
Српските власти започнаа дипломатски обид за уништување на планот за статусот на Косово предложен од страна на специјалниот пратеник на ОН Марти Ахтисари.
Апелирајќи до неколку неодлучени земји, Белград се надева да добие поддршка од Советот за безбедност во обидот за понатамошни преговори и нов преговарач.
Српскиот премиер Воислав Коштуница и претседателот Борис Тадиќ и понатаму тврдат дека идејата за независно Косово е неприфатлива.
Тие го отфрлија планот на Ахтисари -- кој би го отворил патот за независност на Косово под контрола на меѓународната заедница.
Албанската страна, пак, го одобрува.
Највидливиот сојузник на Белград е Русија, која тврди дека решението за косовскит проблем не треба да биде избрзано и треба да биде прифатливо и за двете страни.
Ставот на Москва и даде време и можност на Србија да придобие дополнителна помош.
Вук Јеремиќ, советник на Тадиќ, вели дека дипломатското дејствување ќе биде фокусирано главно врз оние земји-членки на Советот за безбедност кои изразија неодлучност.
Советникот на Коштуница, Владета Јанковиќ, ги истакна Словачка и Индонезија, додавајќи дека Белград „треба да смета и на“ Конго, Гана и Јужна Африка.
Минатата недела, министерот за надворешни работи Вук Драшковиќ замина за Преторија за да лобира кај тамошните претставници, вклучувајќи го и претседателот Табо Мбеки.
Политичките аналитичарите даваат различни оценки за изгледите.
Според Душан Јањиќ, седницата на Советот за безбедност одржана на 3-ти април и остави на Србија „повеќе време и простор за нови чекори, со цел Србија да ја зајакне својата држава и националното присуство на Коосво, како и положбата на Србите во покраината“.
Но еден друг аналитичар, Ненад Ѓурѓевиќ, смета дека Белград ќе може да започне нови преговору само ако понуди нова конкретна стратегија за Косово - која што ќе биде прифатлива и за меѓународната заедница.
Поранешниот српски министер за надворешни работи Горан Свилановиќ, сега претставник на Пактот за стабилност, изјави за новинската агенција Танјуг дека Белград може да побара „продолжување на преговорите со одреден рок“, со поделба на покраината како цел.
Според него, преговорите би траеле три до шест месеци.
Во соработка со Приштина и Контакт групата, би била воспоставена управа на еден српски ентитет во северно Косово, а тој ентитет потоа ќе прогласи независнот.
После тоа, Белград ќе се согласи на независнот на останатиот дел на Косово од Србија.
Меѓутоа, Контакт Групата постојано вели дека поделбата на Косово не е опција, а исто така и Приштина ја отфрли ваквата идеја.
Во секој случај, велат аналитичарите, ваквиот предлог би можел да предизвика дополнителни проблеми за Белград.
Риза Халими, претставник на етничките Албанци кои живеат во јужна Србија и единствениот албански претставник во српскиот парламент, рече на 3-ти април дека нејзиното изборно тело може да побара нивниот регион да биде приклучен кон Косово, ако покраината биде поделена.
Албанците го сочинуваат мнозинството во општините Прешево и Бујановац, во близина на границата со Косово.
На референдумот одржан во 1992-та година, Албанците од овие општини се изјаснија дека сакаат да бидат приклучени кон Косово и ја нарекоа нивната територија источно Косово.
Ниту српската влада ниту меѓународната заедница не го признаа референдумот.
Во моментов, претставници на Белград се обидуваат да ги вклучат Албанците од овие две општини во политичкиот живот на Србија.
Меѓутоа, политичкиот живот е во сенка на Косово.
Поминаа повеќе од 12 недели од владините избори, а земјата сеуште нема нова влада.
Демократскиот блок не само што е поделен и очигледно не во можност да постигне договор за коалиција, туку исто така се соочува со силен притисок од ултранционалистичките Радикали.
Тие ставија до знаење дека планираат да извлечат корист од секоја забележана слабост во однос на Косово.
Лидерот на Радикалите Томислав Николиќ се пофали со намерата на неговата партија да организира „уште еден 5-ти октомври“ заради Косово.
Тоа е датумот кога стотици илјади демонстранти ги нападнаа државните институции и го соборија режимот на Милошевиќ -- од кој Радикалите беа дел.
„Ние [Радикалите] велиме да, способни сме“, вели Николиќ.
„Никој нема да остане дома кога ќе биде решено косовското прашање“.
Радикалите, чиј лидер, Воислав Шешељ, го очекува судење во Хашкиот трубунал, се најсилната партија во Србија, со околу 1 милиони гласови освоени на општите избори на 21-ви јануари.
Оттогаш, се чини дека неуспехот на демократските партии да постигнат договор ги поттикна ултранационалистите.
Анкетарите, како на пример Винко Ѓуриќ од агенцијата Ипрес, велат дека има изгледи демократските партии да ја изгубат почвата под нозете доколку се одржат нови избори.
Некои предупредуваат дека Радикалите би можеле дури и да соберат доволно гласови за да ја преземат власта.
Соочени со опасноста од десницата, демократските партии немаат голем избор освен да заземат екстремен став за иднината на покраината.
Зборовите на Коштуница на 27-ми март, изнесени на националната телевизија, беа груби.
„Руското вето во Советот за безбедност за планот на Ахтисари за расцепување на Србија, за безмилосно преуредување на границите на нашата држава и вето на Русија за бруталното крадење на 15 отсто од српската територија е во најдлабока смисла историско за Србија и нејзиниот народ“, рече тој.
Тој став предизвика остри критики од коалицијата на Либерал Демократите на Чедомир Јовановиќ, единствената партија во српскиот парламент која ја поддржува идејата Белград да ја прифати потенцијалната независност на Косово.
Еден од коалиционите лидери, Милан Протиќ, го обвини Коштуница за претворање на Србија во „руска колонија и одвлекување од евро-атлантска интеграција“.
Српскиот Устав наложува дека новата влада мора да биде формирана до 15-ти мај, кога истекува рокот од три месеци.
Ако не биде постигнат договор, Србите ќе мора повторно да излезат на избори.
Тадиќ рече дека преговорите за коалиција ќе се засилат почнувајќи од овој месец, но не беше во можност да фрли светлина врз изгледите.
Косовскиот прашање ја ограничува српската политика, додека пак косовското прашање е заплеткано во сложености кои произлегуваат, делумно, од српската политика.
Резултатот, во двата случаи:
одолжување.
