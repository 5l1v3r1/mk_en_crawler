19/10/2009
(Разни извори -- 02/10/09 - 13/10/09)
Балканските и европските претставници почувствуваа големо олеснување кога беа објавени резултатите од повторениот референдум во Ирска за Лисабонскиот договор.
Над 75 отсто од гласачите во третиот остров по големина во Европа гласаа за на 2-ри октомври, со што беше поништено нивното првично одбивање на договорот во првото гласање одржано пред 16 месеци.
Се чинеше дека Унијата ја надмина кризата во која западна заради ирското одбивање на договорот, кој мора да биде ратификуван од сите 27 земји-членки за да стапи на сила.
Отстранувајќи ја таа голема пречка, и останувајќи уште Полска и Република Чешка да ги завршат нивните постапки за ратификација, се чинеше дека Унијата е подготвена да ја исполни својата цел, односно договорот да стапи на сила на почетокот од следната година.
Првичниот план беше Договорот да стапи на сила на 1-ви јануари 2009-та година.
„Ти благодарам Ирска!
Ова е голем ден за Ирска;
ова е голем ден за Европа“, рече претседателот на Европската Комисија (ЕК) Жозе Мануел Баросо по гласањето.
Содржината на договорот -- кој го дополнува Договорот од 1992-та година за ЕУ и Договорот од 1957-та година за формирање на Европската Заедница -- беше концепиран на самитот на ЕУ во октомври 2007-та година.
Лидерите на 27 земји-членки го потпишаа на официјална церемонија во Лисабон неколку недели подоцна, на 13-ти декември.
Штом стапи на сила, повелбата ќе го расчисти патот за реформите насочени кон приспособување на структурите на Унијата која беше речиси удвоена со примањето на 12 нови членки во изминативе пет години.
Таа, исто така, ќе подготви терен за рационализација на функциите на ЕУ, вклучувајќи го и донесувањето одлуки, како и да и даде на Унијата поголема сила на светската сцена.
Ирското „не“ на гласањето во јуни 2008-та година беше голем удар, не само за плановите за реформи на ЕУ, туку и за аспирациите на некои земји кои чукаат на вратата на Унијата.
„Без Лисабонскиот договор нема проширување“, рече францускиот претседател Никола Саркози по првиот референдум во Ирска.
„Би било многу чудно Европа која се состои од 27 земји кои имаат потешкотии да се договорат за институции кои ќе работат да се согласи да прими 28, 29, 30, 31 член.
Претставниците во другите главни градови на ЕУ и институциите го делеа истото мислење дека проширувањето -- еден од најуспешните проекти на Унијата -- мора да почека се додека не биде прифатен Лисабонскиот договор.
Меѓутоа, според експертите, сегашната институционална рамка за ЕУ од 27 земји-членки, утврдена со договорот од Ница, не пропишува технички, правни или административни бариери за понатамошно проширување на Унијата.
Се работи за политичка волја, велат тие.
Затоа Македонија -- една од трите официјални земји-кандидати за членство во ЕУ, заедно со Хрватска и Турција -- и Србија, која се очекува да ја поднесе својата апликација за членство до крајот од годинава, го поздравија прифаќањето на Лисабонскиот договор во Ирска.
„Тоа создава една појасна ситуација во однос на проширувањето на ЕУ;
неговата имплементација ќе биде еден плус за европските земји кои имаат аспирации за членство во Унијата“, рече македонскиот премиер Никола Груевски, чија земја чека датум за започнување на преговорите за влез со Брисел уште од крајот на 2005-та година.
Претставниците во Србија, исто така, го поздравија гласањето во Ирска, а претседателот Борис Тадиќ го нарече „голем поттик за процесот на проширување на ЕУ“, а вице-премиерот Божидар Делиќ го нарече „добра вест“ за европскиот пат на неговата земја.
„Се работи за привршување на петгодишниот институционален вакуум на нашиот континент“, изјави Делиќ за белградското радио Б92 на 4-ти октомври.
Веднаш штом полскиот и чешкиот претседател го потпишат договорот што нивните земји веќе го одобрија, Европа конечно ќе „може да се справи со предизвиците на 21-от век“, додаде тој.
Но, олеснувањето и еуфоријата беа краткотрајни.
Претставниците на ЕУ беа зафатени со разгледување на следните чекори кон финализирање на процесот за ратификација и подготовки за дводневниот самит во Брисел на 29-ти октомври, два дена пред завршувањето на актуелниот мандат на ЕК.
Лидерите на 27 земји ќе се сретнат во белгискиот главен град за да разговараат за назначувањето на првиот редовен претседател и министер за надворешни работи, како и за некои други институционални прашања.
Медиумите низ континентот веќе беа преполни со шпекулации за можните кандидати за новата ЕУ, кога чешкиот претседател Вацлав Клаус ги расипа плановите откако еден ден порано неговиот полски колега, Лех Казински, го потпиша договорот на 10-ти октомври.
Иако и двата дома на чешкиот парламент го одобрија договорот на почетокот од годинава, Клаус побара повлекување од Повелбата за фундаментални права, слично на тоа за што беше преговарано од Британија и Полска во 2007-та година.
„Пред ратификувањето, Република Чешка мора барем да договори слично изземање“, рече Клаус.
Тоа, објасни тој, е потребно за да се спречат потомците на милиони Германци протерани од неговата земја после Втората Светска Војна да си ги бараат назад нивните имоти откако повелбата за правата ќе стане задолжителна со закон.
Покрај новата пречка поставена од страна на Клаус, кој се противи на продлабочување на интеграцијата на ЕУ, една група од 17 законодавци блиски до него поднесоа предлог за договорот до Уставниот суд во земјата.
Судот ќе одржи сослушување за жалбата на 27-ми октомври, само два дена пред самитот во Брисел.
Видно фрустрирани од потегот на Клаус, европските претставници дадоа на знаење дека нема да му дозволат да го држи останатиот дел од ЕУ во заложништво со тоа што одбива да го потпише договорот.
Тие побараа од него да престане да поставува пречки.
„Јасно е дека мора да чекаме завршување на процесот во чешкиот уставен суд“, рече Баросо по разговорите со чешкиот премиер Јан Фишер во Брисел на 13-ти октомври.
„Но, штом заврши тоа, пуштањето на пресудата, очекуваме Република Чешка да ги почитува обврските што ги превзема.
Дополнителните одлагања не му одат во прилог на ничии интереси, најмалку на оние на Република Чешка, рече претседателот на ЕК.
Но, и покрај предупредувањата од Брисел дека Чесите би можеле да го изгубат правото да имаат свој комесар во идната ЕК доколку договорот не стапи на сила, Клаус нема намера да попушти.
Фишер формира работна група која ќе изработи документ во кој ќе биде формулирано барањето на Клаус и ќе го поднесе до лидерите на 26 други земји од ЕУ за да го одобрат, или на самитот на крајот од октомври или на тој во средината на декември.
„Би можело да има кратка политичка декларација, во врска со фактот кој подоцна би бил ставен во протокол.
Ова е правната форма поднесена на дискусија“, изјави Фишер за новинарите по неговата средба со Баросо.
Претседателот на ЕК рече дека не постојат шанси Унијата да се согласи на нови преговори за содржината на договорот.
„Она што не е прифатливо е повторно отворање на преговорите“, нагласи Баросо.
„Тоа е апсурд, тоа би било нереално“.
