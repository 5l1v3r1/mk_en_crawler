07/05/2006
БЕЛГРАД, Србија и Црна Гора -- Министерот за надворешни работи на Србија и Црна Гора, Вук Драшковиќ, повика на отпуштање на највисоките српски безбедносни власти поради континуираното неапсење на обвинетиот за воени злосторства Ратко Младиќ.
Во интервјуто од саботата (6-ти мај) во „Блиц“, Драшковиќ ги обвини шефовите на безбедносните тела и надлежните министри, меѓу кои и српскиот министер за внатрешни работи, Драган Јоциќ, и директорот на Безбедносно-информативната агенција, Раде Букатовиќ.
„Младиќ мора да биде уапсен, и тоа не кога било, туку во следните десет дена.
Потоа ќе биде премногу доцна“, рече Драшковиќ.
Тој ја опиша меѓународната позиција на Белград како „повеќе од тешка“ откако ЕУ ги прекина разговорите за Договорот за стабилизација и асоцијација со Србија и Црна Гора минатата недела -- мислење што го изразија неколку официјални претставници, меѓу кои и српскиот претседател Борис Тадиќ, министерот за државна администрација и локална власт, Зоран Лончар, и министерот за човекови права на Србија и Црна Гора, Расим Љајиќ.
Во меѓувреме, според извештаите во медиумите од петокот нова серија полициски рации во Белград заврши со неколку апсења.
Петмината се осомничени за помагање на Младиќ да ја избегне правдата.
(Блиц, АП, Политика, Данас - 06/05/06;
Бета, Танјуг, РТС - 05/05/06)
