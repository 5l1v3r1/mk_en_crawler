29/01/2009
Од Горан Трајков за Southeast European Times во Скопје -- 29/01/09
Сите главни политички партии во Македонија ги објавија своите кандидати, во очекување на претседателските и локалните избори закажани за 22-ри март. 
Двете најголеми партии номинираа професори по политички науки, од кои едниот беше член на владите во 1990-тите.
Ѓорѓе Иванов, професот на Скопскиот универзитет, обезбеди кандидатура од владејачката ВМРО-ДПМНЕ, со убедлива разлика на партиската конвенција. 
Тој го порази својот противкандидат Тодор Петров со 1.016 наспрема 91 глас. 
„ВМРО-ДПМНЕ ... 
под водство на [премиерот] Никола Груевски ... 
создаде атмосфера која ги обединува Македонците, Албанците, Турците, Ромите и другите“, рече Иванов.
Пред обраќањето на двата кандидата на ВМРО-ДПМНЕ на партиската конвенција, Груевски го критикуваше претседателот во заминување Бранко Црвенковски, за наводното крадење на последните претседателски избори и некандидирањето за реизбор.
„Тој се плаши да се соочи со граѓаните и да побара втор мандат, што е практика на секој претседател кој го завршува првиот мандат“, се потсмеа Груевски.
Најголемата опозициска партија, СДСМ, го избра Љубомир Фрчковски, кој ужива поддршка и од помалата Нова социјалдемократска партија. 
Фрчковски, сега политиколог, беше министер за внатрешни работи и за надворешни работи во 1990-тите.
„Груевски избра кандидат кој може лесно да го контролира и се одлучи за политичка конфронтација. 
Ние сме фокусирани на поразувањето на оваа штетна и изолационистичка политика“, рече претседателот на партијата СДСМ, Зоран Заев, по изборот на Фрчковски.
Другите партии излегоа со сопствени кандидати. 
Владејачката партија на етничките Албанци, ДУИ, го кандидираше Агрон Буџаку, поранешен министер за транспорт и врски. 
Опозициската албанска партија ДПА ја кандидираше Мируше Хоџа, професорка. 
Таа и независната Слаѓана Тасева се двете жени-кандидати за претседател оваа година. 
Трета албанска партија, ПДП, го кандидираше Невзат Халили, нејзин поранешен претседател.
Нова демократија, пак, го кандидираше својот водач, Имер Селмани. 
Тој беше министер за здравство во коалициската влада ВМРО-ДПМНЕ и ДПА од 2006 до 2008 година.
Либералдемократите го кандидираа Нано Ружин, поранешен амбасадор во НАТО. 
Ружин се согласи да се кандидира откако Срѓан Керим, многу ценет поранешен министер за надворешни работи и претседател на Генералното собрание на ОН, одби да влезе во претседателската трка како кандидат на СДСМ.
Најпознат кандидат е поранешниот министер за внатрешни работи Љубе Бошковски, кој помина повеќе од три години во притворот во Хаг за наводни воени злосторства, пред да биде ослободен од обвинението. 
Бошковски ќе учествува како независен кандидат.
