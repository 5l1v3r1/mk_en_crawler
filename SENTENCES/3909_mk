11/01/2008
(AП, Ројтерс, ДПА, ББС, УПИ, Балкан инсајт, Канцеларија на високиот претставник - 10/01/08)
Главниот меѓународен претставник во Босна и Херцеговина (БиХ) во четвртокот (10-ти јануари) нареди итно одземање на патничките документи и личните карти на четворица членови на семејството на бегалецот од босанските Срби осомничен за воени злосторства, Радован Караџиќ.
Високиот претставник Мирослав Лајчак ја издаде наредбата „на барање на Меѓународниот кривичен трибунал за поранешна Југославија (МКТЈ) и во тесна соработка со релевантните локални агенции за спроведување на законот“, се вели во изјавата на словачкиот дипломат.
Мерката важи за сопругата на воениот водач на босанските Срби, Лилјана Зелен-Караџиќ, синот Александар, ќерката Соња Караџиќ-Јовичевиќ и нејзиниот сопруг, Бранислав Јовичевиќ.
„Овие четири лица се на еден или друг начин предмет на наредби на Судот на БиХ, на одлука на Министерскиот совет на БиХ, на меѓународни финансиски и патнички санкции и тековни кривични истраги, за нивната улога во мрежата на поддршка на Радован Караџиќ“, рече Лајчак.
„Денешните активности се темелат на овие мерки.“
Во четвртокот четворицата ги предадоа своите пасоши и лични карти во полициската станица на упориштето на босанските Срби, Пале, 16 километри источно од Сараево, и им беше кажано дека не смеат да ја напуштат земјата.
Лајчак, исто така, й даде инструкции на пограничната полиција на БиХ да ги преземе сите неопходни мерки ако тие се обидат да заминат.
Високиот претставник, кој има сеопфатни надлежности во БиХ, понатаму истакна дека неговата наредба стапува на сила автоматски и не претставува предмет на судско разгледување на ниту еден суд во земјата, нејзините ентитети, или каде било на друго место.
Портпаролката на Министерството за внатрешни работи на Република Српска, Тамара Деспениќ, беше цитирана од Ројтерс дека агенциите за безбедност на БиХ и соседните земји веќе се известени за мерката.
Караџиќ се наоѓа во бегство повеќе од 12 години.
Тој исчезна пред неколку месеци, откако МТКЈ го издаде своето првично заедничко обвинение против него и поранешниот воен командант на босанските Срби, Ратко Младиќ, во јули 1995 година.
Двајцата беа обвинети за геноцид во масакрот во Сребреница во 1995 година на 8.000 мажи и момчиња од босанските муслимани, за време на 43-месечната опсада на Сараево.
Роднините на Караџиќ постојано негираат дека имаат каков било контакт со него.
Во својот втор јавен апел до својот сопруг да се предаде, Лилјана Зелен-Караџиќ тврдеше дека нема поим каде се наоѓа нејзиниот сопруг „ниту, пак, дали е жив“.
Во обид да го фатат најбараниот обвинет на МКТЈ, војниците на НАТО и ЕУФОР спроведоа голем број рации во домот на семејството Караџиќ во Пале и во оние на нивните деца.
Документите запленети за време на претресите не ги поткрепиле тврдењата на семејството, велат меѓународните претставници.
„Меѓународната заедница јасно стави до знаење дека очекува властите во Босна и Херцеговина целосно да соработуваат со МКТЈ, играјќи активна улога во апсењето на сите преостанати обвинети и разоткривање на нивните мрежи на поддршка“, рече Лајчак во четвртокот.
Од другите настани, централната влада на БиХ во четвртокот усвои одлука со која ги замрзнува за период од 12 месеци финансиите на Караџиќ и Младиќ, како и оние на двајцата друго бегалци, поранешниот полициски командант на босанските Срби, Стојан Жупљанин, и воениот водач на хрватските Срби, Горан Хаџиќ.
