09/02/2012
Мишко Талески за Southeast European Times во Скопје -- 09.02.12
Македонската влада е партнер со приватниот сектор на државата и академската заедница за полесно вработување специјалисти од информатичката технологија од земјата, образовање на други и привлекување странски инвестиции, и таа инвестиција вродува со плод.
„Го зголемуваме капацитот на државата да произведува специјалисти во информатичката технологија и целосно да го развие информатичкиот сектор за стимулирање на економијата“, рече за SETimes министерот за информатичо општество и администрација, Иво Ивановски.
Заложбите на оваа политика, кои се дел од стратешкиот план на министерството за периодот 2012-2014 година, имаат за цел и спречување на одливот на мозоци со користење на специфични стратешки проекти.
Истите го комплетираат инвестицискиот и градежниот бум во Македонија, кој ја зголеми повеќе од двојно потребата од специјалисти за информатичка технологија и вработени кои се вешти во користењето компјутери, велат бизнисмените.
„Порано имавме аутсорсинг со мала фирма за информатички технологии, за да ја направат веб-страницата на нашата организација, како и за да ни помогнат со Интернет понудите и рекламирањето. 
Како што растеше побарувачката, вклучивме други професионалци од информатичката технологија“, рече за SETimes Александар Алексиев, сопственик на фирмата за увоз на текстил Алжар.
Воведувањето електронско банкарство имаше голем ефект врз начинот на кој Алжар -- и повеќето други претпријатија -- работат, целосно охрабрени и помогнати од комерцијалните банки, рече Алексиев.
„Скоро сите претпријатија што јас ги знам усвоија свој менаџмент и начини на кој го водат бизнисот. 
Тоа, од друга страна, придонесе за отворање многу мали и средни компјутерски фирми што им помагаат“, додаде тој.
Ивановски објасни дека брзото темпо на технолошката промена изискува чести унапредувања на вештините во буквално сите области -- а целта не е да се остави некој да заостанува.
Минатиот месец владата понуди бесплатни почетни компјутерски курсеви за 7.500 луѓе во 22 градови, осмислени така да им помогнат на потребите на бизнисите, како и да ги привлечат граѓаните да ги користат социјалните медиуми за лична употреба, вклучително и постарите.
„Во наш интерес е граѓаните да ја зголемат својата компјутерска писменост и писменоста во комуникациските технологии, бидејќи тоа е критириум според кој ЕУ, како и ОН, ги вршат своите рангирања“, рече Ивановски.
Планот предвидува поддржување одржлив информатички сектор преку проекти како што е Е-демократија и Е-образование, како и кампањи за образование и компјутери, како што е „компјутер за секое дете“.
Најновата кампања за обезбедување компутери за училиштата опфати 15.500 лаптопи за учениците и 5.500 за наставниците.
Проектите уследија по првичните напори преку кои Македонија стана првата држава која има вај-фај мрежи кои ја покриваат целата нејзина територија.
Но, фокусот е ставен на образованието и мрежното поврзување, особено со странските организации.
Во септември 2011 година, новиот Факултет за информатички технологии (ФИНКИ) во Скопје, ги отвори своите врати за новите студенти, примајќи 650. 
Два месеци подоцна македонското Здружение на информатичко-комуникациски технологии беше домаќин на Третата меѓународна научна конференција за 120 иноватори од 15 земји.
Официјалните претставници на приватните образовни институции за информатички технологии, како што е Академија Александрија, велат дека зголемената побарувачка и можностите за инвестирање покажуваат надеж.
„Се трудиме да предаваме не само за употребата на мрежите на социјалните медиуми, туку и за практичните, професионални напори врзани со работата“, рече за SETimes директорот на Александрија, Александар Марјановиќ.
Да се задржи правецот и да се стане регионален водач изискува соодветно интегрирање на професионалци во информатичките технологии и, преку, нив привлекување странски инвестиции, рече тој.
„Нашата академија тесно соработува со министерствата за информатичко општество и за образование и ние се бориме да изградиме врски со организациите во странство, бидејќи имаме да понудиме квалификувани кадри“, додаде Марјановиќ.
