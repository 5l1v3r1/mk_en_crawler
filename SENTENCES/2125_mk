15/03/2005
(Институт за воено и мирнодопско известување, БиБиСи - 11/03/05; АФП, Центар за студии за Југоисточна Европа - 10/03/05; Блиц - 09/03/05)
Одлуката на поранешниот косовски премиер Рамуш Харадинај да му се предаде на Трибуналот на ОН за воени злосторства наиде на пофалби не само од страна на меѓународните претставници, туку и од страна на политичарите и новинарите во некои поранешни југословенски републики.
Потегот на Харадинај претставува „одговорен чин“, рече министерот за надворешни работи на Србија и Црна Гора, Вук Драшковиќ. 
Новинарите во Хрватска, во меѓувреме, го спротивставуваат примерот на Харадинај со оној на генералот во бегство Анте Готовина, чие одбивање да му се предаде на Трибуналот на ОН би можело да го попречи започнувањето на разговорите за пристапување со ЕУ, закажано за в четврток (17-ти март). 
Еден од најбараните обвинети од страна на МКТЈ, Готовина, се наоѓа во бегство уште од средината на 2001 година. 
Неговата екстрадиција во Хаг претставува последниот преостанат услов што Загреб мора да го исполни за да започнат разговорите за пристапување со ЕУ.
Меѓународниот кривичен трибунал за поранешна Југославија (МКТЈ) го обвини Харадинај по 37 точки од обвинението за злосторства против човештвото и прекршување на законите и обичаите на војувањето, извршени за време на конфликтот во периодот 1998 до 1999 година во Косово. 
Тој ги негираше обвиненијата.
„Харадинај знаеше нешто што другите одбиваат да го разберат“, објави хрватскиот дневен весник Jутарњи лист на 10-ти март. 
„Тој знаеше дека ако одбие да се појави [пред МКТЈ], Косово ризикува да западне во изолација и сиромаштија.“
„За разлика од вечниот бегалец Готовина ... 
Харадинај ќе се врати на Косово ... 
не со имиџ на криминалец“, предвиде друг хрватски дневен весник, независниот Нови лист.
Министерот за човекови права на Србија и Црна Гора, Расим Љајиќ, рече дека обвинението против Харадинај би можело да направи многу за да ја зајакне српската доверба во МКТЈ. 
Покрај тоа, додаде тој, ќе изврши голем притисок врз властите за целосна соработка со судот.
Косовските Албанци им одржаа лекција на Хрватите и Србите за тоа како да ги исполнат своите обврски кон меѓународната заедница, пишува словенечкиот дневен весник Дeлo во коментарот во врска со одлуката на Харадинај.
Весникот ја критикува Хрватска за „повеќе или помалку непотребно тетеравење“ на својот пат за пристапување во ЕУ и Србија за испраќање во Хаг само на оние обвинети кои се подготвени да се предадат.
Ако сакаше Србија можеше да ги фати сите обвинети од страна на МКТЈ, вели весникот, додавајќи дека предавањето на Харадинај - на кое српските власти повикуваа долго време - го елиминира еден од главните аргументи што Белград ги користеше за да го оправда своето бавно темпо на соработка.
Македонската вицепремиерка Радмила Шеќеринска ја поздрави главно мирната реакција на косовските Албанци на обвинението против Харадинај и неговото предавање. 
Тоа испрати „исклучително важен сигнал“ во врска со подготвеноста на провинцијата да ги усвои европските вредности и ќе им помогне во „добивањето на важни поени за разговорите во врска со идниот статус на Косово“, рече таа.
