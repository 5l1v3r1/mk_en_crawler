05/01/2005
(Атинска новинска агенција, Катимерини - 04/01/05; Dnevnik.bg - 27/12/04; Интернешнал хералд трибјун - 23/12/04; AП, АФП - 22/12/04)
Грчкиот премиер Костас Караманлис изјави дека 2005 година ќе биде година на големи промени и реформи во економијата, администрацијата, образованието и здравството. 
Нивната цел ќе биде создавање на неопходните услови за динамичен и стабилен економски развој, објави во вторникот (4-ти јануари) Атинската новинска агенција.
„Основната цел е конкурентна економија, која ќе создава повеќе нови работни места“, агенцијата ја цитира изјавата на Караманлис дадена на приемот во понеделникот, организиран од страна на Атинската трговска и индустриска комора. 
„Ние работиме за граѓаните секој ден да откриваат сé повеќе видливи резултати во однос на подобрувањето на својот секојдневен живот“, додаде тој.
Караманлис ќе се состане со членовите на својот кабинет оваа недела со цел да се утврдат приоритетите во секој сектор и да се идентификуваат проблемите кои бараат итно решение. 
Според извештаите во печатот, Владата планира преземање на голем број чекори, меѓу кои и зголемување на даноците и цените, намалување на државните трошоци, како и усвојување на нов закон за развој.
Министерот за економија и финансии, Јоргос Алогоскуфис, кој, исто така, присуствуваше на приемот, на новинарите им рече дека следните 12 месеци ќе бидат „клучни“ за земјата.
Грција беше остро критикувана од страна на официјалните претставници за финансии на ЕУ поради тоа што не успеа да ги стави под контрола јавните трошоци, што го донесе нејзиниот дефицит далеку над горната граница од 3 отсто од БДП, утврден за земјите во Еврозоната. 
Рекордната сума за атинската Олимпијада 2004 не беше единствената причина за големата буџетска празнина, велат грчките официјални претставици и официјалните претставници на ЕУ.
Наведувајќи ги новите податоци и пазарните докази, грчкиот дневен весник Kатимерини во вторникот објави дека буџетскиот дефицит за 2004 година можеби ја достигнал или дури и ја надминал цифрата од 6 отсто. 
Пред околу две недели комесарот за финансии на ЕУ, Јоакин Алмуниа, рече дека грчкиот буџетски дефицит изнесува 5,3 отсто од БДП. 
Тој, исто така, изрази недоверба дека Грција ќе биде во состојба да ја исполни својата цел за буџетски дефицит во 2005 година од 2,8 отсто од БДП, која зависи од економскиот раст од 3,9 отсто. 
Опишувајќи ги цифрите како премногу оптимистички, официјалните претставници на ЕУ велат дека дефицит од 3,6 отсто и раст на БДП од 3,5 отсто се поверојатни.
Односот на долгот наспрема БДП во Грција ја надмина и границата од 60 отсто и изнесуваше околу 112,1 отсто во 2004 година, што претставува зголемување од 109,9 отсто во 2003 година. 
Според владините проекции, тој ќе остане повисок од 100 отсто во текот на следните три години. 
Во 2005 година тој ќе изнесува 111,9 отсто, како што изјавија официјалните претставници на ЕУ.
Алогоскуфис во понеделникот изјави дека целта оваа година е да се постигне економски раст и поголема конкурентност за да може земјата „да ги реши проблемите со невработеноста и јавните финансии“. 
Тој изрази уверување дека владината економска политика и подобрувањето на економијата ќе им помогне на властите да ја исполнат својата цел.
