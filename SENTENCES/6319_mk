22/11/2011
Од Линда Карадаку за Southeast European Times во Приштина -- 22/11/11
Европскиот Комитет за спречување тортура и нехуман или деградирачки третман или казнување (ЦПТ) минатиот месец објави извештај за ситуацијата во косовските затвори и затворски центри, признавајќи дека „правната рамка што го управува одземањето на слободата од страна на Косовската полиција (КП) претрпе одредени промени“.
„Конкретно, максималното траење на полицискиот притвор е намалено од 72 на 48 часа; што се однесува до малолетниците, максималното траење од 24 часа останува непроменето“, се вели во извештајот од октомври.
Но, ЦПТ акцентираше бројни недостатоци, вклучително и наводите за лош третман на затворениците и одбивање да им се дозволи на некои да контактираат со адвокат додека не заврши неколкучасовното испрашување.
„ЦПТ ја повторува својата препорака да се преземат чекори за да се осигури дека правото на пристап до адвокат го имаат сите лица обврзани да останат во полиција, од самиот почеток“, се истакнува во извештајот.
Според косовската влада, ситуацијата во затворите е значително подобрена. 
„Генерално, овие центри ги исполнуваат условите предвидени со меѓународните стандарди“, рече за SETimes Виган Ќороли, правен советник на косовскиот министер за правда, Хајредин Куци.
ЦПТ во својот извештај објави дека Дубрава, најголемиот затвор во Косово, со официјален капацитет од 1114 лица, имал 807 машки затвореници во време на посетата, додека 33 други се чувале во болничкиот оддел на затворот.
Корективниот центар Липјан и понатаму е единствен затворски капацитет за жени и малолетници, со 160 затвореници.
Томе Гаши, познат косовски адвокат, вели дека затворската ситуација може да се погледне низ две перспективи: оние кои се таму „по грешка“ и други кои знаат дека се виновни.
„За нив [во втората категорија] косовските затвори ги исполнуваат европските стандарди поради тоа што храната е подобра таму отколку за половина од косовското население надвор. 
Тие имаат многу добар третман ... 
тие имаат повеќе слобода отколку што треба да имаат во затвор“, рече Гаши за SETimes.
Сепак, тој посочува дека непотизмот меѓу затворските работници -- заедно со ниските плати за персоналот -- води до бегства на затворениците. 
Поради логистички прашања, не е непознато стражарите да работат во затвори каде што се затворени нивни роднини.
„Не е добро тоа што десетици семејно поврзани затворски стражари работат, на пример, во Дубрава, но засега нема друг избор“, рече тој.
Во својот извештај ЦПТ вели дека неговата делегација „беше сведок, на пример, на прекумерно семејно поврзан персонал и затвореници во Дубрава, што покажува атмосфера на фаворизирање“.
Истиот додава: „ЦПТ ги повикува надлежните власти да преземат решителни дејства за борба против феноменот на корупција и фаворизирање во сите затворски центри во Косово“.
Гаши, исто така, ги споменува затворениците од висок профил кои „создаваат сопствени групи во рамките на еден затвор, особено оние [што служат] долги затворски казни“. 
Во тој момент, „стражарите стануваат повеќе затвореници од затворениците“. 
Тој, исто така, посочува други проблеми, како што е користењето мобилни телефони и забранети предмети во затворите.
Еден затвореник, А.Красниќи, поминал два месеци зад решетки во Липјан и Дубрава. 
Тој изјави за SETimes: „Бидејќи бевме затворени за сообраќаен прекршок, ние имавме поголема слобода за движење, можевме да се јавуваме кога сакаме, освен во периодот за посети. 
Условите и третманот беа добри, но од моето искуство, би кажал дека има многу повеќе ред во Липјан отколку во Дубрава“.
Косовскиот центар за рехабилитација на жртвите на тортура, кој, исто така, ги набљудува затворите, признава дека има одреден напредок, но вели дека мора да се стори повеќе.
Фериде Рушити, директорка на центарот, вели дека проблемите ја вклучуваат инфраструктурата, сместувањата на затворениците и пренатрупаноста. 
Конкретно, во Дубрава, таа наведува и „други проблеми, како што се корупцијата и непотизмот“.
