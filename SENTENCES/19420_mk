31/10/2007
AНКАРА, Турција -- Премиерот Реџеп Тајип Ердоган во вторникот (30-ти октомври) му кажа на парламентот дека Турција нема да се откаже од дипломатските напори за решавање на кризата со курдските сепаратисти, но нема ниту да ја исклучи можноста за прекугранична воена операција против Курдистанската работничка партија (ПКК) во северен Ирак. 
Ердоган за нападите на терористичката група го обвини „вакуумот во ирачката влада“ и рече дека водечките земји во светот и во регионот не й ја даваат на Анкара поддршката што й е потребна во борбата против ПКК. 
Тој, исто така, предупреди дека идните односи помеѓу САД и Турција зависат од одговорот на Вашингтон на ова прашање.
Исто така во вторникот, министерот за надворешни работи, Али Бабаџан, рече дека Турција сака проблемот со ПКК да се дискутира и да биде решен во рамките на ЕУ. 
Тој, исто така, истакна дека неговата земја е помеѓу оние што ја поддржуваат интеграцијата на Ирак, развојот и безбедноста. 
(Радикал - 31/10/07; РИА Новости, АФП, СНН Турк, Ксинхуа - 30/10/07)
