01/11/2006
Од Игор Јовановиќ за Southeast European Times во Белград – 01/11/06
Фудбалските хулигани, кои честопати ги насочуваат навредите кон противничкиот тим, вообичаено не ја навредуваат својата страна.
Сепак, тоа е токму она што се случи во западниот српски град Чачак минатиот месец, кога страсните поддржувачи на локалниот клуб Борац покажаа жестоко расистичко однесување -- насочувајќи ги навредите кон еден од играчите на својот тим.
За време на натпреварот против Вождовац Белград, околу 40 млади момчиња ставија капи на Кју клус клан, упатуваа нацистички поздрави и му дофрлаа на Мајк Темвењира, црн играч од Зимбавме, кој игра за Борац.
„Оди си зашто никој не те сака“, пишуваше на транспарентот што го држеше групата.
Натпреварот беше прекинат, и продолжи дури откако полцијата ги отстрани 37-те момчиња со капи од трибините.
Повеќето од присутните на статионот аплаудираа на полициската акција и ја покажаа својата поддршка за Темвењира.
Инцидентот беше особено вознемирувачки за српската јавност бидејќи се совпадна со 65-тата годишнина од бруталниот настан за време на Втората светска војна -- убиството на околу 2.200 антифашистички Срби од страна на нацистичките окупаторски сили.
Церемониите по повод одбележувањето на овој настан беа во тек во Чачак истиот ден.
Темвењира, кој игра за Србија веќе пет години, рече дека се плаши за своето семејство и дека за првпат размислува да ја напушти Србија.
Тој рече дека досега немал никакви проблеми и дека му дал на својот син српско име -- Никола -- од љубов кон земјата.
Градоначалникот на Чачак, Велимир Станојевиќ, му се извини на играчот и го повика на остане во Чачак „и покрај срамот што локалните навивачи му го донесоа на градот“.
Само неколку дена подоцна, имаше уште еден сериозен инцидент на фудбалски натпревар во Србија, кога ултаранационалистичките навивачи на белградскиот клуб Рад го исмејуваше тимот-гостин од Нови Пазар, извикувајќи етнички навреди и фалејќи го масакрот во Сребреница.
Нови Пазар е српски град со бошњачко мнозинство.
„Навредувачите извикуваа слогани со расна, етничка и верска омраза и нетолеранција“, рече полицијата.
Околу 154 навивачи на Рад беа уапсени.
Истиот ден полицијата во јужниот град Ниш уапси две млади момчиња, кои под влијание на алкохол ги навредувале верниците во една џамија.
Српските власти реагираа жестоко на овие изрази на нетолеранција.
Премиерот Воислав Коштуница рече дека владата е „изреволтирана од какви било закани насочени кон малцинствата“ во Србија и ќе преземе силна акција против извршителите.
Министерот за спорт, Слободан Вуксановиќ, ги повика властите да одредат построги казни.
„Ако ги казниме хулиганите само со 24-часовен притвор, не сме постигнале ништо.
Сепак, ако им одредиме затворски казни во траење до пет години, нема да има повеќе такви кои ќе помислат да го засрамат градот, земјата и сите нас на таков начин“, рече министерот.
Економските проблеми, вклучувајќи ја и невработеноста, според широкото мислење, придонесуваат за расизмот и ултранационализмот во Србија.
Покрај тоа, земјата треба допрва да расчисти со војните во поранешна Југославија за време на 1990-тите, додека продолжувањето на ќор-сокакот во врска со обвинетите за воени злосторства -- особено Ратко Младиќ, чија неекстрадиција ги прекина српските разговори со ЕУ -- го разгорува радикалното расположение.
