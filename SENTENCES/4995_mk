14/09/2009
Од Наташа Радиќ за Southeast European Times во Загреб -- 14/09/09
Хрватската премиерка Јадранка Косор и нејзиниот словенечки колега Борут Пахор во петокот (11-ти септември) постигнаа договор за тоа како ќе продолжат во врска со тековниот пограничен спор помеѓу двете земји, отворајќи ги вратите за кандидатурата на Хрватска за пристапување во ЕУ.
По скоро една година замрзнати разговори, Словенија и Хрватска ги надминаа политичките пречки во врска со пограничниот спор за областа на Пиранскиот Залив, и се согласија за повторно отворање дијалог.
„Словенечката влада ќе й предложи на парламентарната комисија за надворешна политика и прашања на ЕУ, Словенија да ја повлече својата блокада на преговорите за пристапување на Хрватска во ЕУ“, рекоа двајцата водачи во изјавата по состанокот.
Косор веднаш испрати официјален факс до Шведска, актуелен претседавач на ЕУ.
„Ниту еден документ или унилатерален потег по 25-ти јуни 1991 година -- кога двете земји прогласија независност од поранешна Југославија -- нема никаков правен ефект во решавањето на пограничното прашање, ниту пак пред арбитражниот суд или за време на преговорите за пристапување во ЕУ“, се вели во писмото.
„Ова е ситуација на двајца победници“, рече Косор, додавајќи дека е многу среќна поради договорот.
„Ова претставува успех и победа на дијалогот во најголем интерес на двете земји и нивниот народ.“
Испраќајќи го писмото до шведското претседателство, Хрватска се надева дека ќе го надомести изгубеното време и дека Стокхолм ќе организира конференција за пристапување и ќе отпочне преговори до крајот на овој месец или на почетокот на октомври.
Пахор рече дека двете земји се подготвени за изнаоѓање решение преку билатерален договор или под закрилата на ЕУ.
Овој важен чекор беше поздравен од сите членки на ЕУ, комесарот за проширување на ЕУ, Оли Рен, и Соединетите Американски Држави.
Шведска објави дека е подготвена да ги олесни техничките детали на процесот, изразувајќи надеж дека разговорите ќе можат успешно да завршат до средината на 2010 година.
„Премиерите Косор и Пахор покажаа европско водство во надминувањето на еден тежок ќор-сокак“, рече шведскиот премиер Фредрик Рајнфилд, додавајќи дека договорот „ја истакнува силата на процесот на европска интеграција и умешноста на дијалогот.
Истиот ќе ја унапреди регионална стабилност и ќе послужи како модел за Западен Балкан во целина“.
