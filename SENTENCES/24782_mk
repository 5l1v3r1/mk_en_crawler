04/12/2008
БЕЛГРАД, Србија -- Премиерот Мирко Цветковиќ во средата (3-ти декември) призна дека разговорите со Русија во врска со стратешкиот договор за енергетска соработка западаа во ќор-сокак.
„Нема гаранции дека ќе биде потпишан договорот“, рече Цветковиќ, бидејќи Русија одбива да даде писмени гаранции за спроведувањето на проектот за гасоводот Јужен тек, за пренесување на рускиот гас преку Црното Море, Бугарија и Србија до остатокот од ЕУ.
За време на разговорите минатата недела во Москва, руските власти рекоа дека ќе го спроведат проектот, и покрај двегодишното одложување.
Енергетскиот договор, исто така, содржи договор за продажба на 51 отсто од српското државно претпријатие за нафта и гас, НИС, на Газпром, и меморандум за изградбата и модернизацијата на подземното складиште за гас Банатски Двор.
Генералниот директор на Газпром, Алексеј Милер, в петок ќе го посети Белград.
Во другите вести, српскиот министер за надворешни работи, Вук Јеремиќ, во интервју за едно списание во средата рече дека ЕУ не й дава на Србија доволно позитивни сигнали во врска со интеграцијата, и покрај сето она што Белград го направи за исполнување на своите обврски од Договорот за стабилизација и асоцијација, што го потпиша во април.
Јеремиќ за германското списание Штерн рече дека ако ЕУ не преземе дејства „народот во Србија ќе се чувствува многу непријатно“.
Тој рече дека ЕУ треба да го либерализира визниот режим за да ја охрабри јавноста.
(Блиц, Бета, Фонет, Танјуг, Политика, Б92, Стерн - 03/12/08)
