11/07/2005
Од Јелена Тусуп за Southeast European Times во Белград – 11/07/05
Се зборува дека еден висок комунистички функционер во бивша Југославија во една прилика извикал „Запрете го тој Ројтерс“ кога новинската агенција објави извештај кој не им се допадна на властите.
Неколку децении подоцна, некои луѓе во Србија слично реагираат на Наташа Кандиќ, директорка на Центарот за хуманитарно право во Белград.
Кандиќ го основа центарот во 1992-та година со цел да ги промовира човечките права за сите - без оглед на етничката припадност - и владеењето на правото.
Тоа беа необични идеи во време кога народите од бивша Југославија се убиваа меѓу себе и кога во Белград на власт беше режимот на Милошевиќ.
Дури и денес, тие наидуваат на отпор.
Ја нарекуваа „луда“ и „зла“, ја плукаа и и се закануваа.
Но, таа продолжува со она што е нејзина мисија последниве 15 години - да им овозможи на жртвите да зборуваат и да собира докази и сведочења кои ќе се употребат во суд против осомничените за воени злосторства.
Нејзините напори не се насочени само против осомничените кои се Срби, туку кон сите оние кои извршуваа злочини за време на најужасните конфликти во Европа после Втората Светска Војна.
59-годишната Кандиќ, по струка социолог, е одговорна за објавување на една снимка на која е прикажано убивање на шест заробени Босанци од Сребреница.
Во интервјуто за SE Times, Кандиќ рече дека главната цел за објавување на снимката е да се изврши притисок врз српската полиција за да ги уапси припадниците на Шкорпионите - една од српските паравоени единици кои вршеа воени злосторства во Босна и Херцеговина, како и на Косово.
Ефектот беше драматичен.
Истата вечер кога српските ТВ станици ја емитуваа снимката, властите уапсија неколку бивши припадници на Шкорпионите.
Еден месец подоцна, Кандиќ вели дека не е сигурна дали и сега Србија е подготвена да го „свари“ она што нејзината армија и полиција го правеа за време на балканските конфликти.
„Луѓето мислеа дека нашата земја нема никаква врска со тоа, и покрај тоа што можеме да видиме полициски значки на луѓето кои ги извршија тие убивања на снимката.
Од друга страна, сите институции имаа еден ист став - да ги бранат државните институции но, признаваа дека постојат индивидуалци кои извршиле злосторства“, вели Кандиќ
На објавувањето на снимката му претходеше уште еден скандал во кој беше вмешана Кандиќ.
Ултранационалистичката Српска Радикална Партија ја тужеше откако таа јавно изјави дека нејзиниот претседател, Томислав Николиќ, извршил воени злосторства во хрватското село Антин.
Тие обвинувања ја поттикнаа Демократската Партија на Србија (ДСС) на премиерот Воислав Коштуница да се здружи со Радикалите и Социјалистите на Милошевиќ и да побараат да се престане со она што тие го нарекоа „анти-српска кампања предводена од невладиниот сектор“.
Пратеникот од ДСС Милош Алигрудиќ им се придружи на оние кои и се потсмеваа, велејќи дека „личностите како Наташа Кандиќ не треба да бидат причина за обраќање на истакнати парламентарни претставници“.
Меѓутоа, предмет на неговиот потсмев е жена која има добиено многу меѓународни награди, меѓу кои и Наградата за човекови права во 1993-та година, како и Наградата на ЕУ за демократија и граѓанско општество во 1998-та година.
Нејзиното име, исто така, се најде на листата на 36 европски херои на магазинот Тајм во 2003-та година.
По влегувањето на трупите на НАТО на Косово во јуни 1999-та година, таа отиде во покраината лично да се увери што се случува таму.
Во Подујево, таа се сретна со сведоците кои подоцна сведочеа против Саша Цвјетан и Дејан Демировиќ, кои на крајот беа прогласени за виновни за убиство на 14 Албанци и за ранување на шест деца кон крајот на март 1999-та година.
Цветјан беше осуден на 20 години затвор.
Демировиќ моментално се наоѓа во притвор во Канада.
Подујево не е единствен случај.
Според Кандиќ, многу воени злострорства во Косово сеуште не се откриени, а многу Срби се уште не се свесни за степенот на репресија спроведен од режимот на Милошевиќ.
Центарот за хуманитарно право наскоро ќе биде претворен во Центар за документација кој ќе содржи и обработува огромна база на податоци во која ќе има докази, сведчења, сослушувања од хашките судења и записници, како и други материјали.
„Мислам дека е многу значајно да се направи една база на податоци која нема да им служи само на новинарите, обвинителите и другите експерти, туку и на идните генерации“, вели Кандиќ.
Во меѓувреме, таа продолжува да добива закани преку електронска пошта.
Според Кандиќ, таа лично не ги иритира луѓето, туку нејзината порака.
Објаснувањето, вели таа, е едноставно.
„Поголемиот дел од нашиот народ беше доведен, од страна на Милошевиќ, до една ситуација во која тие се чувствуваат и гледаат себе си како соучесници, сојузници.
Милошевиќ го направи тоа преку испраќање на една порака дека во тие војни „ние го браневме нашиот народ и нашата земја“.
Луѓето се чувствуваат виновни и поради тоа имаат потреба да се бранат себе си“, вели Кандиќ.
