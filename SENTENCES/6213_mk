26/07/2011
Наташа Радиќ за Southeast European Times во Загреб – 26.07.11
Хрватската владејачка коалиција одлучи да одржи парламентарни избори на 4-ти декември, објави претходно овој месец премиерката Јадранка Косор, по неколкунеделниот притисок од јавноста.
Изборите скоро се совпаѓаат со формализирањето од страна на Хрватска на нејзиниот статус за членство во ЕУ на 9-ти декември. 
Земјата ќе ја потпише спогодбата за време на мандатот на Полска на чело на ротирачкото претседателство на ЕУ.
Хрватскиот претседател Иво Јосиповиќ издаде изјава во која вели дека е „генерално согласен со предложениот датум на изборите“.
Без оглед на изборните резултати, за време на потпишувањето на спогодбата, Косор ќе предизвика реакции како од опозицијата, така и од коалициските партнери.
„Ако има некој што треба да ја добие заслугата за целата завршена работа во врска со ЕУ, тоа треба да е Косор. 
Фер е таа да ја потпише спогодбата“, рече водачот на Хрватска селска партија (ХСС) Јосип Фришчиќ по заедничкиот состанок на владејачката коалиција.
„Ситни интереси се ставени над националните интереси“, се спротивставува Радимир Чачиќ, водач на опозициската Хрватска народна партија (ХНС), член на опозициската коалиција Кукурику.
Медиумите во земјата тврдат дека две главни теми и дискусии ќе доминираат во предизборната кампања. 
Владејачката Хрватска демократска заедница (ХДЗ) ќе се обиде да ги убеди гласачите дека треба да продолжат да ја водат земјата поради остварувањата во борбата против корупцијата, почитувањето на владеењето на правото и пристапувањето во ЕУ; но опозицијата ќе се обиде да покаже дека сите вакви напори биле правени неискрено.
„Во текот на целата кампања ќе слушаме само за работите на ЕУ и борбата против корупцијата, но има и други прашања на кои политичаритре треба да се фокусираат, како што се невработеноста и економската катастрофа“, рече за SETimes Ања Масиќ, домаќинка од Загреб.
Други партии со поразлични предизборни цели, исто така, ќе се приклучат на трката. 
Десничарската Хрватска партија на правата (ХСП) се надева дека ќе има доволно време да ги убеди гласачите да го отфрлат членството во ЕУ, според водачот на партијата Даниел Срб.
Досега владата не објави детаљи за референдумот за пристапување, кој мора да се одржи во рок од еден месец по потпишувањето на спогодбата. 
Прашањата на ЕУ сигурно ќе доминираат на престојната кампања во Хрватска, макар што сите не го поддржуваат пристапувањето. 
Всушност, анкетите покажуваат скоро еднаква поделеност на оваа тема.
Се наметнува многу практичното прашање на тројно движење до гласачките места во рок од неколку денови или недели. 
„Не мислам дека луѓето ќе сакаат навистина да одат на гласање толку многу пати во текот на зимата. 
Тоа може да се одрази на исходот“, рече за SETimes Владимир Аниќ, пензиониран продавач.
