31/12/2012
Енди Дабилис за Southeast European Times во Атина -- 31.12.12
Со зголемувањето на притисокот врз Атина за преземање остри мерки против сé присутната корупција, владата покрена обвинение против банкар чија мала, приватна институција беше откриено дека профитирала и до 700 милиони евра од лоши кредити со криминална група.
Лаврентис Лаврентиадис (40) беше притворен во очекување на обвинителството да поднесе обвинение за измама, проневера, перење пари и нагледување на сложената операција на кражба од Протон банката, во која тој бил мнозински акционер.
Тој се соочува со можна доживотна казна ако биде осуден.
Лаврентиадис ги негираше сите обвиненија и тврди дека е жртвено јагне за катастрофалната економска криза во земјата.
Некои аналитичари сметаат дека апсењето на Лаврентиадис претставува знак дека владата конечно станува сериозна во врска со борбата против корупцијата.
„Ова ја покажува волјата на владата да стави крај на феноменот на корупцијата, како и дека тие ќе се обидат да дадат пример во овој случај“, рече за SETimesАнтонис Клапсис, шеф за истражување на Институтот за демократија Констандинос Караманлоис во Атина.
Клапсис вели дека премиерот Антонис Самарас „сака да му покаже на народот кој направи толку многу жртви дека тоа не беше залудно и се обидува да ги расчисти работите и да почне од нула“.
Лаврентиадис беше притворен токму кога владата доби одобрение за нов пакет финансиска помош во висина од 52,5 милијарди евра од своите кредитори, Тројката на ЕУ, ММФ и ЕЦБ, која ја притиска владата да ја стави под контрола корупцијата и даночното затајување.
Лаврентиадис, кој изгради империја од повеќе милијарди евра, која пропадна со кризата во земјата, беше накратко одведен во психијатриска болница пред да биде притворен.
Тој поднесе барање на кауција велејќи дека е премногу болен да за да остане во притвор.
Судот нареди да се заплени имотот во сопственост на Лаврентиадис и 29 од неговите поранешни соработници.
Мариос Евривеадис, асистент по меѓународни односи на Универзитетот Пантеон во Атина, рече дека не е сигурен оти апсењето докажува дека владата ќе продолжи со кампањата против корупцијата.
„Тој се гони судски поради тоа што Тројката сака да бидат [фатени] некои големи измамници“, рече тој за SETimes.
„Тој не беше дел од тврдокорната елита која сé уште има системи на заштита.
Тој не е од класата на наследено богатство, тој е од новопечените богаташи“, додаде тој.
Пропаѓањето на Лаврентиадис почна кога акционерите што претрпеа големи загуби поднесоа тужба против него.
Кога полицијата отишла во куќата на Лаврентиадис во богатата крајбрежна населба да го уапси, тие, наводно, го нашле со 16 телохранители, вклучително и шестмина полицајци, кои беа, исто така, уапсени и сослушани.
Банката на Грција и грчкиот финансиски обвинител потрошија повеќе од една година во истрага на Лаврентиадис и неговите соработници.
Неговото име, исто така, се појави на листата од 2.059 Грци со имот од 1,5 милијарди евра во швајцарска банка, кои не беа проверени за даночно затајување.
„Ова е многу сериозен случај и ја покажува неспособноста на грчката влада да ја контролира корупцијата ...
работите се сега променети бидејќи има притисок од надвор“, рече за SETimesЈоргос Цогопулос, истражувач во Грчката фондација за европска и надворешна политика во Атина.
Костас Георгакилас (26), невработен готвач, вели дека не е изненаден што во Грција се случи уште еден банкарски скандал.
„Кога се во игра пари и моќ, следи корупција“, рече тој за SETimes.
„Но, јас не мислам дека се сите корумпирани.
Тие се губат во морето на корупција.“
