28/04/2006
(Разни извори - 21/04/06 - 28/04/06)
„Фич рејтингс“ го потврди кредитниот рејтинг на Србија од ББ- со позитивни изгледи, со оглед на позитивната проценка на растот на БДП и тековниот приватизационен процес. 
Сепак, на негативната страна во истиот се истакнува зголемената инфлација и големиот дефицит. 
Фич, исто така, укажува на тоа дека политичките ризици претставуваат значително ограничување за рејтинзите, наведувајќи го прашањето на статусот на Косово, црногорскиот референдум за независност, проблемите во соработката на Србија со Трибуналот на ОН за воени злосторства, како и административниот несигурен капацитет на Коштуница за спроведување на реформите.
***
Aлбанските и италијанските фирми се состанаа во Тирана на 24-ти април на разговори за инвестициите во земјоделството. 
Настанот беше организиран од страна на албанската влада и Ротари клуб Тирана. 
Разговорите особено се фокусираа на можностите за одгледување на маслинки и производство и извоз на прехранбено масло.
***
Растот на хрватското индустриско производство е забавен од 7,3 отсто за период од една година во февруари, на 6 отсто за период од една година во март, според официјалните податоци. 
Намалување е забележано во сите големи сектори, вклучувајќи ги и рударското производство и обработка.
***
Бруто надворешниот долг на Бугарија се намали за 19 милиони евра во февруари, достигнувајќи 14,3 милијарди евра -- 60,5 отсто од проектираниот БДП. 
Намалувањето во голема мера е предизвикано од намалувањето на јавниот надворешен долг од 127 милиони евра во февруари на 4,76 милијарди евра.
***
Mакедонската ИК Банка објави дека ќе започне нова програма за заем во висина од 5 милиони евра за малите претпријатија, како и уште една програма од 5 милиони евра за станбени кредити со финансиско обезбедување од Европскиот фонд за Југоисточна Европа. 
Кредити до 100.000 евра со 15 годишен период на достасување и годишна каматна стапка од 8,5 отсто ќе им бидат доделувани на домашните корисници според овие две програми. 
Малите бизниси, исто така, ќе имаат корист од едногодишниот грејс период.
***
Стапката на невработеност во Tурција се зголеми од 11,2 отсто во декември 2005 година на 11,8 отсто во јануари 2006 година. 
Стапката на невработеност во јануари беше 0,3 процентни поени повисока од истиот месец во 2005 година. 
Статистичките податоци, исто така, покажуваат дека бројот на вработените во земјата се намалил од 24 милиони лица во декември на 23,4 милиони лица во јануари.
