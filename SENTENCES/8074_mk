01/11/2012
Дражен Ремиковиќ за Southeast European Times во Загреб -- 01.11.12
Хрватската влада се очекува да го претстави „млечниот пакет“ -- клучен документ во согласност со правилата на ЕУ за млекото и млечните производи -- за утврдување на односи производител-преработувач, вклучително и цената.
Пакетот ќе биде изготвен со надеж дека ќе ги задоволи стотиците производители на млеко во земјата, кои велат дека им треба куповната цена на млекото да се зголеми на 0,52 евра за литар, од сегашните 0,3 евра за литар, за да остварат профит.
Млекопроизводителите излегоа на улиците минатата недела, прекинувајќи го дотурот на млеко, во знак на протест поради ниските откупни цени за млекото, додека владата се труди да го реши ова прашање, како и другите барања против мерките на штедење.
„Ги повикавме производителите на млеко да не го прекинуваат дотурот на млеко бидејќи може да си наштетат себеси и на млечната индустрија, како и да ја влошат уште повеќе и онака тешката ситуација во овој сектор“, рече за SETimesМирослав Кускуновиќ, портпарол на Министерството за земјоделство.
Во моментов, владата субвенционира 0,12 евра за литар млеко.
„Стотици фарми ги затворија своите врати поради бедната цена на млекото.
Купувачите објавија дека ќе ја зголемат куповната цена на 15 центи, што претставува зголемување од 1 цент.
Може ли сликата да биде појасна од тоа?“, рече заSETimesИгор Решетар, претседател на хрватското Здружение на млекопроизводители.
Околу 2.220 фарми беа затворени во Хрватска минатата година, а 963 затворија во првите осум месеци од оваа година.
Решетар рече дека производителите не можат да ги издржат секојдневните намалувања на цената и дека нема да се откажат од своите барања;
тие ќе го истурат млекото или ќе им го дадат на граѓаните бесплатно, наместо да им го даваат на откупувачите.
Протестите поради куповната цена на млекото се последниот доказ за јавното незадоволство со кое се соочува владата предводена од социјалдемократите во врска со мерките на штедење и невработеноста.
Со откажувањето на сите колективни договори во јавниот сектор во средината на септември, владата го отвори патот за кратење на платите и придонесите за работниците -- потег кој тие велат дека заштедил 440 милиони евра.
На 13-ти октомври повеќе од 7.000 наставници и медицински персонал протестираа низ улиците на Загреб, на првиот голем протест против владините мерки на штедење.
Ружа Љубојевиќ (48), наставничка од Осиек, изјави за SETimesдека за наставниците финансиската ситуација е неснослива.
„Просечната плата во училишниот систем изнесува околу 600 евра [месечно], а владата планира да заштеди 80 евра од секоја плата.
Тоа е многу пари за нас.
Владата рече дека нема да штеди на социјалните категории луѓе, но нé измами“, рече Љубојевиќ.
„Што е следно, укинување на нашите пензии, за да можат тие да штедат?“, додаде таа.
Премиерот Зоран Милановиќ рече дека му е жал што дошло до намалување на платите на вработените во училиштата.
„Неопходноста за кратење на платите на наставниците беше една од најлошите работи, но мораше да се направи“, рече тој.
Првото влијание на мерките на штедење се случи на 1-ви март, кога владата го зголеми ДДВ за 2 отсто, на 25 отсто.
И покрај кратењата и отпуштањата во јавниот сектор, државниот буџет на Хрватска за 2012 година е 14,6 милијарди евра, а расходите изнесуваат и до 15,5 милијарди евра.
Фич рејтингс го потврди кредитниот рејтинг на Хрватска од БББ-, најниска инвестициска оценка, и й даде негативни изгледи поради нејзиниот буџетски дефицит.
