06/04/2011
Од Алина Лехтинен за Southeast European Times во Истанбул -- 06/04/11
Граѓанските немири траат веќе две недели во Сирија.
Минатата недела протестите се раширија од Дараа, град во југозападна Сирија, низ целата земја.
Одржувајќи ги блиските контакти со сирискиот режим, турската влада го чека, како што може да се покаже, најтешкиот предизвик на својата надворешна политика.
Сирија е сé поважен економски партнер, при што билатералната трговија се зголеми седумкратно во текот на изминатите осум години.
Но, Анкара ризикува со политички последици ако не ги поддржи повиците за промена.
„Турција интензивно го гради својот имиџ во арапскиот свет, во текот на изминатите неколку години и не може да ризикува да биде класификувана како поддржувач на диктаторство“, рече Мустафа Ел-лабад, директор на Центарот за регионални и стратешки студии Ал-шарк во Каиро.
Сепак, додаде тој, „Турција нема да врши премногу притисок врз Сирија како што прават другите, поради турските национални интереси.“
Наместо тоа, рече тој, Анкара ќе се обиде „да оди по средниот пат“ меѓу поддршката на актуелната влада во Сирија и притисокот за демократија и човекови права.
Другите експерти искажаа слична загриженост.
„Турција создаде добар однос со актуелниот сириски режим.
Многу е тешко да се каже какво може да биде влијанието од евентуалната промена на режимот во Дамаск врз Турција“, рече Тарик Огузлу од Универзитетот Билкент за SETimes.
Покрај трговијата, двете земји имаат заеднички проблем:
немирното курдско малцинство.
„Курдското прашање е заедничка безбедносна закана за двата режими.
Затоа Турција сака стабилност во Сирија и промовира уредна промена“, рече Ерхан Келесоглу од Истанбулскиот универзитет.
Пристапот на Турција на „нулта проблеми“ кон надворешната политика веќе беше ставен на тест со либиската криза.
Премиерот Реџеп Тајип Ердоган и неговата влада првично се колебаа дали да ја затворат вратата за либискиот моќник Муамер Гадафи, но подоцна се согласија да се приклучат на меѓународната интервенција против неговите воени сили.
Во врска со Сирија, Ердоган минатата недела рече дека го предупредил претседателот Башар Ал-асад дека ветриштата на промената се насекаде и дека Сирија може да биде следна што ќе се соочи со раст на народното движење.
Но, ако немирите во Сирија еволуираат во граѓанска војна, турските креатори на политиката мора да заземат поцврст став во врска со ова прашање, рекоа експертите.
„Турција се обидува да се движи по тенката линија.
Ова е многу тешко прашање за турските носители на одлуки“, рече Огузлу.
