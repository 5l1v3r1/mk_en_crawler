01/07/2005
(АФП, Ројтерс, ББС, СНН, ИТН, НТВ МСНБЦ, Ксинхуа - 01/07/05)
Турската полиција уби еден осомничен бомбаш-самоубиец во петокот (1-ви јули) откако тој се обиде да детонира експлозивна направа во Министерството за правда.
Инцидентот се случи околу 9:15 часот изутрина по локално време, како што јави Ројтерс.
На снимката се гледа маж на возраст од околу триесет години како трча кон фрекфентниот Гувен парк во Анкара со лисици на рацете.
Потоа кон него пука полицаецот што го брка.
Лицето, наводно, се обидело да влезе во Министерството за правда кога направата, за која се смета дека била бомба, го активирала детекторот за метал.
Кога полицијата започнала да го бара, него, наводно, го зафатила паника и го повлекол детонаторот на бомбата, но главниот експлозив не се запалил.
Сепак, двајца полицајци се полесно повредени.
Лицето, на крајот, успеало да побегне на улица во правец на паркот.
Новинската агенција Анатолија го идентификуваше лицето како Мухамед Акјурт.
Споре CNN Турк, тој се смета за член на илегалната група Голем источно-исламистички фронт на напаѓачи.
По инцидентот полицијата ја опколи областа, која се наоѓа во фрекфентен административен центар на главниот град, додека агентите на бомбашката единица го проверуваа телото.
Новинарите кои беа на местото на настанот рекоа дека еден експерт за деактивирање на бомби, со заштитна облека, му ја извадил кошулата и потоа жолто-кафеавиот цилиндер со жиците што излегувале од него.
Министерот за правда, Чемил Чичек, се обиде да го минимизира инцидентот, кој се случи во близина на друга зграда на владата во која се наоѓаат и канцелариите на турскиот премиер Реџеп Тајип Ердоган.
„Овој настан не е важен и нема влијание врз нашите должности“, им рече Чичек на новинарите надвор од министерството.
Не давајќи понатамошни детали, тој рече:
„Истрагата е во тек“.
Сличен инцидент се случи во источниот град Сиит пред околу шест недели, кога двајца осомничени припадници на бунтовничката Курдистанска работничка партија (ПКК) загинаа при невешт обид да ја кренат во воздух канцеларијата на регионалниот гувернер.
Во јуни минатата година една левичарска група ја презеде одговорноста за експлозијата на бомба во еден хотел во Анкара, каде што американскиот претседател Џорџ В. Буш и други официјални претставници требаше да престојуваат за време на самитот на НАТО.
Во ноември 2003 година повеќе од 60 лица загинаа како резултат на четири уништувачки самоубиствени бомбашки напади врз еврејски и британски цели во Истанбул.
Одговорноста за нападите ја презеде групата поврзана со мрежата на Ал каеда на Осама бин Ладен.
На десетици лица сега им се суди во врска со истите.
