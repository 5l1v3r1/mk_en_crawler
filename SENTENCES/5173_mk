07/08/2009
(ФТ, Заман, Итар-Тасс - 07/08/09; Ројтерс, АП, АФП, ДПА, Блумберг, НЈТ, ББС, РФЕ/РЛ, Еуроњус, РИА Новости - 06/08/09)
Турскиот премиер Реџеп Тајип Ердоган и неговиот руски колега, Владимир Путин, во четвртокот (6-ти август) во Анкара потпишаа енергетски договори, со што беа помогнати турските амбиции да стане регионален центар за нафта и гас.
Договорите, кои се смета дека ја одразуваат желбата на Анкара за поголемо политичко влијание во регионот, го вклучуваат и проектот за гасоводот Јужен тек, поддржан од Кремлин, кој го изготвија руското претпријатие Гаспром и италијанското Ени СпА.
Според плановите, гасоводот долг 900 километри, кој треба да пренесува руски природен гас во Европа, ќе поминува под Црното Море од Русија до Бугарија, а потоа ќе се разгранува во две линии -- северната до Австрија преку Србија и Унгарија и јужната преку Грција до Италија.
Со потпишувањето на договорот за Јужен тек, Турција ја даде својата согласност за делот од линијата што поминува низ нејзините територијални води во Црното Море, што й овозможува на Русија да го избегне поминувањето преку украинските води.
Ова ќе му овозможи на Гаспром да изврши сеизмички и еколошки испитувања во турските морски води пред да го постави гасоводот, објасни тој по церемонијата на потпишување, на која присуствуваше и италијанскиот премиер Силвио Берлускони, во знак на поддршка за Ени СпА.
Изградбата треба да започне следната година, и проектот вреден 9 милијарди евра се очекува да заврши во 2015 година. 
Откако гасоводот ќе стане целосно оперативен, ќе испумпува 63 милијарди кубни метри руски гас за Европа годишно.
Јужен тек, според широкото мислење, е конкуренција на планираниот гасовод Набуко, кој треба да пренесува касписки и блискоисточен природен гас до Европа преку Турција, заобиколувајќи ја Русија. 
Целта на проектот од скоро 8 милијарди евра, поддржан од САД и ЕУ, е да ја намали зависноста на Европа од рускиот гас.
Договорот од четвртокот беше склучен нешто помалку од месец откако високи претставници на Турција и другите четири земји-учеснички -- Австрија, Бугарија, Унгарија и Русија -- потпишаа транзитен договор за проектот Набуко во Анкара на 13-ти јули.
Ердоган во четвртокот инсистираше на тоа дека двата проекти за гасоводите не смеат да се гледаат „во контекст на ривалство, туку разновидност“.
Путин, кој исто така во четвртокот официјално го отфрли руското учество во Европската енергетска повелба од 1991 година, со цел интегрирање на енергетските системи на источна и западна Европа по пазарни линии, искажа ист став како турскиот премиер.
„Изградбата на Јужен тек не го блокира Набуко“, рече рускиот водач. 
„Во зависност од побарувачката на потрошувачите, двата проекти може да се реализираат ... 
Што повеќе инфраструктурни проекти, тоа подобро, бидејќи тоа ќе создаде сигурност и стабилност на енергетскиот дотур за Европа.“
Договорите потпишани за време на еднодневната посета на Путин на Анкара вклучуваа и договор за мирнодопска употреба на нуклеарната енергија и уште еден за размена на информации во врска со капацитетите за нуклеарна енергија. 
Турција сака да ја изгради својата прва нуклеарна централа во Акјују, околу 350 километри источно од црноморскиот крајбрежен град Анталија и ја разгледува понудата на руското претпријатие Атомстројекспорт за изградба на централата.
