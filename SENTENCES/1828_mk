28/10/2004
Од Душан Кошановиќ за Southeast European Times во Белград -- 28/10/04
Во 2003 година Србија и Црна Гора го спроведе планот за цивилно отслужување на воениот рок, кој имаше за цел да ги опфати приговарачите на совеста. 
Овој воен рок трае 13 месеци, додека нормалниот воен рок е покус за четири месеци. 
На крајот од 2003 година помалку од 1.000 регрути се одлучиле за оваа алтернатива. 
Но, оваа година нивниот број континуирано се зголемува -- факт кој ја загрижува војската. 
Цивилниот воен рок стана начин на избегнување на обврските кон државата, велат претставниците на Армијата, предупредувајќи дека намалениот број регрутирања би можел да ги загрози остварувањата на вооружените сили.
Други, сепак, тврдат дека искуството на другите земји покажува оти бројот на приговарачите на совеста нема влијание врз борбената подготвеност. 
Според Дејан Миленковиќ од Комисијата на адвокати за човекови права вели дека вистинскиот проблем е дека војската нема стратегија за одредување на бројот на војници што навистина й е потребен.
Сепак, цивилниот воен рок покренува едно друго прашање -- малиот број институции кои се способни да ангажираат приговарачи на совеста. 
Околу 330 институции во Србија -- претежно здравствени и социјални центри -- се регистрирани за ангажирање на припадниците на цивилната војска. 
Тоа е далеку од доволно, како што рече претседателот на Европската канцеларија за приговарачи на совеста, Петар Миличевиќ. 
Не само што на листата треба да бидат додадени и нови институции, рече тој, туку и постојните треба да ги прошират своите способности и подобро да се запознаат со тоа што навистина значи цивилниот воен рок.
Истовремено, Србија ја разгледува идејата за постепено воведување на професионална армија. 
Ваквиот потег нема да значи крај на регрутирањето, барем не во блиска иднина. 
Целосно професионалната армија, тврди српскиот претседател Борис Тадиќ, ќе чини помеѓу 24.000 и 41.000 евра за војник годишно -- сума еднаква на вкупниот годишен буџет за војската на Србија. 
Српската економија, едноставно, не може да произведе толку пари за воени цели, рече Тадиќ, додавајќи дека целосно професионална војска бара богато општество.
Црногорските власти, пак, велат дека планираат воведување на професионална армија на нивна територија, но и дека ги немаат потребните парични средства за тоа.
Во декември 2003 година, во времето кога беше на фукцијата министер за одбрана на Србија и Црна Гора, Тадиќ ја посочи одбранбената стратегија во три фази, која на крајот би довела до формирање на нова, професионална војска. 
Засега, сепак, на Армијата сé уште й треба задолжителен воен рок за да функционира.
