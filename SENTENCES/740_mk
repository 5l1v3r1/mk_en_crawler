22/08/2006

Грчкиот министер за надворешни работи, Дора Бакојани, во вторникот (22-ри август) ја започна турнејата низ Блискиот Исток, која има за цел да го потврди интересот на нејзината земја за регионот, пред преземањето на претседателството на Советот за безбедност на ОН на 1-ви септември. 
Бакојанис ќе ги посети Кипар, Либан, Јордан и Израел. 
Во меѓувреме, грчкиот Совет за надворешни работи и одбрана се состана во вторникот и расправаше околу евентуалното учество во силите во Либан предводени од ОН.
***
Експертската мисија на ЕУ пристигна во Софија во понеделникот (21-ви август) за да направи проценка на напредокот на Бугаријa во борбата против организираниот криминал, корупцијата и перењето пари. 
Оваа посета е последна проверка од страна на Европската комисија во рамките на поглавјето за правдата и внатрешните работи, пред да биде објавен мониторинг извештајот за напредокот на Бугарија во процесот на пристап во ЕУ.
***
Главниот истражител на Трибуналот на ОН за воени злосторства, Патрик Лопес-Терес, минатата недела беше во Белград и се состана со официјалните претставници задолжени за спроведување на акциониот план на Белград за соработка. 
Фокусот на разговорите беше ставен на обвинетиот за воени злосторства во бегство, Ратко Младиќ.
***
Високиот претставник на Босна и Херцеговинa Кристијан Шварц-Шилинг и американскиот амбасадор во БиХ, Даглас Мекелхани, се состанаа со премиерот Аднан Терзиќ во Сараево во четвртокот (17-ти август), на разговори околу последните настани во земјата. 
Тројцата се согласија дека одбивањето од страна на Република Српска да направи компромис во областите на полициските реформи, може да има сериозни последици.
***
Петгодишнината од потпишувањето на Охридскиот рамковен договор, со кој беше ставен крај на неколкумесечните борби во 2001 година, беше прославена во четвртокот (17-ти август) во Охрид, Maкедонијa. 
Претседателот Бранко Црвенковски рече дека по потпишувањето на договорот, Македонија станала земја на силна меѓуетничка доверба и толеранција, кандидатка за полноправно членство во ЕУ и во НАТО“.
***
Генералниот директор на албанската царинска служба, Перпарим Дервиши, и генералниот директор на царинската служба на УНМИК, Пол Акда, се состанаа во четвртокот (17-ти август) во Приштина, на разговори околу начините за зајакнување на соработката помеѓу нивните служби.
***
Српскиот вицепремиер, Ивана Дулиќ-Марковиќ, и српскиот министер за финансии, Млаѓан Динкиќ, во четвртокот (17-ти август) се состанаа со комесарот за проширување на ЕУ, Оли Рен, на разговори околу пакетот предлози за повторно отпочнување на дијалогот со ЕУ.
(Разни извори 15/08/06 - 22/08/06)
