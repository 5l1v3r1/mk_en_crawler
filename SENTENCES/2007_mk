25/02/2005
Од Давор Коњикушиќ за Southeast European Times во Белград - 25/02/05
И покрај негативното мислење на јавноста, членовите на српскиот Парламент конечно ги зголемија своите плати, по неколкуте претходни обиди во текот на изминатите пет месеци. 
Благодарение на одлуката на парламентарниот административен одбор, пратениците добија зголемување за 100 отсто.
Критичарите ги обвинија пратениците дека си се наградуваат во време кога поголем број Срби едвај составуваат крај со крај. 
Пратениците кои го поддржаа зголемувањето тврдат дека е вообичаена практика во повеќето земји во светот платата на парламентарците да биде неколку пати повисока од просечната плата.
По овој чекор, основната нето-плата на пратениците сега изнесува 1.000 евра, без општите суми и дневниците. 
Голем број економисти велат дека сега ќе биде потешко за Владата да се спротивстави на барањата на другите буџетски корисници на зголемувањата на платите. 
И покрај тоа што партијата Г17 Плус, член на владејачката коалиција, постојано апелираше за контрола на јавните трошоци, нејзините пратеници не апстинираа од гласањето за зголемување на платите.
Според Снежана Стојановиќ-Плавшиќ, заменик-шеф на парламентарната група на Г17 Плус, контролата на јавните трошоци не важи за платите финансирани од државниот буџет.
„Контролата на трошоците се однесува на јавниот сектор и во тој сектор се реализирани значителни заштеди. 
Рационализацијата не значи помали плати, туку рационализација на човечките ресурси, трошоците и квалитетот на работата што ја извршуваат вработените. 
Помалку вработени со повисок квалитет на работата - тоа е суштината“, рече Плавшиќ.
Слободан Живкучин, пратеник од Српското движење за обнова, призна дека е тешко да му се објасни на еден буџетски корисник со плата од 193 до 200 евра дека пратениците заработуваат четирипати повеќе од таа цифра, но тој додава дека платите на пратениците досега беа ниски.
„Факт е дека пратениците мора да бидат независни и ослободени од притисоци, да бидат надвор од силната рака на корупцијата и ова го разбирам како начин да им се овозможи на пратениците да донесат поголем квалитет, одговорност и почит на работните места“, рече Живкучин.
Судските службеници не добија зголемување, и покрај тоа што нивните плати се поврзани со оние на министрите и пратениците. 
Министерот за правда, Зоран Стојковиќ, издаде изјава во кое се вели дека се во тек преговори за „соодветно зголемување“ на платите во судството во Србија.
