27/07/2009
Текст и фотографии на Пол Чикои за Southeast European Times во Букурешт -- 27/07/09
На околу четири и пол часа од Букурешт, најстариот градски центар Сигисоара, или тврдината Сигисоара, е оаза на архитектурата и историјата.
Центарот, кој се наоѓа во Трансилванија, беше ставен на Листата на светското наследство на Организацијата за образование, наука и култура на Обединетите Нации (УНЕСКО) во 1999 година.
Изградена во 12-тиот век тврдината Сигисоара е скоро целосно неоштетена.
„Основана од германските занаетчии и трговци, познати како Саксонци од Трансилванија, Сигисоара е добар пример за мал, утврден средновековен град кој играл важна стратешка и трговска улога на границите од централна Европа во текот на неколку века“, стои на веб-страницата на УНЕСКО.
Тврдината ја сочинуваат девет кули, од кои највпечатлива е 64-метарската Саат кула -- моментно музеј во кој се изложени монети, оружје и средновековни лекови. 
Исто така, постои балкон од кој има прекрасен поглед.
Качувањето по скалите на тврдината од раздвижените улици долу е како влегување во временска кривина -- единствени потсетници од 21-виот век се туристите облечени во модерна облека со фотоапарати кои им висат од рацете. 
Дури и локалните ресторани се вклопуваат во сликата, бидејќи келнерките се облечени во старовремска облека.
Рестораните се ориентирани кон туристите, така што се претежно скапи. 
Многу места за јадење традиционално нудат кебапи и палента, како и локални јадења, како што се сарми, или полнета зелка, и мици, локално јадење со мелено свинско месо кое обично се пече на скара и се служи со леб и сенф.
За да се одржат старите традиции, во Сигосоара секое лето се одржува Фестивал на средновековната уметност, на кој се прикажува средновековна музика и уметност -- учесниците се облекуваат како витези и госпоѓици, актерите изведуваат средновековни претстави, а музичарите свират музика од Средниот век. 
Фестивалот е полн со куклари, жонглери, танчери и свечени церемонии, како што е натпреварот во мечување.
Исто така во Сигисоара, посетителите може да ја најдат Куќата на грофот Дракула, домот во кој е роден Влад Цепеш, владетелот што му бил инспирација на Брам Стокер за романот „Дракула“од 1897 година.
