14/01/2010
(Дау Џонс, Јуропиан војс - 14/01/10; Ројтерс, АФП, ББС, ФТ, Еурополитикс, Еурактив, Еуопсервер, Катимерини, Balkans.com - 13/01/10; AФП - 12/01/10)
Европската комисија (ЕК), најверојатно, ќе преземе правни мерки против Грција за поднесување неточни информации во врска со својот јавен долг и буџетски дефицит, извештаите во медиумите цитираа извори на ЕУ во средата (13-ти јануари).
„Најверојатно ќе има уште една прекршочна постапка ... 
бидејќи обезбедувањето навремени и сигурни статистички податоци е обврска во согласност со правото на ЕУ, а тие не ја исполнија таа обврска“, рече неименуван претставник.
Оваа изјава се однесуваше на постапките што ЕК ги отпочна против Грција во 2004 година поради сеопфатното погрешно известување на властите во врска со податоците за дефицитот и долгот во претходните извештаи. 
Информациите беа искористени од страна на Грција во 2001 година, за да обезбеди пристап во еврозоната.
Во извештајот на ЕУ, исто така, се истакнуваат постојаните поплаки минатата година до ЕУ од страна на шефот на Националниот завод за статистика (НССГ) дека имало политичко мешање во поднесените бројки.
Опасноста од нови правни чекори против Атина уследи по осудувачкиот извештај на ЕК за дефицитот и долговите на грчката влада, објавен во понеделникот. 
Овој документ ја обвинува владата за „големи нерегуларности“ во своите процедури на националните сметки.
Според извештајот, на 2-ри и 21-ви октомври 2009 година, претходната конзервативна влада на Грција и нејзиниот социјалистички наследник испратиле до ЕУ многу поразлични извештаи за прекумерниот дефицит на државата за годините од 2005 до 2008, како и контрадикторни прогнози за 2009 година.
Во извештајот поднесен до актуелната влада на ПАСОК на 21-ви октомври минатата година владиниот дефицит за 2008 година беше ревидиран на 7,7 отсто од БДП, зголемување од 5-те отсто пријавени во април и потврдени од канцеларијата на ЕУ, Еуростат.
Дефицитот од 3,7 отстсо од БДП за 2009 година, исто така предвиден во април, беше ревидиран на 12,5 отсто од БДП, што е далеку над горната граница од 3 отсто дозволена за земјите во еврозоната. 
„Ревизиите од овој обем во пресметките на минатите владини проценти на дефицит, се исклучително ретки во другите земји-членки на ЕУ, но се случија за Грција во неколку прилики“, се вели во извештајот.
„Овие најновни ревизии се доказ за недостатокот на квалитет на грчките фискални податоци ... 
и покажуваат дека напредокот во составувањето на фискалните податоци во Грција и интензивниот надзор на грчките фискални податоци од страна на Еуростат од 2004 година ... 
не се доволни за да донесат квалитет во грчките фискални податоци до нивото што го достигнаа другите членки на ЕУ.“ ЕК, исто така, предупреди за потенцијални понатамошни проблеми, бидејќи Еуростат сé уште не ги верификуваше бројките што беа дадени во октомври.
„Значителен број неодговорени прашања и отворени прашања сé уште остануваат во некои клучни области, како што се фондовите за социјално осигурување, болничките заостанати долгови и трансакциите меѓу владата и јавните претпријатија“, се вели во извештајот. 
„Овие прашања ќе мора да се решат, и не може да се исклучи дека ова ќе води до понатамошни ревизии на податоците за дефицитот и долговите на грчката влада, особено за 2008 година, а можеби и за претходните години.“
Грчкиот долг, кој моментно изнесува 113 отсто од БДП и се очекува да расте, е веќе скоро двојно поголем од ограничувањето од 60 отсто определено за членките на еврозоната од 16 држави.
Некои аналитичари се загрижени дека фискалните проблеми на Грција е можно да ја загрозат стабилноста на групата од 16 држави која ја дели евро-валутата.
Оли Рен, новоизбраниот комесар за економски и монетарни прашања на ЕУ за време не неговиот претрес за потврда во Европскиот парламент во понеделникот рече дека се сомнева оти Грција или ќе се обиде да ја напушти еврозоната или ќе биде принудена да го стори тоа.
Владата на грчкиот премиер Јоргос Папандреу вети дека ќе го доведе својот буџетски дефицит во рамките на границата од 3 отсто од БДП одредена за земјите од еврозоната до крајот на 2012 година.
„Наша обврска е да ги оставиме зад себе огромните дефицити од минатото“, рече тој во средата, додавајќи дека излезот од еврозоната не е опција. 
„Ќе направиме сé што треба за да ги оствариме овие цели во рок од три години.“
За време на посетата на Анкара во вторникот, новиот постојан претседател на ЕУ, Херман Ван Ромпуј, рече дека Грција презема чекори за надминување на „значителните“ предизвици кои ги донесоа нејзините фискални проблеми.
