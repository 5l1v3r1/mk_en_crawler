28/12/2009
Од Наташа Радиќ во Загреб за Southeast European Times -- 28/12/09
Иво Јосиповиќ, универзитетски професор и член на опозициската Социјалдемократска партија (СДП), победи во првиот круг од претседателските избори во Хрватска во неделата (27-ми декември).
Резултатите на Државната изборна комисија покажуваат дека тој добил 32,44 отсто од гласовите.
На Јосиповиќ му требаа повеќе од 50 отсто за да избегне втор круг.
Тој и градоначалникот на Загреб, Милан Бандиќ, ќе се соочат во вториот круг на 10-ти јануари.
„Овие резултати покажуваат дека правдата победи и дека ние заедно победивме“, рече Јосиповиќ во својот избирачки штаб, каде што поддржувачите аплаудираа и го извикуваа неговото име.
„Не чека уште работа, но јас сум сигурен дека ќе победиме.“
Но, таборот на Бандиќ, исто така, ги толкуваше резултатите како победа, при што шефот на кампањата Душко Љуштина ги опиша како особено импресивни бидејќи Бандиќ беше независен кандидат, без поддршка на некоја партиска машинерија.
Градоначалникот беше социјалдемократ, но ја напушти кампањата бидејќи стана јасно дека нема да биде номиниран за претседател.
„На Хрватска ѝ треба претседател кој ќе биде поразличен, кој ќе биде решителен и способен да си ја врши работата, и кој нема да биде партиска марионета“, рече тој, ветувајќи жестока трка која ќе ги галванизира гласачите.
Но, судејќи по исходот од првиот круг, апатијата е можно да биде најголем непријател на двајцата кандидати.
На територијата на целата земја, само 44,07 отсто од лицата со право на глас излегоа на гласање во неделата.
Одѕивот во Вуковар беше очајни 24,49 отсто, додека Загреб оствари 39,12 отсто.
Бројките се дури и полоши во соседна Босна и Херцеговина, каде што 280.000 Хрвати имаат право на глас, но само 19 отсто го искористија тоа право.
Според Весна Пусиќ, кандидатка на Хрватската народна партија, многумина граѓани се одлучиле да го искажат својот став не излегувајќи на гласање.
„Гласачите го искажаа својот став и со одлуката да не гласаат“, рече Пусиќ, која заврши на петтата позиција со 7,3 отсто од гласовите.
„Тие ни велат, ние сме разочарани и не ни требате;
сакаме да се случат некои суштински промени.“
На изборите учествуваа вкупно 12 кандидати.
На третото место се најде Андрија Хебранг од Хрватската демократска заедница, очигледно разочаран поради освоените само 12,1 отсто од гласовите.
Преголемиот број кандидати во трката го разводнија конзервативниот глас, се пожали тој.
Претседателот Стипе Месиќ рече дека ќе одлучи кого ќе го поддржи во вториот круг.
Победникот ќе го наследи Месиќ со мандат од пет години, станувајќи трет шеф на државата откако Хрватска прогласи независност во 1990 година.
Тој ќе положи свечена заклетва на 18-ти февруари.
