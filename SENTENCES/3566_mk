08/06/2007
Од Игор Јовановиќ за Southeast European Times во Белград – 08/06/07
Во четвртокот (7-ми јуни) претседателот на Европската комисија, Жозе Мануел Баросо, ја покани Србија да продолжи со разговорите за Договорот за стабилизација и асоцијација (ДСА), што се смета за клучен чекор на патот кон членството во ЕУ.
Тој го наведе напредокот во соработката со Трибуналот на ОН за воени злосторства.
Разговорите беа прекинати на 3-ти мај, 2006 година, откако главниот обвинител за воени злосторства на ОН, Карла дел Понте, го критикуваше Белград поради непредавањето на главниот обвинет за воени злосторства, Ратко Младиќ, и покрај ветувањата дека ќе го стори тоа.
Преговорите ќе продолжат в среда следната недела.
„Ја охрабрувам Србија да продолжи со подобрувањето на соработката со Хашкиот трибунал и да загарантира изведување на сите преостанати обвинети пред лицето на правдата“, рече Баросо.
Српскиот претседател Борис Тадиќ рече дека Србија сега мора да работи „двојно понапорно“ за да надомести за прекинот на разговорите.
Божидар Ѓелиќ, српскиот вицепремиер истакна дека ЕУ нема да се откаже од политичките услови и дека Белград ќе мора да ги исполни со цел да го потпише ДСА.
„Ќе мора да го екстрадираме Ратко Младиќ во Хаг или да докажеме дека Младиќ не е во Србија“, рече Ѓелиќ.
Одлуката на ЕК уследи по четиридневната посета на Дел Понте на Белград, нејзина најдолга посета досега.
Таа рече дека ќе му предаде на Советот за безбедност на ОН позитивен извештај за соработката на Србија со Трибуналот.
Документот ќе биде поднесен на 18-ти јуни.
И покрај тоа што беше видливо задоволна од нејзините разговори со новата српска влада, обвинителот рече дека очекува конкретни дејства.
„Сакам резултати -- сега“, рече таа на српски, за време на заедничката прес-конференција со Тадиќ.
Таа потврди дека Србија е „апсолутно за целосно соработка“ со Трибуналот, наведувајќи го неодамнешното апсење на поранешниот армиски генерал од босанските Срби, Здравко Толимир, близок соработник на Младиќ, како „видлив“ доказ за соработката.
Екстремно-десничарската Српска радикална партија, која се противи на екстрадицијата на обвинетите за воени злосторства, повика на парламентарна расправа за доверба на владата поради апсењето.
Истата тврди дека Толимир бил „киднапиран“ во Србија и потоа префрлен во РС, па предаден на локалната полиција.
Но, Дел Понте рече дека изведувањето на Толимир пред лицето на правдата е поважно од тоа каде бил уапсен.
Во секој случај, радикалите немаат доволен број пратеници за соборување на владата што беше формирана на 14-ти мај.
Пет обвинети остануваат на слобода.
Покрај Младиќ и Радован Караџиќ, групата ги вклучува и Горан Хаџиќ, обвинет за злосторства во Хрватска, Властимир Ѓорѓевиќ, обвинет за злосторства против косовските Албанци и Стојан Жупљанин, обвинет за злосторства против босанските Хрвати и муслимани.
