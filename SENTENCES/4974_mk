19/11/2009
Од Наташа Радиќ за Southeast European Times во Загреб --19/11/09
За разлика од другите поранешни комунистички земји во Европа, Хрватска и југословенските републики немаа мирна политичка и економска транзиција кон демократијата со падот на Берлинскиот ѕид.
Заслабнувањето на комунистичкиот режим во доцните 1980-ти, дозволи повторно појавување и ширење на различни националистички тенденции во поранешна Југославија.
Југословенскиот Сојуз на комунистите беше полека растурен и се појавија бројни нови политички партии.
Во 1989 година, сé уште како дел од Југославија, Хрватска ја славеше победата на Евровизија на задарската поп-група „Рива“.
Земјата се надеваше дека следната година Загреб ќе биде домаќин на европскиот музички настан и тоа го поттикна растечкиот дух на независност во Хрватска.
Партијата Хрватска демократска заедница (ХДЗ), формирана во јуни 1989 година, победи на првите демократски повеќепартиски избори во 1990 година, и имаше клучна улога во борбата за независност на Хрватска.
Денес во Хрватска, на некои луѓе им недостасува животот од времето на комунизмот, некои жалат за загубата на високосоцијализираниот поранешен југословенски живот.
„Имавме бесплатен здравствен систем, државата обезбедуваше станови, гарантираше бесплатно образование, и беше воспоставена нашата социјална сигурност.
Сега, во време на капитализам, мора да се плаќа за сé“, објаснува Марија Анчиќ (66), пензионирана професорка од Сплит.
Анте Томиќ, новинар на хрватскиот весник има Јутарњи лист поразлично мислење.
„Не постои такво нешто како „стари добри времиња“.
За поголем дел, тие никогаш не се случија.
Берлинскиот ѕид беше контролиран само од една страна.“
„Тоа беше страната со електрична ограда, рефлектори, германски овчарски кучиња и војници.
Во поранешна Источна Германија, животот беше толку добар што војниците мораа да го штитат Ѕидот со автоматски пушки за да спречат бегство.
Колку и да сакаме да веруваме дека социјализмот беше подобар, треба да ја кажеме вистината -- луѓето сакаа да скокнат само над едната страна на Ѕидот.“
Додека Европа одбележува две децении од посткомунизмот, Хрватска одбележува една деценија од смртта на својот прв претседател, водачот на ХДЗ, Фрањо Туѓман, кој почина на 10-ти декември 1999 година.
„Туѓман беше чист и јасен симбол на хрватската демократија.
Погрешно е тој да се доживува на некој друг начин“, вели Милан Бешлиќ, член на одборот на Матица Хрватска, организација на хрватската култура и наследство.
Наследството на Туѓман е контроверзно.
Многумина го сметаат за татко на хрватската независност, но како што неговите критичари честопати истакнуваат, тој се соочи со наводи за воени злосторства, беше тврдокорен националист кој се здружи со Слободан Милошевиќ во поделбата на Босна и Херцеговина, и создаде нова политичка клима во Хрватска, заснована на корупција, која, од друга страна, создаде капиталисти лојални на системот на Туѓман.
