17/08/2006
Анализа на Антонела Архин за Southeast European Times – 17/08/06
Независноста на Црна Гора го поттикна пазарот на капитал во најмладата држава во Европа. 
Еден ден по одржувањето на референдумот за независност, цените на берзата на големите корпорации и фондовите драстично скокнаа, а индексот на Мосте достигна 6,4 отсто, највисоко ниво оваа година. 
Еурофонд водеше со 34 отсто зголемување.
Црногорскиот пазар се покажа особено привлечен за инвеститорите од две други поранешни југословенски републики, Хрватска и Словенија. 
Словенечките инвеститори сега учествуваат со една петтина во инвестициите -- во висина од 200 милиони евра -- во Црна Гора преку пазарот на капитал. 
Во меѓувреме, Хрватите, исто така, покажаа интерес, а нивното присуство се очекува да се зголеми.
Погодноста е една од предностите на Црна Гора. 
Друштво со ограничена одговорност може да се основа за четири дена за едно евро, инвестиционен фонд треба да има основачки капитал од 500.000 евра, а за отпочнување со работа на банка се потребни 5 милиони евра.
Новостекнатата сувереност на републиката треба да биде позитивен мотив и охрабрување за инвеститорите, вели Роберт Знидар, советник во словенечкото акционерско-брокерско здужение (ГБД) „Горење“. 
ГБД инвестираше во неколку претпријатија со голема капитализација, како што се: „Електропривреда“, „Плантаже“, „Порт оф Бар“ и „Јадранско бродоградилиште“, како и во фондови за приватизација.
Може да се очекува целокупно подобрување на пазарот на капитал, предвидува Знидар. 
Воспоставувањето на пазарот на капитал, кој напрво требаше да ја олесни обемната ваучер програма за приватизација, претставува најголемиот реформски чекор преземен досега во Црна Гора. 
Повеќе од половина од населението ја следи флуктуацијата на цените на берзата секојдневно, и многумина дури и ги ставаат под хипотека своите куќи и аплицираат за кредити со цел да инвестираат во акции. 
Начините за добивка во Црна Гора се целосно трансформирани, вели претседателот на црногорската Комисија за хартии од вредност, Зорна Ѓикановиќ.
Постојат четири формални институции на црногорскиот пазар на капитал: Централниот депозитар, две берзи и црногорската Комисија за хартии од вредност и берзи. 
Од берзите, Црногорската берза е првенствено во сопственост на државни претпријатија, додека НЕКС Црна Гора е претежно приватна.
Вкупната пазарна капитализација на црногорските берзи изнесува 81 отсто од БДП на Црна Гора, односно 1,35 милијарди евра -- што го прави најотворениот пазар на капитал во регионот. 
За период од една година акциите на „Елекропривреда“ се зголемија за повеќе од 15 пати, на „Порт оф Бар“ 9,5 пати, додека оние на „Будванска ривијера“ скоро 6 пати. 
Земајќи ги предвид односите помеѓу пазарниот обрт и БДП, Црна Гора доаѓа веднаш по Хрватска. 
Со исклучок на приватизационите трансакции, обртот во однос на БДП е 12,2 отсто.
Според Ѓикановиќ, Црна Гора ужива поволна инвестициона клима, со привлечни даночни стапки и слободен трансфер на капиталот. 
Сегашните закони не наметнуваат ограничувана на приливот на капитал во и надвор од земјата. 
Нема ограничувања како за жителите, така и за нерезидентните лица. 
Капиталот не се оданочува сé додека е во бизнис.
Црна Гора има најнизок данок на доход во регионот, кој изнесува 9 отсто. 
Данокот на капитална добивка од продажбата на хартиите од вредност за правни и физички лица изнесува 15 отсто. 
Но, капиталната добивка од продажбата на хартии од вредност, ако биде реинвестирана во рок од 12 месеци во купување на нови хартии од вредност, не е вклучена во основата што се оданочува.
