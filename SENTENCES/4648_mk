16/04/2009
Според Ayhan Simsek за Southeast European Times во Анкара -- 16/04/09
Началникот на Генералштабот, Илкер Басбуг, понуди нова визија за улогата на војската во турското општество за време на говорот во истанбулската воена академија во вторникот (14-ти април).
Во своето обраќање пред академската публика, која ги вклучуваше идните воени водачи на Турција, Басбуг го редефинираше секуларизмот и го отфрли етнички заснованото дефинирање на турското државјанство.
Тој, исто така, ја потврди силната посветеност на војската на „плуралистичката“ демократија и вети дека ќе ги разгледа „цивилно-воените односи, борбата против тероризмот, демократијата и секуларизмот од академска перспектива“.
Бидејќи војската се смета себеси за краен чувар на турскиот секуларен систем, истата има комплициран однос со исламистичката владејачка Партија на правдата и развојот (АКП).
По изборната победа на АКП во 2002 година, реториката на војската се интензивираше.
Таа се спротивстави на кандидатот на АКП и на номинацијата на актуелниот претседател Абдула Ѓул во 2007 година.
Сепак, нејзината остра реторика се покажа контрапродуктивна;
при што АКП победи на предвремените избори во 2007 година.
Истрагата за Ергенекон уште повеќе ја компликува позицијата на војската, која доведе до тоа полицијата да приведе скоро 200 осомничени, вклучително и пензионирани генерали и активни војници, за наводен заговор против владата на АКП.
Протекувањето на информациите за илегално прислушување до провладините медиуми, беше дополнителен фактор за атмосферата на страв.
Коментарите на Басбуг ги одразија загриженостите на секуларистите во врска со зголемените „авторитативни“ тенденции на АКП, по нејзината изборна победа во 2007 година.
Тие тврдат дека случајот Ергенекон се претворил во алатка за заплашување на противниците на АКП.
Говорејќи во врска со овие загрижености, Басбуг ја истакна важноста на одвојувањето на властите, владеењето на правото и независното судство како столбови на плуралистичката демократија.
Во минатите изјави генералите сé повеќе ја подвлекуваа заканата од фундаментализам и изразуваа решеност за заштита на секуларизмот по секоја цена.
Но, Басбуг рече дека војската „никогаш не била и никогаш нема да биде против религијата“.
Тој ја одвои побожноста на муслиманите и верски-концентираните групи кои го користат исламот за свои лични и политички интереси.
„Мислата дека религијата може да стане алатка за постигнување на целите е најголема повреда што й се нанесува на самата религија“, рече Басбуг.
Тој вети дека генералштабот нема да се откаже, во рамките на законот, од спротивставувањето на напорите да й се нанесе штета на војската.
Колумнистот на Mилијет Фикрет Била вели дека коментарите на Басбуг имаат за цел да ги променат перцепциите за војската меѓу побожните муслимани.
Но, тие исто така значат предупредување кон верски-концентрираните интересни групи.
Басбуг рече дека ваквите групи водат медиумска кампања за потхранување на „предрасудите“ кон војската.
За да ги намали тие наводни напори, истата ги олабави своите правила на акредитација.
На воената академија беа присутни и новинари, кои претходно не можеа да добијат акредитација.
„Овој говор претставува парадигматско свртување во турскиот Генералштаб.
Овие отворања се првите чекори.
Подобро е тие да се поддржат со конструктивни критики, наместо само да се гледаат понижувачки“, рече коментаторот на СНН Турк, Али Сајдам.
