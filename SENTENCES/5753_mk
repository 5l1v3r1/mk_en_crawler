23/11/2010
Од Линда Карадаку за Southeast European Times во Тирана -- 23/11/10
По една година парламентарни бојкоти, штрајкови со глад и протести, албанската опозициска Социјалистичка партија (СП) овој месец се обиде со нов пристап.
Сè уште лути поради наводните прекршувања и местење на општите избори во јуни 2009 година, СП и некои помали опозициски партии нудат еден вид маслиново гранче, кое, сепак, тешко ќе го привлече интересот на владејачката Демократска партија (ДП).
Социјалистите бараат парламентарна комисија да ги испита изборните материјали како што се гласачките списоци и потписите. 
За разлика од нивната претходна позиција, тие повеќе не бараат повторно отворање на гласачките кутии и повторно пребројување на гласовите -- нешто што ДП во континуитет одбива да го стори.
„Заради неопходниот компромис ... 
ние не го условуваме нашиот понатамошен однос со парламентот, со судбината на гласачките материјали“, рече водачот на СП, Еди Рама. 
Тој му ја достави понудата написмено на премиерот Сали Бериша, кој го предводи ДП.
Бериша, пак, вели дека социјалистите мора да ја поднесат понудата до парламентот, официјално барајќи формирање ад-хок парламентарна комисија која ќе ги испита изборните материјали и ќе издаде извештај со заклучоците.
По враќањето од самитот на НАТО во Лисабон, Бериша рече дека е посветен на испитувањето на ваквото барање „со сериозноста што ја заслужува ... 
целосно почитувајќи го уставот ... 
во целосна согласност со законите на земјата“.
Со оглед на тоа што владата на Бериша ужива поддршка од мнозинството во парламентот, сепак, не се знае дали идејата има некакви шанси.
Рама лобира кај меѓународната заедница за поддршка. 
Минатата недела тој испрати писмо во кое ја објасни иницијативата до американскиот претставник и претставникот на ЕУ во Тирана, и предупреди дека националниот интерес е доведен во прашање. 
Тој инсистира на тоа предложената комисија да има опозициско мнозинство и раководство.
Тој, исто така, во Брисел минатата недела дискутираше со комесарот за проширување на ЕУ, Штефан Филе, во рамките на пошироките разговори за долготрајната политичка криза на Албанија. 
Албанските медиуми ја цитираа портпаролката на Филе, Ангела Филоте, дека комесарот го поздравува предлогот и се надева дека мнозинството и опозицијата ќе работат заедно да се стави крај на кризата.
Тековниот политички ќор-сокак на Албанија ги разниша реформите потребни за пристапувањето во ЕУ. 
Истиот се покажа како пречка и за подобрувањето на изборниот законик пред локалните избори следниот мај.
Уличните протести што опозицијата планира да ги отпочне против владата за неколку дена, исто така претставуваат закана. 
Петок (26-ти ноември) е можниот датум за нивниот почеток.
„Рековме дека тоа ќе бидат големи и масовни протести“, Газета шкиптар го цитираше опозицискиот политичар Спартак Нѓела. 
Тој се чинеше како индиректно да најавува дека тие ќе растат пропорционално, што подолго мнозинството го одложува својот одговор на понудата од СП.
