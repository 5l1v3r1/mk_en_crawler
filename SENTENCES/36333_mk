25/05/2004
ХЕЛСИНКИ, Финска -- Шефот на УНМИК, Хари Холкери, во вторникот (25-ти мај) ја објави својата оставка, поради критиките кои произлегоа од судирите на етничко насилство претходно оваа година. 
67-годишниот Холкери требаше да го заврши својот едногодишен мандат во август, но беше изложен на притисок од Косово, како и од надвор, да поднесе оставка по судирите во март, кои резултираа и со жртви. 
Претходно истиот ден, еден официјален претставник на ОН во Косово изјави дека "никој нема да биде изненаден" ако Холкери, кој подоцна требаше да одржи прес-конференција во Хелсинки, поднесе оставка. 
Извори од Владата на етничките Албанци, исто така, рекоа дека веруваат оти тој ќе отстапи од функцијата. 
Претходно овој месец Холкери беше лекуван во една болница во Франција поради истоштеност. 
Тој замина за Финска минатата недела на лекарски прегледи, предизвикувајќи шпекулации дека нема да го заврши својот мандат.
Во другите вести, во понеделникот започна процесот на поправка и изградба на куќите во Косово кои претежно се во сопственост на етнички Срби. 
Косовскиот претседател Ибрахим Ругова лично ги положи темелите на една српска куќа во Фуше Косове и Вуштри. 
Тој вети дека Владата ќе остане посветена на поправка на српските домови уништени за време на насилството во март. 
(Ројтерс, ББС - 25/05/04; КосоваЛајв, Итар-Тас - 24/05/04)
