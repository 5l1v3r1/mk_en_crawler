05/08/2009
Од Марина Рогановиќ за Southeast European Times во Подгорица --05/08/09
Фестивалот Будва град театар, трае до 20-ти август
„Можам да поверувам во сé, под услов да е неверојатно“ не е само цитат на Оскар Вајлд -- туку и слоганот на овогодинешниот фестивал Град театар, во Будва. 
И покрај актуелната финансиска криза, Будва финансиски го потпомага еден од најголемите уметнички/театарски фестивали во регионот.
Фестивалот Град театар беше отворен на 10-ти јули и ќе трае до 20-ти август. 
Фестивалот кој се одржува секоја година, е стар скоро четврт век, и продолжува да ги воодушевува посетителите од цела Европа. 
Има многу работи што можат да се видат во Градот театар, како што е претстави, концерти, уметнички изложби, видео-проекции и читања книги.
Сцените се наоѓаат во и околу црквите, на Поетскиот плоштад, плоштадот пред Стариот град и на локалните плажи.
Которски карневал, во Котор, од 6-ти до 8-ми август
Котор се обидува да го врати културното движење на Ренесансата секоја година преку годишниот Которски карневал.
Овогодинешниот тридневен настан беше отворен во четвртокот (6-ти август), со нешто што се нарекува Абрум. 
„Абрум е повик до сите оние што сé уште не одлучиле дали да дојдат и е, исто така, најважната работа што треба да се направи пред да почне карневалот“, рече Василије Бајровиќ, еден од организаторите.
На Абрум, мажоретките, бендовите што маршираат и посетителите на фестивалот, излегуваат облечени во костуми и парадираат околу Стариот град. 
Кога сонцето ќе зајде, љубителите на морската храна јадат локална риба на галата наречена Рибарски фестивал.
Втората вечер се нарекува Градот на безбројните маски, каде што групи од Италија, Србија, Хрватска, Македонија, Црна Гора и други земји го откриваат своите костуми на градскиот плоштад пред концертот на рок-групата Амадеус, која ќе допатува во двочасовна посета од Дубровник и омилениот локален бенд Три кварта.
Карневалот завршува со спектакуларна парада на костуми по брегот и назад до Стариот град, на забава што трае до изгрејсонце.
Џез-фестивал Петровац, во Петровац, од 31-ви август до 3-ти септември
Сé уште е топло на почетокот од септември во Петровац, но ветарчето од Јадранското Море и кул-ѕвуците на џезот ќе ги освежат посетителите собрани во градскиот амфитеатар.
Третиот по ред Џез-фестивал Петровац ќе почне во 7 часот вечер на 31-ви август.
„Ги поставивме нашите сцени во природата“, рече директорот на фестивалот Винко Михајловиќ. 
Исто така, една сцена ќе биде поставена на терасата на Кастело, стариот замок претворен во ноќен клуб.
Десетици меѓународни џез-групи ќе настапат на четиридневниот настан, кој ќе заврши со белградскиот оркестар Диксиленд на 3-ти септември.
„Фестивалот е сигурен дека ќе одекне низ цела Црна Гора; некои од изведувачите ќе се појават во Подгорица два дена по неговото завршување“, рече Михајловиќ.
Овогодинешниот фестивал, за првпат, ќе вклучи и филмски проекции.
