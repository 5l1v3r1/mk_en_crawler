01/02/2010
(ДПА, Еуроњус, Фајненшал мирор, Фамагуста газете - 01/02/10;
AФП, АП, Ројтерс, ДПА, ФТ, ББС, КНА, прес-центар на ОН - 31/01/10;
ДПA - 29/01/10;
Прес-центар на ОН - 27/01/10)
Генералниот секретар на ОН, Бан Ки-Мун, допатува во тридневна посета на Кипар доцна во неделата (31-ви јануари), за да ги охрабри мировните разговори со цел ставање крај на повеќе од 35-годишната етничка поделба на овој медитерански остров.
„Тука сум за да ја покажам мојата лична поддршка за кипарските разговори за повторно обединување на државата“, изјави Бан за новинарите на аеродромот Ларнака.
Кипарскиот претседател Деметрис Христофиас и водачот на кипарските Турци Мехмет Али Талат отпочнаа нов круг директни преговори во септември 2008 година, со големи надежи.
Двете страни се согласија да работат за „бизонална федерација на две заедници со политичка еднаквост, како што е дефинирано со релевантните резолуции на Советот за безбедност“.
Повеќе од 60 состаноци што се одржаа до почетокот на оваа година, не помогнаа да се надминат разликите за голем број горливи прашања, како што се имотните, безбедносните и територијалните договори.
Минатиот месец Христофиас и Талат отпочнаа серија интензивни разговори за тековните напори спонзорирани од ОН.
Говорејќи во петокот, по вториот круг интензивни преговори, специјалниот советник на ОН за Кипар, Александар Даунер, рече дека двете страни постигнаа значителен напредок во областите на управувањето и поделбата на власта.
Изразувајќи пофалби за Христофиас и Талат, во врска со нивните напори во мировниот процес, Бан ги охрабри и понатаму да работат на постигнување договор, изјавувајќи за новинарите дека „постигнувањето взаемно прифатливо решение ќе бара храброст, флексибилност и визија, како и дух на компромис“.
Најновиот обид за решавање на кипарското прашање заврши без успех во април 2004 година, кога мнозинството кипарски Турци го поддржа планот за решение спонзориран од ОН, кој гласачите на кипарските Грци го отфрлија со големо мнозинство.
На крајот, само меѓународно признаениот грчки дел од островот се приклучи на ЕУ, претставувајќи ја целата држава.
Кипарските Турци, признаени само од Анкара, беа изземени од бенефициите на членството во ЕУ.
„Намам никакви илузии за тоа дека кипарскиот проблем може лесно да се реши или, пак, за тешкотиите со кои се соочувате“, рече Бан.
„Во исто време, убеден сум дека решението е можно и е „на дофат“.
Евентуалниот договор меѓу Христофиас и Талат ќе биде ставен на референдум на двете страни од 180-километарската исток-запад „Зелена линија“, со која патролираат ОН.
Линијата, исто така, го дели главниот град на Никозија.
Со доближувањето на претседателските избори на кипарските Турци во април, постои чувство на итност од договор.
Неодамнешните анкети на јавното мислење покажуваат дека Талат заостанува зад екстремистот Дервиш Ероглу.
Ако Ероглу победи, набљудувачите стравуваат дека мировниот процес е можно да излезе од колосек.
„Вашата судбина е во ваши раце“, рече Бан.
„Вие презедовте одговорност за изнаоѓање решение.
Вие сте тие што го водите процесот и што ќе имате полза од огромните бенефиции и можности што решението ќе му ги донесе на овој остров.“
Шефот на ОН треба да се состане одделно со Христофиас и Талат во понеделник, пред да претседава со заедничкиот состанок.
„Решавањето на кипарскиот проблем“, рече Бан, „ќе им даде инспирација на сите оние низ светот што се обидуваат да ги решат и другите навидум нерешливи конфликти“.
