05/12/2005
Од Берта Фониќи за Southeast European Times во Приштина -- 05/12/05
Како знак дека САД сакаат да ги поттикнат разговорите, Френк Виснер беше назначен за специјален американски претставник за разговорите во врска со статусот на Косово во саботата (3-ти декември). 
Виснер, амбасадор од висок профил и кариера, ќе му се придружи на преговарачкиот тим предводен од специјалниот претставник на ОН, Марти Ахтисари.
„[Виснер е] добар, одговара на профилот и покажува дека [САД] сакаат работата да се заврши добро“, изјави во четвртокот дипломат запознаен со одлуката на Стејт департментот.
Овој потег успеди по одлуката на шефот за безбедност на ЕУ, Хавиер Солана, за наименување на Торбјорн Сохлстром за свој личен претставник во Приштина, на местото на Фернандо Џентилини, кој беше на оваа позиција од април 2004 година.
Ахтисари минатиот месец ја започна турнејата на утврдување на фактите, која имаше за цел да го подготви регионот за преговорите на почетокот од 2006 година за идниот статус на покраината, каде што мнозинството на етнички Албанци од 90 отсто бара независност од Србија. 
САД извршија притисок врз Србија, ветувајќи дека ќе го блокираат влезот во НАТО ако не го реши својот територијален спор за регионот.
Решавањето на конечниот статус на покраината ќе ја забрза интеграцијата на Косово во ЕУ, рече претседателот Ибрахим Ругова на состанокот со Џентилини минатата недела. 
Сепак, тимот се соочува со екстремни ставови кои постојат низ целиот регион и во светот.
И помеѓу земјите-членки на ЕУ се забележува несогласување во врска со конечниот статус на покраината, како што започнува процесот на разговорите предводени од ОН за иднината на територијата. 
Неколку земји-членки на ЕУ -- меѓу кои и Чешка, Словенија, Шпанија, Грција и Италија -- јавно, или приватно, ги промовираат своите сопствени идеи, кои во некој случај се различни од заедничката позиција на ЕУ.
„Без оглед на големото почитување на ЕУ, косовските институции и народот нема да прифатат каква било странска административна улога во иднината на Косово“, рече претседателот на парламентот, Неџад Даци, „освен безбедносно присуство, како и цивилно присуство кое ќе има набљудувачка улога во однос на човековите и имотните права.“
Претставниците на другите косовски институции сметаат дека ЕУ треба да има помошна улога во интеграцијата на Косово во своите институции, но не и административна улога. 
„Улогата на ЕУ ќе стане дури и поголема ако се земе предвид фактот дека Косово има за цел да стане дел од ЕУ“, рече косовскиот премиер Бајрам Косуми.
