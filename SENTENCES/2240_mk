10/05/2005
(Ројтерс - 10/05/05; Блумберг, Ајланд онлајн, Кипарска новинска агенција, Turks.us - 09/05/05)
Турскиот премиер Реџеп Тајип Ердоган во понеделникот (9-ти мај) изјави дека генералниот секретар на ОН Кофи Анан наскоро би можел да започне нова рунда разговори за повторно обединување на Кипар. 
Тој е убеден дека кипарските Грци, исто така, би ги поддржале новите напори предводени од ОН.
„Анан рече дека новиот мировен процес може да започне и видов дека и страната на кипарските Грци не се спротивстави на тоа“, рече Ердоган по телевизиската прес-конференција во Анкара по неговото враќање од Москва, каде што разговараше за ова прашање со шефот на ОН и претседателот на кипарските Грци Тасос Пападопулос. 
Тројцата официјални претставници се состанаа на маргините од церемониите на одбележување на 60-тата годишнина од завршувањето на Втората светска војна.
„Видов дека кипарските Грци немаат негативен став за тоа“, изјави Ердоган за новинарите. 
„Во споредба со нивните претходни изјави, видов дека тие позитивно му пристапуваат на прашањето на спроведувањето на еден ваков процес.“
Последните меѓународни напори за повторно обединување на Кипар пропаднаа во април минатата година, кога кипарските Грци со големо мнозинство го отфрлија планот на ОН за мировен договор. 
Турција и мнозинството кипарски Турци го поддржаа овој план. 
На крајот, само меѓународно признаениот јужен дел од островот, со кој управуваат кипарските Грци, пристапи во ЕУ на 1-ви мај 2004 година.
Ердоган во понеделникот за новинарите изјави дека тој и Анан детално ќе разговараат за Кипар за време на неговата посета на САД на почетокот од јуни.
Анан неодамна побара од двете страни написмено да му ги достават своите предлози и приговори на планот на ОН, кој се очекува повторно да послужи како основа за какви било идни разговори. 
Кипарските Грци, кои се спротивставија на одреден број одредби во предложениот договор, наводно, сé уште не одговориле. 
Кипарските Турци ја искажале својата решеност за постигнување на договор.
По разговорите во Москва, Ројтерс ја цитираше изјавата на портпаролот на ОН во Никозија од вторникот дека кипарските Грци ја сигнализирале својата решеност за „прелиминарни разговори“ пред да започнат какви било преговори.
„Пападопулос потврди дека ќе испрати дипломатски претставник во ОН наскоро за прелиминарни разговори“, изјави портпаролот за Ројтерс. 
„По неговата посета генералниот секретар ќе одлучи за тоа кои понатамошни чекори да ги преземе“, додаде тој.
Решавањето на кипарското прашање значително би ги подобрило шансите на Турција за членство во ЕУ, смирувајќи ги стравувањата дека кипарските Грци би можеле да го искористат своето право на вето против Анкара. 
Турција треба да ги започне разговорите за пристап со ЕУ на 3-ти октомври.
