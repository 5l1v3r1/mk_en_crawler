14/07/2010
ПРИШТИНА, Косово -- Полицијата на ЕУЛЕКС и косовската полициска антикорупциска оперативна група во вторникот (13-ти јули) уапсија висок функционер на Министерството за здравство, под сомневање за злоупотреба на службената должност. 
Според извештаите на медиумите, се работи за Илир Толај, политички советник на министерот за здравство Бујар Букоши. 
ЕУЛЕКС и косовската полиција претресоа три локации во Приштина, вклучително и канцеларија на Универзитетската клиника, во рамките на операцијата. 
Мисијата на ЕУ за владеење на правото објави дека осомничениот бил притворен во врска со истрага за даночно затајување. 
Рациите уследија по слична операција во април во Министерството за транспорт, иако тогаш немаше апсења.
Во другите вести, ЕУЛЕКС во средата уапси маж, како дел од истрагата за политички мотивирани убиства во Косово. 
Локалните медиуми го идентификуваа како Фахредин Гаши и рекоа дека тој бил уапсен врз основа на барањето на специјалниот обвинител на ЕУЛЕКС. 
„Лицето е обвинето за воени злосторства извршени во јуни 1999 година во општина Липљан“, се вели во соопштението за печатот на ЕУЛЕКС. 
Името на Гаши беше споменато од Назим Блаца, кој ја призна вмешаноста во едно убиство во Косово и посочи неколку високи државни, партиски и полициски претставници кои извршиле кривични дела. 
Гаши ги негира сите обвиненија. 
(Коха Нет, Танјуг, РТС, Б92, АП, Радио Слободна Европа - 13/0710)
