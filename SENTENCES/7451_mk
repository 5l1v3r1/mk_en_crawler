30/04/2013
Сафет Кабашај и Пол Чикои за Southeast European Times во Приштина и Букурешт -- 30.04.13
Неодамнешната иницијатива за економска и бизнис соработка може да значи почеток за нови односи меѓу Косово и Романија, откако бизнис претставниците потпишаа договор со цел надминување на бариерите што се создадени со политичките разлики меѓу двете држави.
Претседателот на Косовскиот бизнис сојуз, Агим Шахини, присуствуваше на самитот Економска географија на Романија во Букурешт претходно овој месец и потпиша договор за партнерство и соработка со Михаи Нита, претседател на Редот на индустријалци на Романија.
Шахини е задоволен од интересот на романските власти за косовскиот пазар и е убеден дека можноста е реална.
„Во интерес на романскиот народ и бизнисмени ... 
беше да воспостават економски и трговски односи со Косово“, рече Шахини за SETimes.
Договорот се очекува да даде конкретни резултати, привлекувајќи ги романските бизнисмени во Косово преку поволната политика на државата.
„Ако го погледнеме пазарот на ЕУ, сфаќаме дека разликата на животниот стандард во Романија е помала со онаа во Косово отколку со некои земји на ЕУ. 
Во таа смисла, романските производи можат многу лесно да бидат привлечни за косовскиот пазар и [обратно]“, рече Шахини.
Романските експерти велат дека косовскиот пазар од 1,8 милиони жители е привлечен за инвеститорите.
„Косово претставува потенцијал за инвестиции во градежништвото, малопродажбата, туризмот, индустријата и земјоделството“, рече за SETimes Богдан Арон, стратешки партнер и советник во Бизнис центарот Карпатија, кој го организираше самитот.
Во рамките на иницијативата, во Приштина ќе биде отворен Романско-косовски бизнис центар.
Центарот ќе ги координира и помага, со специјализиран персонал, сите можности за економска соработка меѓу приватните претприемачи и претпријатијата од двете држави, велат властите.
Косовскиот бизнис сојуз ќе го следи процесот и ќе работи како посредник меѓу деловните пазари. 
Шахини рече дека агенцијата ја има поддршката на Министерството за надворешни работи за воспоставување економска соработка со Романија, една од петте држави на ЕУ што не ја признава независноста на Косово.
„Косово е посветено на воспоставување економски и трговски односи со сите земји од регионот, особено со земјите од Европската унија“, рече за SETimes Артан Бехрам, портпарол на косовското Министерство за надворешни работи.
Кои други иницијативи можат да ги поврзат Романија и Косово? 
Кажете ни во коментарите долу.
