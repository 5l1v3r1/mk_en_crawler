24/12/2009
Од Пол Чикои за Southeast European Times во Букурешт -- 12/24/09
Романскиот премиер Емил Боц во средата (23-ти декември) беше избран за претседател на новата коалициска влада. 
Со 276 гласови „за“, наспрема 135 гласови „против“, парламентот го одобри неговиот тим од 15 министри, од кои многумина ги задржуваат своите места од претходната влада.
Во изјавата потоа, Боц вети дека ќе преземе мерки кои „можеби нема да бидат популарни, но се очајно потребни“.
„Тоа можеби нема да е момент на радост, туку на одговорност и работа“, рече тој. 
„Тоа е ново партнерство меѓу владата и парламентот, од кое јас мислам дека Романците ќе имаат корист. 
Луѓето се уморни од говори и очекуваат од нас да ја направиме вистинската работа за земјата.“
„Но, мораме да бидеме свесни за ова: пред ни тргне на добро, ќе ни биде малку лошо“, предупреди тој, велејќи дека 2010 година може да биде тешка и покрај прогнозите за умерен економски раст.
Претседателот Трајан Башеску, кој беше реизбран овој месец, ја водеше свечената заклетва на владата, по одобрувањето од парламентот. 
Тој изрази надеж дека истата ќе успее да ја олесни економската криза на земјата.
Првиот потег на владата, направен во средата вечер, беше одобрувањето на нацрт државниот буџет за 2010 година. 
Боц вели дека се надева оти парламентот ќе го одобри до средината на јануари. 
Одобрувањето на буџетот претставува клучен услов за добивање понатамошна исплата од заемот на ММФ, кој е замрзнат со месеци поради политичкиот ќор-сокак во земјата.
Со 240 места, четири повеќе од мнозинството, новото парламентарно мнозинство на коалициската влада е кревко. 
Соочени со противење од социјалдемократите и либералите, демократските либерали на Боц мораа да се здружат со унгарски ориентираната УДМР, друг претставник на малцинството во парламентот, и со независни пратеници.
УДМР има три портфолија во новата влада -- култура, здравство и образование -- додека независните ќе бидат претставени од Габриел Опреа, кој сега ја предводи одбраната.
И покрај ставот на нивните партии, 36 социјалдемократи и либерални пратеници се приклучија на одобрувањето на владата во средата, очигледно стравувајќи дека Романија во спротивно ќе заврши со предвремени избори.
Боц се наоѓа на кормилото на државата на овој или оној начин од декември 2008 година. 
Тој најпрво ја предводеше коалициската влада заедно со социјалдемократите, но тие се повлекоа оваа есен, како што се приближуваа претседателските избори. 
Премиерот потоа ја предводеше привремената администрација, додека истата не падна со гласање за недоверба.
