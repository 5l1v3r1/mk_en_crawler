06/11/2012
Билјана Пекушиќ и Дражен Ремиковиќ за Southeast European Times во Белград и Сараево -- 06.11.12
Српскиот претседател Томислав Николиќ може да им нанесе „непоправлива штета“ на односите меѓу Србија и Босна и Херцеговина (БиХ) со својата анализа дека БиХ не функционира како држава и „полека исчезнува пред нашите очи“, рече претседателот на претседателството на БиХ, Бакир Изетбеговиќ.
Изетбеговиќ рече дека изјавите на Николиќ нанесуваат „непоправлива штета на односите меѓу Босна и Србија и процесот на нормализација кој започна во регионот“.
Николиќ, говорејќи за односите со Република Српска и БиХ, за македонската телевизија Сител, рече дека БиХ не функционира како држава и „полека исчезнува пред нашите очи“.
Азра Хаџиахметовиќ, заменик-претседател на Партијата за БиХ, рече дека ова не е начин на кој еден водач треба да го искажува својот став и размислување за соседните држави, ако сака мир и стабилност во регионот.
„Ако Николиќ сакаше да каже нешто добро и конструктивно, тогаш сигурно требаше да го истакне тоа поинаку. 
На овој начин, сите добиваат впечаток дека тој сака да предизвика тензии и напнатост која не е добра за никого“, рече Хаџиахметовиќ заSETimes.
Николиќ, пак, возврати на неговите критичари.
„Иако Србија е посветена на воспоставувањето стабилност во Југоисточна Европа, некои политичари во регионот мислат дека може да се направат себеси поважни во очите на Запад и, со извлекување на моите зборови од контекст и со грубо фалсификување, се обидуваат да создадат лоша слика за политиката што ја води Србија. 
Последниот пример за ова е Бакир Изетбеговиќ. 
Србија направи многу за воспоставување стабилност во овој дел од Европа и нејзината политика за ова прашање нема да се промени“, се вели во изјавата на Николиќ.
Властите во Република Српска (РС) го обвинија Изетбеговиќ за тоа што говори во името на српскиот народ во БиХ.
„Изетбеговиќ не е претставник на РС и нема право да говори во името на граѓаните, особено кога се чини дека има намера да ги влоши односите со Србија и нејзините највисоки претставници“, рече претседателот на РС, Милорад Додик.
Николиќ е критикуван за своите изјави откако ја презеде функцијата претходно оваа година. 
Тој два пати негираше дека убиството на 8.000 граѓани во Сребреница во 1995 година претставува чин на геноцид, иако овие убиства беа прогласени за геноцид од Меѓународниот суд на правдата и ОН. 
Тој, исто така, предизвика лутина кога говореше за Вуковар, град во Хрватска, како за „српски град“.
„Тој ги поткопува односите во регионот откако дојде на претседателската функција“, рече за SETimesСоња Бисерко, директорка на Хелсиншкиот комитет за човекови права во Србија.
Но, некои, како Асим Мујкиќ, професор на Факултетот за политички науки во Сараево, велат дека реакцијата за Николиќ е надуена. 
„Мислам дека сите треба да ги смират страстите и дека шефовите на државите треба да седнат на маса и да разговараат за постигнување договор и консензус“, рече тој заSETimes.
Кабинетот на Николиќ објави изјава во која се вели дека коментарот не треба да се толкува како ништо друго освен „загриженост поради слабото функционирање на институциите на БиХ, што е неподелено мислење на целата меѓународна заедница“.
Душан Јањиќ, од Институтот за социјални науки во Белград, рече дека иако коментарите на Николиќ не се најава оти Србија сака да ги прецрта границите на Балканот, тие предизвикуваат загриженост.
„Брисел е многу загрижен за некои изјави на Николиќ и српскиот премиер Дачиќ“, рече Јањиќ за SETimes.
