20/08/2009
Од Бојана Миловановиќ за Southeast European Times во Белград -- 20/08/09 Фотографии на Никола Барбутов
Во 1965 година, за време на изградбата на хидроцентралата Ѓердап, работниците откопаа остатоци од античка населба, Лепенски вир.
„Жителите на Лепенски вир биле ловци и собирачи.
Првите земјоделци се појавиле набргу по тие најстари жители на овој регион“, вели Васоје Васиќ, кустос на музејот.
Локалитетот, кој се наоѓа близу до клисурата Железни врати, се состои од една голема населба и десет околни села.
Во 1967 година археологот Драгослав Срејовиќ го основал музејот Лепенски вир.
Истиот е затворен ова лето поради реконструкција, финансирана од Националниот инвестициски план, и треба да биде отворен до крајот на годинава.
„Музејот ќе ги дочекува посетителите со целосно нов изглед, нови содржини и модерни видео и аудио презентации.
Освен музејот, кој ќе го претстави автентичното опкружување, огништата и светилиштата на праисториските заедници, исто така, ќе биде отворена галерија, каде што посетителите ќе можат да видат многу повеќе изложени предмети од порано“, изјави Васиќ за SETimes.
Тој, исто така, вели дека областа ќе биде трансформирана во етно парк, што ќе им овозможи на туристите да ги гледаат артефактите во автентична постава.
Има планови за изградба на камп на брегот на Дунав, како и научна станица.
Освен Лепенски вир, источна Србија има многу природни ресурси кои привлекуваат туристи.
Мајданпек, на околу 30 километри оддалеченост од Лепенски вир, и 190 километри од Белград, е позната по својата руда, а особено златото.
Туристичката организација на Мајданпек нуди искуство на миење злато -- најстар занает во регионот -- на еден од блиските брегови на Рајкова река, Паскова река или реката Мали пек.
На само 3 километри оддалеченост од Мајданпек се наоѓа Рајкова пештера.
Таа го добила името по кнезот Рајко, кој, според легендата ги ограбувал Турците денски и го криел украденото богатство во пештерата ноќе.
Пештерата за првпат била испитана од српскиот географ Јован Цвијиќ во 1894 година.
Денес, таа е целосно пристапна за туристите и спелеолозите.
Варовничките украси и светкавите кристали создадени од природата во текот на изминатите илјада години ги красат ѕидовите на пештерата.
Повеќе од 2.300 метри канали се извиваат низ пештерата -- од нив околу 600 метри се пристапни за туристите.
