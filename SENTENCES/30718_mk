12/01/2011
ЗАГРЕБ, Хрватска -- Министерот за правда, Дражен Бошњаковиќ, во среда (12-ри јануари) ќе се состане во Загреб со својата српска колешка, Снежана Маловиќ, на разговори околу случајот на Тихомир Пурда. 
Воениот ветеран беше уапсен во Босна и Херцеговина (БиХ) минатата недела, врз основа на потерницата што ја издаде Србија за наводни воени злосторства извршени во Вуковар во 1991 година. 
Двајцата министри за правда ќе претседаваат со состанокот на заедничката комисија, кој ќе биде посветен на прашањата во врска со осомничените за воени злосторства. 
Одлуката за тоа дали треба да се побара екстрадиција на Пурда ќе биде донесена по состанокот во среда. 
Неговиот адвокат вели дека Пурда се противи на екстрадицијата во Србија, бидејќи не верува оти може да добие фер судење таму. 
(ХРТ, Хина, Танјуг, Б92 - 11/01/11)
