22/03/2010
Од Наташа Радиќ за Southeast European Times во Загреб -- 22/03/10
Водачите на државите од Западен Балкан -- сите освен побунетата Србија -- се состанаа во Словенија во саботата (20-ти март) на разговори околу важноста на членството во ЕУ. 
Организирана заеднички од Словенија и Хрватска во замокот Брдо во близина на Крањ, на конференцијата присуствуваше Албанија и сите поранешни југословенски држави, освен Србија.
По пристигнувањето во Приштина во неделата вечер, косовскиот премиер Хашим Тачи ја пофали конференцијата како успешка за целиот регион, но особено за независно Косово, кое учествуваше како рамноправно со другите држави.
Токму таа еднаквост го одврати српскиот претседател Борис Тадиќ од учеството. 
Отсуството на Србија -- од која Косово прогласи независност пред две години -- не беше коментирано во јавноста од другите водачи. 
Србија е најголема од државите на Западен Балкан.
Кога Тачи го одржуваше својот говор на конференцијата, Никола Шпириќ, премиерот на Босна и Херцеговина (БиХ), ја напушти просторијата бидејќи БиХ не го признава Косово. 
Кога Тачи заврши, Шпириќ се врати на своето место до него.
Во неделата, во Белград, српскиот министер за надворешни работи, Вук Јеремиќ, рече дека целта на конференцијата за интеграцијата во ЕУ претставува важна, заедничка цел. 
Но, тој рече дека самиот самит бил разочарување.
Србија ќе присуствуваше, рече Јеремиќ, ако Косово беше претставено како протекторат на ОН, а не како независна држава. 
Србија, рече Јеремиќ -- повторувајќи ги постојаните изјави на Тадиќ -- никогаш нема да ја признае независноста на Косово.
Учесниците на самитот усвоија финална декларација во која се изразува оптимизам дека Западен Балкан не само што ќе стане интегрален дел на ЕУ, туку и ќе има многу што да й понуди на Европа.
„Клучниот проблем на регионот е дека сите треба да ги признаат сите“, рече словенечкиот премиер Борут Пахор, домаќин на самитот, без притоа да упатува конкретно на Србија. 
„Потребата од взаемно признавање е отворено прашање кое го блокира процесот на интеграција.“
Хрватската премиерка Јадранка Косор им даде на своите колеги цеде со хрватски превод на акито -- збир закони на ЕУ собрани досега -- за да ја олесни интеграцијата за идните кандидатки за ЕУ. 
Хрватска потроши 8 милиони евра за преводот на законите на блокот.
„Ги повикувам водачите на регионот да бидат похрабри“, рече Косор. 
„Пораката што сакаме да ја испратиме од оваа конференција е чесната поддршка на процесот на интеграција на југоисточна Европа. 
Сакаме да градиме, а не да уништуваме.“
Претседателот на Европскиот совет, Херман ван Ромпуј, беше претставен на самитот од комесарот за проширување на ЕУ, Стефан Филе.
