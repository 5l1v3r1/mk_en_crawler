10/01/2011
Од Јусуф Рамадановиќ за Southeast European Times во Сараево – 10/01/11
Градската куќа во Сараево е национален споменик кој датира од 1896-та година, времето на Австро-унгарската власт.
Тоа е најголемата и најрепрезентативната зграда од овој период во Сараево, која се наоѓа во Стариот град, на десниот брег на реката Миљацка.
Зградата преживеа две светски војни, само за да биде уништена од огромен пожар во август 1992-та година, на почетокот од босанскиот конфликт.
Пред пожарот, зградата беше дом на главната Национална библиотека.
Тој август гранати испукани од српските позиции ја уништија зградата, а исто така уништија и голем број на скапоцени книги и архивски материјали.
Тешкиот напор за реконструција е поделен во четири фази.
Првите две се фокусираа на стабилизирање на структурата, особено на носечките ѕидови.
Тие се веќе завршени, по цена од 3 милиони евра.
Главните финансиери се градските власти, голем број европски влади и главни градови, Националните библиотеки на Србија, Франција, Австрија, Холандија, Кипар и Норвешка, како и амбасадите на Хрватска, САД и Велика Британија.
Третата фаза предвидува донација од висина од 7,5 милиони евра од Европската комисија за реновирање на внатрешноста и Шпанија вети еден милион евра за фасада на зградата.
Крајната цел е зградата да се врати на својот автентичен лажно-мавритански изглед.
Кога ќе биде завршена, зградата повторно ќе биде дом на Националната библиотека, како и на канцелариите на градската администрација.
Изведувач на тековната трета фаза е едно од најголемите градежни претпријатија во земјата, ГП Босна.
Работата ја надгледува Сојузното министерство за култура и спорт и Заводот за заштита на спомениците.
Градоначалникот на Сараево Алија Бехмен, вели дека реконструкцијата „треба да се грижи дури и за најмалите детали“, со постојан надзор од страна на експерти со цел да се гарантира квалитетот на работата.
Во моментов, фокусот е на ентериерот.
Еден клучен приоритет е куполата, чија голема дупка беше покриена за да не влегува дожд и снег и прикрпена колку што е потребно да продолжи со заштита на ентериерот.
На куполата и е потребна целосна обнова, како и на прозорците, кои беа искршени во жестокиот напад, а потоа обложени.
Генералниот директор на ГП Босна Угљеша Кисиќ, вели дека овој сегмент од реконструкцијата треба да трае 21 месец.
Тој вклучува „чистење и реновирање на просторот, како и на подрумот, кој веќе е во употреба“, како и решавање на прашањата поврзани со куполата и прозорците.
Надвор е поставено скеле со цел да се олесни реконструкцијата на фасадата, додаде тој.
Иако работата е во тек, делови од Градскиот совет веќе се во употреба.
Тоа е место за голем број на настани и изложби, а неодамна холот беше исполнет со оние кои присуствувааа на Филмскиот фестивал МЕСС.
Градскиот совет е едно од неколкуте места на одржување на фестивалот.
Кога зградата беше подигната пред нешто повеќе од еден век, многу жители на Сараево беа критични, верувајќи дека таа е премногу различна од околната архитектура.
Со текот на времето, мислењата се променија и таа стана симбол на градот.
Мештаните ја нарекуваат по нејзиниот прекар, Вечница.
Еден кобен ден во 1914-та година, токму од Градскиот куќа австро-унгарскиот принц Фердинанд замина со неговата сопруга и придружбата на она што ќе биде неговото последно патување.
Српски националисти ја застрелаа кралската двојка, предизвикувајќи ја Првата светска војна.
Легенди ја опкружуваат зградата, некои датираат дури од нејзиното основање.
Дури и стекнувањето на земјиштето се покажа премногу тешко.
Австро-унгарските власти успеаја да постигнат договор со секој сопственик на имотот во областа освен со еден.
Ништо - ниту молби, ниту убедувања, ниту пари - не може да го поколебаат овој сопственик.
Целиот проект во суштина беше запрен поради еден упорен жител на Сараево.
На крајот, беше пронајдено решение.
Тула по тула, прозорец по прозорец, ограда по ограда, неговиот дом беше кренат и преселен на другиот брег на реката, каде што беше целосно повторно склопен.
Сместена на околу 100 метри од Градската куќа, оваа куќа беше наречена Инает куќа и останува таму и денес.
