14/01/2008
(Индипендант, Б92 - 12/01/08;
АП, Ројтерс, ББС, УПИ, ВОА, Бета, Б92, Балкан инсајт - 11/01/08)
Како потег без преседан по соборувањето на режимот на Слободан Милошевиќ, Србија во петокот (11-ти јануари) одлучи да им забрани на претставниците на британската и американската амбасада да ги следат претстојните претседателски избори на земјата.
Барањата на двете дипломатски мисии беа одбиени од страна на Српската изборна комисија, бидејќи гласањето не го даде потребното мнозинство.
Вкупно 12 членови -- претставници на Демократската партија (ДС), Г17 Плус, Либерал-демократската партија (ЛДП) и Унгарската коалиција -- гласаа да им се дозволи на британските и американските набљудувачи да ги следат изборите.
Потребна беше поддршка од минимум 14 членови на комисијата.
Иако барањата на двете амбасади претходно беа одобрени од страна на владата на премиерот Воислав Коштуница, претставниците на неговата Демократска партија на Србија (ДСС) беа помеѓу седумината што гласа против.
Овој потег, објавен околу една недела пред првиот круг од претседателските избори на 20-ти јануари, следеше по континуираните критики на Коштуница на поддршката од Запад на барањето на Косово за независност.
Славољуб Миленковиќ, член на комисијата од Српската радикална партија (СРС) на обвинетиот за воени злосторства на ОН, Воислав Коштиница, британските и американските претставници немаат дозвола да ги следат изборите „поради тоа што нивните земји сакаат да не уништат и да й го грабнат Косово на Србија“.
Изборната комисија најпрво одлучи да ги отфрли британските и американските барања доцна во четвртокот, што резултираше со жалба од страна на членот на ЛДП, Саво Филиповиќ.
Тој на новинарите им рече „донесена е втора нелегална одлука, за која нема основа“.
Министерот за јавна администрација и локална самоуправа, Милан Марковиќ, кој е член на ДС на претседателот Борис Тадиќ, го дели овој став.
Истакнувајќи дека изборните процедури во Србија се во согласност „со највисоките демократски стандарди“, тој го смета за неосновано одбивањето на комисијата да им дозволи на британските и американските претставници да ги следат избори.
Двете амбасади беа збунети и разочарани од одлуката на комисијата, но сé уште размислуваат дали да поднесат протест.
„Следењето на изборите не треба да се претвора во политичко прашање“, белградски Б92 ја цитираше британската дипломатска мисија во Србија.
Според друга изјава, на Министерството за надворешни работи во Лондон, „побарано е објаснување од Српската изборна комисија“.
Во четвртокот изборната комисија одлучи да им дозволи на 23 набљудувачи на Канцеларијата за демократски институции и човекови права на ОБСЕ и тројца претставници на Меѓупарламентарното собрание на Комонвелтот на независни држави, да ги следат изборите.
Според извештајот на белградската новинска агенција Бета во петокот, владата би можела да й дозволи пристап на група словачки набљудувачи, чии апликации пристигнаа доцна.
Главни кандидати за претседателската функција се Тадиќ и Томислав Николиќ од СРС.
Со оглед на тоа што анкетите на јавното мислење покажуваат дека ниту еден од нив нема да освои повеќе од 50 отсто од гласовите -- директна победа во првиот круг -- се очекува втор круг, кој би се одржал на 3-ти февруари.
