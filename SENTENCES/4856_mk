30/11/2009
Од Сами Неза за Southeast European Times во Тирана -- 30/11/09
Кога Берлинскиот ѕид падна во Германија, Албанија сé уште беше под диктатура. 
Соочен со притисокот на настаните, режимот попушти, одржувајќи повеќепартиски избори во 1991 година и конечно ја отстапи власта целосно следната година.
Во декември 1990 година во Тирана почнаа студентските протести, и набргу добија поддршка и од другите во албанскиот главен град. 
Комунистичкиот водач Рамиз Алиа, свесен за пресвртничкиот бран, се надеваше дека ќе успее да го задржи притисокот под контрола.
Сепак, со текот на времето, тој и неговите другари беа отстранети, кога земјата му го сврте грбот на наследството на Енвер Хоџа, тоталитарниот водач чија параноја и бескомпромисен сталинизам ја направи Албанија најизолирана нација во Европа.
„Албанија стана друга земја по падот на комунизмот“, вели Ремзи Лани, поранешен уредник на весникот Гласот на младите. 
„Носталгијата за комунизмот во Унгарија, на пример, е разбирлива. 
Но, албанскиот режим беше толку суров и екстремен што нашата сиромаштија не остави простор за носталгија.“
Владимир Карај, новинар во дневен весник во Тирана, имал само шест години кога се случи промената во земјата. 
Тој е роден на 11-ти април 1985 година -- денот кога Хоџа почина.
Од страв, родителите на Карај не го славеле раѓањето на синот скоро шест години, бидејќи било табу тема да се искаже што било друго на тој датум освен стравопочит кон починатиот диктатор. 
Таква била силата на неговиот личен култ.
Денес „луѓето се прилично побогати во економска смисла, и прилично побогати како личности“, вели новинарот.
Транзицијата не одеше секогаш мазно. 
Корупција и измами го придружуваат преминот кон либерализирана економија. 
Шемите на брзо богатење, одобрени од владините претставници, беа скапо платени и Албанците изгубија милијарди, што поттикна насилнички немири.
Дури и денес, остануваат некои институционални проблеми, и секоја година многумина незадоволни ја напуштаат земјата, емигрирајќи во други земји.
Албанците „успеаја да го уништат комунизмот, но тие не се навикнати на новиот систем кој самите си го донесоа“, вели студентот по меѓународни односи Ардит Бидо.
Сепак, дури и со пречки на патот, Албанците остануваат оптимисти во врска со демократијата. 
„Познатата фраза на [поранешниот американски државен секретар] Џејмс Бејкер дека „слободата функционира“, се покажа точна, изјави за Southeast European Times министерот за одбрана, Арбен Имами. 
„Ние сме нова демократија која функционира; ние сме нова членка на НАТО и лојален сојузник на Соединетите Држави.“
