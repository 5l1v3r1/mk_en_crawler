18/10/2010
Од Линда Карадаку за Southeast European Times во Приштина -- 18/10/10
Од понеделник (18-ти октомври), косовската владејачка коалиција е еднопартиска.
Во саботата Демократската лига на Косово (ЛДК) на поранешниот претседател Фатмир Сејдиу одлучи да се повлече од коалицијата, оставајќи ја Демократската партија на Косово (ПДК) на премиерот Хашим Тачи како единствена владејачка партија.
Сите претставници на ЛДК -- од вицепремиерот Хајредин Куци до сите министри и заменици-министи -- поднесоа оставки во понеделникот изутрина.
Одлуката на партијата дојде еден ден откако заменик претседателот и член на ПДК Јакуп Красниќи го објави 13-ти февруари како датум на предвремените избори.
Сејдиу рече дека повлекувањето на неговата партија „беше одговор на игнорирањето на идеите на оваа партија од страна на [ПДК]“.
„Поранешниот косовски претседател вели дека не го смета ова „за време на пресврт во [косовските институции]“, туку за нормален предизвик во изнаоѓањето формула за придвижување напред кон парламентарните избори“, објави весникот Tелеграфи.
„Излегувањето од владата со Тачи, се чини дека повеќе беше одмазда за запоставувањето од страна на премиерот за време на случајот на [Сејдиу] во Уставниот суд“, напиша главниот уредник на Коха Диторе Агром Бајрами.
Тачи се состана со претставниците на Петорката -- САД, Велика Британија, Франција, Германија и Италија -- во неделата, на разговори околу кризата.
Групата посочи дека ќе биде подобро за Косово да одржи предвремени избори во декември, наместо да чека до февруари.
Меѓународниот цивилен претставник во Косово, Питер Фејт, во неделата предложи ПДК да продолжи да владее сама, со договор за парламентарна поддршка кога ќе се гласа законот за буџетот, граѓанската регистрација и приватизацијата на ПТК, објави весникот Коха Диторe доцна во неделата.
Предлозите се дел од обидите за изнаоѓање начин да се избегнат вонредни избори, кои требаше да се одржат во рок од 45 дена, во согласност со уставот.
Косовската Централна изборна комисија (ЦИК) објави дека ќе й биде тешко да организира избори за вака кусо време.
ЛДК дискутираше за ситуацијата во неделата, велејќи дека сите нејзини идни активности и одлуки „ќе бидат во целосна согласност со уставот, со важечките закони и процедурите утврдени од парламентот“.
ПДК, од своја страна, ги повика „сите граѓани на Косово да одговорат на новата политичка ситуација со зрелост, единство и одговорност ...
придонесувајќи за зајакнување на стабилноста во земјата, преку активно учество во идните процеси“.
Сојузот за иднината на Косово (ААК) соопшти дека падот на владата е „природен исход од една неприродна коалиција“ и повика на одржување национални избори во февруари.
Другите опозициски партии побараа вонредни избори.
Косовскиот весник Eкспрес го цитира Куци дека нема да има техничка влада и дека побара од ЦИК да се подготви за фер и демократски избори.
„Ако не може да се формира привремена администрација во рок од осум дена, тогаш следните избори ќе мора да се одржат во рок од 45 дена“, напиша Eкономист.
