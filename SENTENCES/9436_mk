02/04/2012
Од Александар Павлевски за Southeast European Times во Скопје -- 02/04/12
Индија сака да биде важен економски играч на Балканот, а Македонија се надева дека ќе послужи како капија за инвеститорите од оваа земја -- отворајќи ги вратите кон регионот и обезбедувајќи пристап до европските пазари.
Промовирајќи се себеси како клучен играч за отворање на европскиот пазар од 650 милиони потрошувачи, макроекономската стабилност на земјата и ниските даночни стапки „претставуваат суштинска можност за искористување на огромните бизнис можности“, рече македонскиот премиер Никола Груевски на конференцијата за Инвестициите и трговските можности во Македонија претходно овој месец.
„Македонија сака да го отвори балканскиот и европскиот пазар за Индија.
Посетите на владата на Индија и другите азиски земји го покажуваат нејзиниот план земјата да стане регионален инвестициски центар“, рече за SETimes поранешниот македонски министер за финансии, Зоран Витанов.
„Можностите се двонасочни и се огромни -- индиските инвестиции ќе ја намалат невработеноста и ќе дозволат поголем раст на БДП.
Зголемувањето на присуството на македонските -- и регионалните -- претпријатија на индиските пазари не треба да се заборави“, рече тој.
„Ние можеме да бидеме дел од [инвестирањето].
Планираме да ја посетиме Македонија наскоро и да ги видиме одблизу можностите што земјата ги нуди и да воспоставиме потесни бизнис врски.
Нашите односи со Македонија се одамна;
дојде време сега да се оди во Македонија“, рече Субрати Рој од претпријатието Сахара груп.
Индија има 54 отсто од светското население на возраст под 25 години, претежно високообразовани, особено во областа на софтверскиот инженеринг.
Куповната моќ на Индијците расте 12 отсто годишно, врз основа на конкуренцијата и профитите.
„Со инвестирањето на Балканот, Индија ќе ја зајакне својата компаративна предност да конкурира на европскиот пазар во тешката индустрија“, рече Витанов.
Во моментов Македонија извезува фероникел, мермер, травертин, делови од железнички и трамвајски локомотиви, сопирачки и други слични лимени спојки, стока за понатамошен третман и други производи во Индија.
Македонскиот увоз од Индија -- бакарни производи, производи од цинк, земјоделски и шумарски трактори, семиња за масло и зрнести плодови, кафе, лекови, феро-силикатен манган и неоргански хемиски средства -- расте со зголемен интензитет.
Друга област на проширување се лековите, како увоз од Индија -- бројот се зголеми тројно, на еден милион американски долари од 2007 година поради ниската цена.
Најголемата индиска регионална инвестиција е во Србија -- ИТ парк од 25.000 метри во општија Инѓија, во вредност од 600 милиони американски долари.
Изграбата на паркот беше објавена во 2007 година.
но беше спречена поради светската економска криза.
Инвеститорот, Ембаси груп, ги објави плановите да продолжи и да го финализира проектот наскоро.
Претставниците на групата рекоа дека паркот ќе вработи 25.000 луѓе -- претпријатија како Мајкрософт, ИБМ, Јаху, ХП и Фидели, ќе имаат свои канцеларии таму.
„Целиот регионот ќе има полза од влезот на уште еден голем инвестициски играч, и што е најважно во поглед на вработувањето квалификувани млади луѓе, како и намалувањето на цените и зголемувањето на квалитетот на стоките и услугите.
Ова ќе важи посебно за ИТ секторот во кој Србија може да привлече регионални специјалисти ако се реализираат инвестициите“, рече за SETimes Бобан Радоевиќ, шеф на консалтинг фирмата Бомбакс.
Бизнисмените во Македонија се согласуваат дека инвестициите се победа за сите.
„Инвестициите се добредојдени, без оглед на тоа од каде доаѓаат.
Државите од ЕУ се двоумат и не инвестираат во Македонија, така што ние можеме да ги отвориме вратите за другите земји.
Очекуваме значајни инвестиции од Индија, како и од Малезија, Кина и Русија“, рече за SETimes бизнисменот Владимир Крстевски, кој увезува текстил од Индија.
Во септември 2011 година, Мадерсон груп беше првото индиско претпријатие што влезе на македонскиот пазар.
Инвестицијата од 12 милиони евра на претпријатието се очекува да донесе 140 нови работни места во Скопје во неговите две фабрики што ќе произведуваат делови за ретровизори.
Производите ќе се испраќаат до европските производители на автомобили.
За време на својата посета на Индија претходно овој месец, Груевски, исто така, отпочна разговори со индискиот премиер Манмохан Синг за Договорот за избегнување на двојното оданочување, кој би ја олеснил размената на банкарски и даночни информации меѓу двете земји.
