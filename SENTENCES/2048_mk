23/05/2005
Од Алан Чове за Southeast European Times -- 23/05/05
Новиот турски Кривичен закон (ТКЗ), кој треба да стапи на сила на 1-ви јуни, ќе донесе суштински промени во Турција. 
Од законот, со кој требаше да се елиминираат недостатоците на кои укажа ЕУ, е отстрането какво било споменување на смртната казна во турското право, се забранува правење на тестови за утврдување на невиноста, се става под контрола Националниот совет за безбедност и се зголемуваат казните за обичните кривични дела. 
Критичарите, сепак, тврдат дека тој сé уште ја ограничува слободата на печатот со користење на двосмислена или општа терминологија, како и со задржувањето на казните за „тешките кривични дела“ и навреди против владини фигури и државни службеници.
Според турското Здружение на новинари новиот ТКЗ наметнува голем број ограничувања за слободата на печатот. 
На пример, затворската казна може да се зголеми за една третина ако злосторството е извршено преку медиумите. 
Концептот на „навреда“, вели здружението, се дефинира со користење на нејасна, збунувачка терминологија што може да се толкува многу општо и да доведе до контроверзни одлуки, со што би се ограничил просторот на медиумите за маневрирање. 
Покрај тоа, ако еден новинар е обвинет за навреда на министер навредата се забележува како да е упатена кон целата влада -- со што на секој министер одделно му се дозволува да поднесе жалба против новинарот.
И покрај злосторствата, извршителите на дејства кои го нарушуваат јавниот ред и други прекршоци повлекуваат казни во траење помеѓу шест месеци и пет години затвор со новиот ТКЗ. 
Според ова здружение тоа претставува индиректно ограничување на слободата.
Законот требаше да стапи на сила на 1-ви април. 
Соочена со силни критики владата, сепак, го одложи неговото спроведување до 1-ви јуни за да се усогласат амандманите со барањата изразени од страна на новинарските групи и невладини организации. 
Според премиер Реџеп Тајип Ердоган со последната ревизија беа изменети 26 членови и беа вклучени повеќето промени што ги бараа новинарите.
Тоа не е така, вели претседателот на Прес-советот Октај Екси, додавајќи дека неговата организација ќе поднесе тужба до Европскиот суд за човекови права ако Парламентот не преземе дејства.
„Ние тврдевме дека правата на приватност во комуникациите и личната приватност треба да бидат заштитени, но кога новинарите ќе ги злоупотребат овие права со цел да поднесат извештај ,во име на јавниот интерес’ нивните дејства не треба да се криминализираат“, вели Екси, додавајќи дека ова барање е одбиено од комисијата на владата што го подготвуваше ТКЗ.
