03/02/2005
Од Фатих Баран за Southeast European Times во Истанбул - 03/02/05
По минатогодишниот извештај на ЕУ за напредокот на Турција, Владата на премиерот Реџеп Тајип Ердоган повторно ја отвори долготрајната дебата за политичката структура на земјата, повикувајќи на замена на сегашниот политички систем со претседателски систем во стилот на оној во САД.
Таква промена би помогнала во постигнувањето на политичка стабилност во Турција, овозможувајќи, од друга страна, исполнување на целите за пристап во ЕУ, им рече министерот за правда, Чемил Чичек, на пратениците минатиот месец. 
Според Ердоган и другите водачи на владејачката Парија на правдата и развојот (АКП), сегашниот систем, стар 75 години, се сведува на неефикасна и бирократска олигархија, која треба да биде напуштена.
Идејата не е нова. 
Во 1989 година, за време на претседателството на Тургут Озал, прашањето беше дискутирано, но на крајот беше отфрлено врз основа на тоа дека Турција не е подготвена за систем во стилот на оној во САД. 
Критичарите на новиот предлог -- меѓу кои и пратениците на АКП -- велат дека Турција прво мора да го зајакне својот судски систем. 
Без вакви реформи, тврдат тие, претседателскиот систем ќе ја поткопа демократијата, концентрирајќи премногу власт на еден дел од Владата и отворајќи го патот за апсолутистичка власт.
Главната опозициска Републиканска народна партија (ЦХП) го нападна планот како обид на меѓународните групи за обликување на турската политика. 
Шефот на Турското здружение на индустријалци и бизнисмени, Омер Сабанчи, пак, рече дека претседателскиот систем не й одговара на земјата, повикувајќи ја Владата, наместо тоа, да го зајакне постојниот парламентарен систем.
Најран датум кога би можел да биде усвоен претседателскиот систем би бил април 2007 година, кога завршува мандатот на актуелниот претседател Ахмет Неждет Сезер. 
Ердоган се смета за можен кандидат за замена на Сезер, без оглед на тоа кој систем ќе биде на сила дотогаш.
Во меѓувреме, Турција, исто така, го разгледува предлогот на ЕУ изборниот праг да биде намален од 10 на 5 отсто за да се зголемат бројките на малцинствата застапени во Парламентот. 
За време на изборите во ноември 2002 година, голем број партии не успеаја да го надминат постојниот праг.
АКП победи на овие избори, добивајќи 35 отсто од гласовите и привлекувајќи некои од гласовите од партиите кои не успеаја да ја поминат границата од 10 отсто. 
Досега Владата призна дека е потребна подобра застапеност, но одбиваше да го намали прагот.
„Ако го задржиме парламентариот систем, изборниот праг треба да се зачува“, рече Чичек. 
„Друга формула може да се најде за застапеноста на политичките партии, кои не можат да имаат места во Парламентот“, додаде тој, тврдејќи дека понискиот праг би го поделил Парламентот и би ја довел во опасност стабилноста.
Со промената најмалку девет партии, најверојатно, би добиле места во Парламентот, што би довело до појава на коалиции и блокови, велат аналитичарите.
