24/03/2012
Од Енди Дабилис за Southeast European Times во Атина -- 24/03/12
И покрај вториот пакет финансиска помош од Тројката на ЕУ, од 130 милијарди евра, и тукуштослучениот договор Учество на приватниот сектор, што й овозможи на Грција да отпише 100 милијарди евра од долгот, останува загриженоста дека без клучни структурни реформи нема да има раст за да се спаси разнишаната економија на земјата -- која се соочува со очекуван дефицит од околу 117 отсто од БДП во 2020 година.
Економијата се намали за 15 отсто од 2008 година, под тежината на постојаните кратења на платите, даночните зголемувања, намалените пензии и претстојните кратења на работните места за 150.000 јавни службеници во текот на следните три години. 
Новите услови ја кратат минималната плата од 22 до 32 отсто, при што повеќе од 1,03 милиони луѓе се без работа.
„Сега сите зборуваат за растот, но најпрво мораме да имаме структурни реформи“, рече за SETimes Хараламбос Царданис, директор на Институтот за меѓународни односи во Атина.
Царданис додаде дека Грција мора да ги либерализира затворените професии, да ја забрза продажбата или да го издава под наем државниот имот и сопственост, и да престане со кршење на законите на ЕУ спречувајќи ги приватните колеџи да се натпреваруваат со државните универзитети и закони кои го отфрлаат признавањето на дипломите од приватните училишта.
„Има политичка неподготвеност ... 
ситемот е државно ориентиран и политичката цена е премногу висока за остварување на личните интереси“, рече тој.
Клучно, рече тој, е ослободувањето од државната сопственост и објекти, и развивањето вредна приморска локација на поранешниот национален аеродром Хеленикон, проект вреден 2,3 милијарди евра.
„Ако некоја голема приватизација успее, тоа ќе испрати порака, особено во странство. 
Но, тоа ќе биде тешка задача“, рече тој.
И навистина, Тројката проценува дека Грција може да добие 50 милијарди евра од приватизацијата, но досега добила помалку од 2 милијарди евра. 
Инвеститорите се или претпазливи или чекаат да се подобри пазарењето, знаејќи дека Грција е очајна за приходи.
Има некои знаци на подобрување; соларниот проект Хелиос -- кој има за цел искористување на повеќе од 300 сончеви денови годишно во земјата и извоз на 10 гигавати соларна енергија до 2020 година -- може да донесе 15 милијарди евра; извозот достигна рекордни повеќе од 22 милијарди евра во 2011 година, а трговскиот дефицит е преполовен на помалку од 10 отсто од БДП.
Но, потребно е многу повеќе, според економските аналитичари, и за тоа ќе треба време.
„Се обидуваме да пронајдеме каде сакаме Грција да биде за десет години“, рече за SETimes Агелос Цаканикас, шеф за истражување на атинската Фондација за економско и индустриско истражување.
И тој посочи на Хеленикон и рече дека мора да се развие. 
Во еден момент поранешниот аеродром беше одреден да биде најголем јавен парк во Европа, но тие „зелени соништа“ исчезнаа со кризата.
„Тоа е највредното парче државен имот во Европа“, рече Цаканикас, додавајќи дека кризата ќе го промени грчкото размислување и ќе ги насочи младите кон претприемништво и приватниот сектор.
„Сонот беше да се најде позиција во јавниот сектор ... 
сега тој сон е поинаков.“
Германскиот министер за економија, Филип Рослер, неодамна изјави за германскиот весник Сарбрукер Цајтунг дека Грција мора да создаде услови за раст, со модернизирање на администрацијата, отворање на своите пазари и спроведување на програмата за приватизација.
„Дури кога овие чекори ќе бидат сериозно спроведени, ќе се зголеми подготвеноста за инвестирање“, рече тој.
Сегашната хибридна влада на социјалистите на ПАСОК и конзервативците на Нова демократија, надгледувана од привремениот премиер Лукас Пападимос, ќе биде заменета со избраните политички водачи на претстојните пролетни избори, и некои критичари стравуваат дека финансиската помош значи враќање на статус кво и немање стимул за реформи или помагање да се постигне раст.
Царданидис рече дека клучниот фактор што не се зема предвид е разработувањето на малите и средните претпријатија, бидејќи околу 111.000 се затворени за време на кризата. 
Грчките банки, исто така, ќе добијат 48 милијарди евра рекапитализација од Европскиот механизам за финансиска стабилност.
„Тие повторно може да одиграат клучна улога. 
Ќе има стимул банките повторно да инвестираат и парите ќе им се вратат“, рече тој.
Јоргос Цогопулос, истражувач во Атинската хеленска фондација за европска и надворешна политика, рече дека Грција мора да ја живне својата туристичка индустрија, по рекордната 2011 година. 
Но, земјата се соочи со неочекуван пад оваа година од 30 отсто во рани резервации од Германија, и пад кој се наѕира од британските туристи -- двете клучни земји за индустријата.
„Првата работа е да се врати довербата ... 
тогаш можеме да инвестираме во туризмот бидејќи ние сме туристички ориентирана земја. 
Треба да ги намалиме цените за да привлечеме туристи“, рече тој за SETimes.
Тој додаде дека бирократскиот лавиринт мора да се рационализира. 
„Кој бизнис ќе дојде во Грција кога се потребни два до три месеци да се заврши со документацијата?“
Јоргос Статакис, професор по економија на Универзитетот во Крит, беше поскептичен. 
„Нема шанси да се промени економијата. 
Тоа е екстремно дефлациска политика.“
Тој рече дека либерализацијата на професиите, како што е такси индустријата, заради зголемување на конкуренцијата нема да функционира во услови на рецесија, и додаде: „Нема реални шанси за приватизациите бидејќи грчката економија помина низ масовни приватизации во 1990-тите, така што ние практично имаме приватен банкарски сектор, комуникции, приватни патишта, аеордроми, мостови. 
Не останаа уште многу работи во државна сопственост“, рече тој за SETimes.
