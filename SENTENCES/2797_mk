02/02/2006
Од Блерта Фониќи за Southeast European Times во Приштина – 02/02/06
Заменик специјалниот претставник на ОН за преговорите во врска со статусот на Косово, Алберт Рохан, пристигна во Приштина во понеделникот (30-ти јануари) за презакажување на датумот на разговорите помеѓу Косово и Србија. 
„Разговорите помеѓу Косово и Србија ќе започнат во истиот момент кога косовската страна ќе одлучи кој ќе ја сочинува нејзината делегација“, рече тој.
„Ние сме подготвени, а и Србите се подготвени. 
Значи, датумот зависи, всушност, од косовските водачи“, рече Рохан. 
Разговорите беа закажани за 25-ти јануари во Виена, но мораше да бидат одложени поради смртта на косовскиот претседател Ибрахим Ругова на 21-ви јануари.
Рохан се состана со шефот на УНМИК Сорен Јесен-Петерсен накратко во понеделникот, пред да замине за Лондон, каде што во вторникот учествуваше на состанокот на Контакт-групата.
Според Рохан, меѓународната заедница е подготвена да започне со преговорите утре. 
„Немаме краен рок. 
Тоа зависи целосно од косовското раководство ... 
Тоа, навистина, зависи од тоа колку брзо ќе можеме да ја добиеме делегацијата од тука во Виена за почетокот на разговорите“, рече Рохан, истакнувајќи ја потребата за продолжување со процесот.
„Што побрзо започнат разговорите, тоа подобро за сите“, рече тој. 
Тој ја посети покраината еден ден пред состанокот на Контакт-групата во Лондон, каде што дипломатите од Велика Британија, Франција, Германија, Италија Русија и САД повикаа на постигнување договор за статусот на покраината до крајот на годинава.
Во средата американскиот претставник во Косово, Френк Виснер, го повтори повикот. 
По пристигнувањето во Приштина на консултации со косовскиот преговарачки тим, тој рече дека носи порака на „целосна поддршка“ од Вашингтон за завршување на процесот во текот на 2006 година.
Во другите вести, Радио Б92 јави дека српскиот претседател Борис Тадиќ и претседателот на Демократската партија на Косово, Хашим Тачи, имале кус состанок на маргините на форумот на меѓународните социјалисти во Атина. 
Состанокот без подготовка во вторникот го организирале водачот на грчката опозиција, Јоргос Папандреу, и грчкиот претседател Каролос Папуљас. 
Тадиќ изразил сочувство за смртта на Ругова и двајцата ги искажале своите ставови за статусот на Косово -- Тадиќ за задржување на српската сувереност, а Тачи за независност.
