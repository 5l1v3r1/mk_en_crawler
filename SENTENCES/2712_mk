07/07/2005
Од Марина Стојановска за Southeast European Times во Скопје – 07/07/05
Регистрацијата на претпријатијата во Македонија трае просечно 48 дена, како што покажаа истражувањата на Светската банка.
Тоа се очекува да се промени откако новиот, рационализиран систем на регистрирање - дел од поголемиот пакет економски реформи што ги спроведува владата - започне да функционира на 1-ви септември.
Со едношалтерскиот систем, најавен од владата претходно оваа година, претпријатијата во Македонија ќе можат да се регистрираат на една локација за цена од 33 евра - само дел од сегашните 250 евра.
„Воведувањето на овој систем претставува само мал камен во мозаикот наречен подобрување на бизнис климата“, рече заменик-премиерот Минчо Јорданов.
Покрај олеснувањето на регистрацијата и намалувањето на трошоците, со системот, исто така, ќе се формира и квалитетна база на податоци, истакна министерот.
„Се надевам дека од 1-ви септември ќе ги побиеме сите оние кои велат дека едношалтерскиот систем не може да функционира во Македонија“, рече директорот на Централниот регистар, Наке Стојановски.
Според него, системот е потребен бидејќи прецизноста на сегашната делумна база на податоци - која се состои од информации добиени од разни извори - е сомнителна.
И покрај тоа што ќе биде воведен наесен, системот нема да биде целосно фунционален сé до почетокот од следната година.
Ќе мора да се донесат амандмани на 16 закони, меѓу кои и Законот за трговски друштва, усвоен минатата година.
Исто така, ќе мора да се усвојат и два локални закони и еден одделен закон за едношалтерски систем.
Првиот чекор ќе биде комплетирањето на електронската форма на регистрација на претпријатијата во Централниот регистар.
Од вкупно 97.000 претпријатија моментно регистрирани во Македонија, податоците за околу половина од нив - околу 50.000 претпријатија - веќе се префрлени во елетронска форма.
По завршувањето на овој процес претпријатијата ќе ја потврдат точноста на податоците.
Воведувањето на системот ќе чини околу 1,2 милиони евра, средства кои ќе бидат обезбедени од УНДП, УСАИД и Европската агенција за развој.
