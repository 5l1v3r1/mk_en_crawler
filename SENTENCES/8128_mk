30/08/2011
Пол Чикои за Southeast European Times во Букурешт -- 30.08.11
Романскиот претседател Трајан Басеску минатата недела се изјасни за посилна Европа, која ќе е способна да се соочи со растечката конкуренција.
„Процесот на глобализација ни покажува колку сме мали во споредба со капиталот и пазарите“, им рече Басеску на младите Романци што живеат во дијаспората.
„Докажано е дека владите може да бидат поразени од пазарите.
Глобалниот систем ќе збрише сé што нема сила бидејќи капиталот повеќе не е во соппственост на државите.
Затоа велам дека е неопходно, за две или три години, да се создадат Соединети Европски Држави“, додаде тој.
Во интервју за Б1 телевизија Басеску го образложи својот став.
„Мораме да ги подмириме издатоците до 2020 година, во согласност со некои услови што мораме да ги следиме.
Ако не го направиме тоа, земјата ќе биде казнета.
А тоа значи отстапување на суверенитетот, сакале или не.
ДДВ ќе биде одредуван некаде во Брисел ...
но, ние ќе мораме да ја голтнеме оваа пилула за Европа да стане одржлива пред глобализацијата“, рече тој.
Главниот предизвик е начинот на кој политичарите ќе го продадат овој храбар проект, истакна тој.
„Политичарите ќе мора да ги убедат народите дека Соединетите Европски Држави нема да влијаат на нивата личност, идентитет и култура.
Тие ќе мора да ја донесат оваа одлука за две или три години.
Потоа, ако Европа не продолжи во меѓувреме со фискално обединување, може да е премногу доцна бидејќи за спроведувањето треба време“, заклучи Басеску.
Преходно овој месец, во контекст на финансиските турбуленции во еврозоната, германската канцеларка Ангела Меркел и францускиот претседател Николас Саркози предложија европска заедничка економска влада за рационализација на напорите за надминување на вакви кризи во иднина.
Ова прекугранично извршно тело би одржувало состаноци двапати годишно и би било водено од претседател со две и пол годишен мандат.
Актуелниот претседател на ЕУ, Херман ван Ромпуј, беше предложен за првиот мандат.
Некои аналитичари се скептични во врска со проектот и велат дека истиот е штетен за Романија.
„Единствената економска влада ќе се грижи за интересите на Германија и Франција повеќе отколку за другите земји“, рече Овидиу Маринчеа, заменик главен-уредник на романскиот весник Aдеварул, за SETimes.
„Зошто?
Бидејќи Германија сака заедничка валута која ќе й помогне да извезува во земјите на ЕУ по фиксна цена за да избегне монетарни флуктуации и ситуации во кои суверените држави ја девалвираат нивната валута за да ја зајакнат својата конкурентост.
Таквата заедничка влада во ЕУ ќе воведе еврообврзници по единствена каматна стапка за сите земји-членки на ЕУ, што повторно ќе й помогне на Германија“, додаде тој.
„Во Романија, на пример, отстранувањето на царината ја зајакна важноста на монетарните инструменти, особено девизниот курс што, по девалвирањето на [националната валута] го помогна нашиот извоз.
Фиксните стапки ќе го отстранат овој последен инструмент на заштита“, тврди Маринчеа.
Флорин Чорнеи, одговорен за политичкиот дел на весникот Eвениментул Зилеи, го гледа предностите и негативностите.
„Проектот Соединети Европски Држави е замислен како продолжение на ЕУ и ќе води до консолидација на интеграцијата на земјите-членки, особено во економските и фискалните области.
Но, тоа не е единствениот правец.
Потребата за заеднички реакции, доследност и брзина меѓу европските држави, неодамна се почувствува во поглед на ситуацијата во Либија“, рече тој за SETimes.
Во врска со Романија, Букурешт можеби ќе мора да донесе некои тешки одлуки ако проектот биде спроведен.
„Унифицирањето на даноците во Европа е секако негативност за Романија, ако тоа значи зголемување на овие даноци.
На пример, ако рамниот данок од 16% биде заменет со единствен од 20-25%, тогаш Романија можеби повеќе нема да биде привлечна за странските инвеститори“, рече Чорнеи.
„Во секој случаи, оваа обединета влада ќе има толку сила, толку суверенитет, колку што земјите-членки се подготвени да отстапат“, рече тој.
