15/10/2010
ЉУБЉАНА, Словенија -- Премиерот Борут Пахор во четвртокот (14-ти октомври) објави дека Словенија и Хрватска најдоа решение за последната голема препрека од патот на Загреб кон ЕУ.
Според договорот постигнат со хрватската премиерка Јадранка Косор, прашањето за долговите на поранешната Љубљанска банка (ЉБ) кон хрватските граѓани ќе биде решено како дел од разговорите за сукцесија помеѓу поранешните југословенски републики, предводени од Банката за меѓународни порамнувања со седиште во Базел, Швајцарија.
Повеќе од 130.000 Хрвати бараат 160 милиони евра од заштедите што тие ги депонирале во сега непостоечката ЉБ.
Народната банка на Хрватска го блокира пристапувањето на наследникот на ЉБ, Нова љубљанска банка, на нејзиниот пазар додека не биде решено прашањето за ЉБ.
Словенија тврди дека ова го спречува слободното движење на капиталот, кое од своја страна го спречува затворањето на соодветното поглавје во разговорите за пристапување на Хрватска со ЕУ.
(ХРТ, ХИНА, Пословни Дневник, Ројтерс - 14/10/10)
