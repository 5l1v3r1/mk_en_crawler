27/10/2005
(СНН, Интернешнал хералд трибјун - 27/10/05;
AП, АФП, ФТ, ВОА, ХИНА, Ксинхуa - 26/10/05)
Лабораториските тестови потврдија дека шесте мртви лебеди пронајдени во еден парк во источна Хрватска биле заразени со вирусот на птичји грип од типот Х5Н1, објавија властите во средата (26-ти октомври).
Со тоа Хрватска стана петтата европска земја, заедно со Велика Британија, Романија, Русија и Турција, каде што е откриен смртоносниот вирус.
Хрватскиот случај беше потврден во референтната лабораторија на ЕУ за птичји грип во Вејбриџ, Велика Британија, во која беа тестирани примероците од лебедите пронајдени минатата недела во паркот Зденци.
Експертите веруваат дека сите лебеди што долетале во Хрватска од Унгарија биде дел од едно исто јато.
Неодамна во Хрватска долетаа околу 1.500 лебеди, по, како што се опишува, главниот правец на движење на птиците-преселници.
По откривањето на вирусот хрватските власти уништија повеќе од 17,000 птици во радиус од околу 3 километри од овој парк, во обид да го спречат ширењето на смртоносниот вирус.
Помеѓу другите мерки што беа преземени е и дезинфекцијата на областа и ставањето на регионот под карантин.
Од 2003 година досега во Азија починаа преку 60 лица од вирусот на птичји грип од типот Х5Н1.
Поголем број од жртвите биле одгледувачи на живина, директно заразени од заболените птици.
И покрај тоа што е тешко луѓето да се заразат од овој вирус, експертите стравуваат дека тој би можел да мутира во вид што ќе биде лесно пренослив од еден човек на друг, што ќе предизвика пандемија на грип.
Во континентална Европа опасниот вирус е откриен претходно овој месец во Турција, Романија и Русија.
Во средата Велика Британија го објави својот втор случај за помалку од една недела:
овојпат се работеше за папагал заразен со вирусот Х5Н1 донесен од Јужна Америка.
Двете птици умреа додека беа држени во карантин.
Во меѓувреме, другите европски земји, меѓу кои и Франција, Унгарија и Словенија, ги очекуваат резултатите од тестовите со кои треба да се утврди дали мртвите птици пронајдени на нивните територии биле заразени од истиот тип на вирусот на птичји грип.
Прелиминарните тестови на дивите гуски пронајдени во Германија покажаа дека тие биле заразени од птичји грип.
Сега се спроведуваат понатамошни тестови за да се види дали се работи за видот Х5Н1.
Во меѓувреме, Грција објави дека на 19-ти ноември ќе биде домаќин на конференција на министрите за здравство, на која ќе се разговара за заеднички акционен план против заканата од птичји грип.
Министерите за здравство од Ерменија, Азербејџан, Кипар, Грузија, Русија и Украина беа поканети како набљудувачи.
