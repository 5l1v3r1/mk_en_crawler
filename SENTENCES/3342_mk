21/06/2007
Од Зоран Николовски за Southeast European Times во Скопје -- 21/06/07
Со цел подобрување на работниот капацитет на македонската администрација, владата ќе вработи 2.800 лица до 2010 година.
Планот, дел од Националната програма за усвојување на правото на ЕУ (НПАА), клучен документ во односите на земјата со ЕУ, произлезе од критиките на Унијата за администрацијата и недоволната усогласеност со евроатланските стандарди.
НПАА претставува водич за хармонизација на земјата со европската легислатива, крајните рокови, институциите, за тоа колку пари ќе бидат потрошени и колку луѓе ќе бидат вработени.
Спроведувањето на НПАА ќе ја чини владата околу 210 милиони евра.
Планот предвидува вработување на околу 2.780 луѓе, кои ќе работат на подигнувањето на нивото на клучните области на администрацијата според препораките на ЕУ.
Во следните три години, судството и секторот на фундаменталните права, правдата, слободите и безбедносниот сектор, секторот на животната средина и секторот на земјоделството и руралниот развој, ќе добијат работници во согласност со овој план.
Исто така, ќе има вработувања и во секторите на информатичката технологија, безбедноста на храната и регионалната политика.
Сепак, јавноста е загрижена дека овој потег уште повеќе ќе ја прошири државната администрација, која веќе беше критикувана како преобемна и неефикасна.
Но, министерот за финансии, Трајко Славески, вели дека нема да има нови зголемувања во апсолутните цифри, поради пензионирањето на 900-1000 вработени годишно.
Воспоставени се ригорозни критериуми за вработување во државната администрација, особено во секторот задолжен за прашањата на интеграцијата во ЕУ.
Експерти ќе работат на секое поглавје од легислативата на ЕУ.
Планот за вработување, исто така, ќе ја намали стапката на невработеност.
Невработеноста, која изнесува околу 37 отсто во земјата, според официјалните податоци, претставува проблем -- особено помеѓу високобразованите професионалци со универзитетски дипломи.
Експертите веруваат дека НПАА ќе ги подобри можностите, со оглед на тоа што ќе се вработуваат млади и образовани луѓе.
