09/02/2012
Дражен Ремиковиќ за Southeast European Times во Подгорица -- 09.02.12
Црногорците се сé уште лути поради минатомесечните зголемувања на цената на електричната енергија, и планираат повторно да излезат на улиците за да го покажат незадоволството од владиното игнорирање на нивните барања.
Организаторите објавија дека ќе одржат протести во Бјело Поље во петок (10-ти февруари) и во Подгорица подоцна истата недела.
Откако цените на електричната енергија пораснаа за 6,7 отсто, 10.000 демонстранти од целата земја протестираа на 21-ви јануари.
Перо Вучковиќ, заменик-директор на државната институција која ја одредува цената на електричната енергија, Агенцијата за енергетика на Црна Гора, РАЕ, рече дека зголемувањето на цените во текот на следните неколку години ќе биде компензирано со намалување на цените за услугите.
„Сегашната цена на еден мегават во Црна Гора е 34 евра. 
Се планира дека во следните осум години оваа цена [ќе] се зголеми за 5 отсто [годишно]. 
Од друга страна, некои услуги кои граѓаните ги плаќаат сега ќе бидат намалени или ќе исчезнат, така што вкупната цена на електричната енергија за редовните муштерии ќе се зголеми многу малку“, рече Вучковиќ за SETimes.
Тој истакна дека цената на електричната енергија во изминатите три години во Црна Гора постојано паѓа, и додаде дека само РАЕ може да ги регулира цените на струјата.
„Не премиерот, не владата“, рече Вучковиќ.
Владата објави дека ќе одвои повеќе пари за субвенционирање на електричната енергија за најранливите сектори од населението и, најверојатно, ќе го прошири списокот на оние кои ќе добијат помош за плаќање на сметките.
Моментно владата субвенционира околу 15.000 граѓани, по цена од околу еден милион евра.
И покрај објаснувањата, се чини дека народот е решен да ја покаже својата разочараност.
Жителот на Подгорица Стеван Вукчевиќ (28) присуствуваше на протестите во јануари, и вели дека ќе оди и на митинзите овој месец.
„Ако електричната енергија стане поскапа, ќе организираме нови протести. 
Тоа е единствениот [одговор] кој луѓето може да го дадат за зголемувањата на цената. 
Во оваа држава секој ден сé станува поскапо. 
Само платите се намалуваат“, рече Вукчевиќ за SETimes.
Огњен Јововиќ, претседател на студентската организација на факултетот во Никшиќ и еден од организаторите на протестите, изјави за SETimes дека тие планираат да го прошират својот список на барања.
„Ќе бараме од владата да ги испита сите сомнителни приватизации на поранешните црногорски претпријатија. 
Владата на Црна Гора ја уништува оваа држава -- ако не им застанеме на патот, немаме иднина во оваа држава“, рече Јововиќ.
Минатиот месец организаторите на протестите рекоа дека ќе бараат смена на владата ако истата не ги исполни нивните барања.
Премиерот Игор Лукшиќ предложи организаторите на протестите да формираат политичка партија, бидејќи, како што рече, оваа порака ја преминала линијата од граѓанска на политичка.
Но, организаторите тврдат дека немаат политички амбиции.
„Само сакаме да покажеме дека секоја власт треба да биде контролирана од народот“, рече за SETimes Вања Чаловиќ, директор на невладината организација Мрежа за афирмација на цивилниот сектор.
Политичкиот аналитичар Дритан Абазовиќ, член на невладината организација Форум 2010, рече дека владата сака да ги обои протестите со политички бои, за да го минимизира нивното значење.
„Тие користат некои од нивните стари методи. 
На пример, дека тоа е добро за европската интеграција и слични фрази. 
Факт е дека владата не презеде никакви дејства минатата година за подобрување на животниот стандард. 
Економската ситуација е многу сложена и јас мислам дека следните протести ќе бидат понасилни“, рече за SETimes Абазовиќ.
Просечната месечна плата во Црна Гора е 475 евра. 
Со 1,25 милијарди евра, или 45 отсто од БДП, црногорскиот проектиран вкупен долг е втор, само по Албанија, во регионот.
