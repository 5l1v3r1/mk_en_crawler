13/03/2009
Од Беса Беќири за Southeast European Times во Приштина -- 13/03/09
Косово презема различни чекори за спречување на последиците од светската економска криза.
Меѓу нив е и формирањето на повеќеагенцискиот комитет за заштита на финансиската стабилност на младата држава.
Формирањето на комитетот уследи по потпишувањето на заедничкиот меморандум за разбирање од страна на Косовската централна банка (КЦБ), Министерството за Финансии и Министерството за економија, како и парламентарната комисија за буџет и финансии.
Според КЦБ, комитетот веќе го одржал својот прв состанок и ги дефинирал своите цели.
Главната цел на банката за 2009 година е земјата да се приклучи во ММФ.
Гувернерот на КЦБ, Хашим Реџепи, честопати дава изјави за новинарите во врска со владините напори во борбата против кризата.
Банката успеа да ги исполни своите цели и покрај тоа што меѓународниот финансиски систем се соочува со „една од најлошите кризи во историјата“, рече тој во вторникот (10-ти март).
Тој, исто така, даде изјава за државната телевизија РТК, во која рече дека финансискиот систем на Косово е „стабилен“.
Владата тврди дека ја зачувала економската стабилност и постигнала генерално охрабрувачки резултати, иако државниот Пензиски фонд доживеа пад на вредноста на своето портфолио кога неговите инвестиции од надвор ја изгубија вредноста.
Овие загуби изнесуваа вкупно 100 милиони евра во 2008 година и околу 8 милиони евра само во јануари;
сепак, Реџепи вели дека загубата на финансиските средства беше пропорционално „помалку отколку на финансиските пазари“.
Владата тврди дека презема енергични мерки за борба против кризата.
Меѓу нив се и формирањето фонд од 200 евра, ако на кој било косовски економски сектор му е потребна инфузија во кеш;
внимателно управување со капиталот на КЦБ;
поголемо следење на банките во државата;
и зајакнување на соработката меѓу КЦБ и другите централни банки.
Приштина, исто така, намали најразлични даноци почнувајќи од 1-ви јануари, со надеж дека ќе ја стимулира потрошувачката и странските инвестиции.
Даноците на приход не се повисоки од 10 отсто, додека корпоративниот данок на приход е рамен и изнесува 10 отсто.
Косово, кое е една од најсиромашните држави во Европа, трпи други последици од светската криза.
Девизните дознаки од притиснатите иселеници во странство -- важен извор на националниот приход -- се намалуваат, како и побарувачката за извоз, пред сé на металите.
Косовскиот весник Експрес објави дека приходите од извозот на државата во јануари се намали скоро за 50 отсто во споредба со пред една година -- од 11,4 милиони евра на 6,7 милиони евра.
Според весникот, експертите веруваат дека Косово не може да ја избегне кризата.
