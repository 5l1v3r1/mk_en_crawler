04/02/2013
Линда Карадаку за Southeast European Times во Приштина -- 04.02.13
Парламентарното собрание на Советот на Европа ќе воспостави директен работен контакт со косовските власти, чекор кој се очекува да ги олесни неопходните судски реформи додека Приштина продолжува да се движи кон европската интеграција.
На крајот од 2012 година генералниот секретар на СоЕ, Торбјорн Јагланд, иницираше политика на работни контакти со Косово, со цел да им се овозможи на претставниците на СоЕ да комуницираат со Приштина „без да го кршат принципот на неутралност што го налага Резолуцијата 1244 на Советот за безбедност на ОН“.
Џереми Моакес, портпарол на СоЕ, рече дека собранието мора допрва да дефинира прецизни методи, но додаде дека резолуцијата објавена на 22-ри јануари овозможува проширен дијалог со членовите на косовското собрание „за решавање на прашањата што се предмет на загриженост, а кои самото ги покрена, како што е темпото на напредокот во подобрувањето на владеењето на правото“.
Косовскиот заменик-министер за надворешни работи, Петрит Селими, изјави за SETimes дека резолуцијата ќе овозможи директна соработка, особено во клучните области на човековите права, слободата на изразувањето и заштитата на културното и историското наследство.
„Ќе преземеме интензивни чекори за воспоставување комуникациска врска и создавање мониторинг механизми со Советот на Европа и знаеме дека, де факто, членството во Советот на Европа е предуслов за понатамошните процеси на интеграција во ЕУ во иднина“, рече Селими.
Тој, исто така, рече дека резолуцијата создава оперативна рамка и можност за директни разговори без посредници. 
Косово отвори конзулат во Стразбур кој ќе помага во комуникацијата со европските институции.
Две третини од 47 земји во СоЕ мора да ги одобрат новите членови. 
Независноста на Косово е признаена од 34 од 47 членови. 
Селими рече дека Косово ќе аплицира за членство во советот навремено и со координирани напори на земјите што го признаа.
„По успехот постигнат минатата година, вклучително и членството во Европската банка за обнова и развој, 2013 година ќе биде година на фокусирање на членството на Косово во меѓународните и мултилатералните организации“, рече Селими.
Агрон Деми од косовскиот Институт за напредни студии, рече дека земјата мора да направи подобрувања во својот судски систем бидејќи советот „нема да прифати нови членови ако земјите-кандидати имаат недостиг на владеењето на правото“.
„Најголемата пречка ќе биде бројот на случаи во локалните судови“, рече Деми за SETimes. 
„Затоа, Советот на Европа ќе го услови Косово со решавање на случаите преку судовите, пред да добие право на пристап. 
Илјадници Косовци чекаат да добијат шанса да му се обратат на Судот за човекови права во Стразбур.“
Косово мора да биде член на советот за неговите граѓани да имаат право на поднесување жалба до Европскиот суд за човекови права за прекршувања во земјата. 
Бетим Муслиу, извршен директор на Косовскиот правен институт, изјави за SETimes дека на судскиот систем му треба финансиска помош од извршната власт во земјата, за да елиминира повеќе од 200.000 нерешени случаи.
„[Бројот на нерешени случаи] го оневозможува решавањето на случаите во разумен временски рок, со што се крши законски предвидениот рок и, како последица на тоа, се кршат правата на засегнатите страни да им бидат решени случаите“, рече Муслиу.
