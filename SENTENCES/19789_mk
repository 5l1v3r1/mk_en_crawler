20/02/2008
AТИНА, Грција -- Специјалниот претставник на ОН во спорот околу името на Македонија помеѓу Грција и Македонија во вторникот (19-ти февруари) понуди нов предлог за решавање на долготрајниот спор. 
„Овој предлог не задоволува целосно ниту една од двете страни, но е праведен и достоинствен“, рече претставникот Метју Нимиц по последниот круг разговори што се одржа во Атина. 
Деталите на неговиот предлог -- за кој аналитичарите велат дека би можел да биде негов последен -- не беа откриени. 
Грчкиот министер за надворешни работи, Дора Бакојани, по едночасовните разговори на кои присуствуваше македонскиот претставник Никола Димитров и грчкиот претставник Адамантиос Василакис, изјави дека „дојде време да се реши овој проблем еднаш засекогаш. 
Процесот на преговори денес се наоѓа на крстопат“. 
Следниот состанок се очекува за околу две недели.
Во меѓувреме, околу 3.000 македонски студенти се собраа во центарот на Скопје на протести против евентуалните промени во името на нивната земја. 
Митингот, што го организираше невладината организација „Младите знаат“ се одржа под засилено полициско присуство. 
Некои демонстранти се собраа пред Грчката амбасада и фрлаа камења, макар што немаше извештаи за евентуални штети. 
(Вечер - 20/02/08; Нафтемпорики, РИА Новости, Макфакс, АНА-МПА, ЕРТ, АФП, Ксинхуа - 19/02/08)
