28/03/2005
(Скотсмен - 28/03/05;
ВОА, Косова репорт, Радио Б92, Танјуг - 27/03/05;
Центар на вести на ОН, Мониторинг на локалните медиуми на УНМИК - 25/03/05)
Шефот на УНМИК, Сорен Јесен-Петерсен, во неделата (27-ми март) пристигна во дводневна посета на Белград, на разговори со највисоки официјални претставници.
Во неделата тој се состана со министерот за надворешни работи на Србија и Црна Гора, Вук Драшковиќ, пред разговорите во понеделникот со српскиот премиер Воислав Коштуница, претседателот Борис Тадиќ и шефот на српскиот Координативен центар за Косово, Небојша Човиќ.
Официјалните претставници на УНМИК рекоа дека посетата е вообичаена и има за цел продолжување на дијалогот помеѓу Белград и информирање на раководството на Србија и Црна Гора за развојот на настаните во Косово.
Истата се случува пред меѓународниот преглед, кој се очекува во јуни, за напредокот што треба да се постигне во спроведувањето на стандардите одредени од ОН за провинцијата.
Позитивната проценка претставува предуслов за започнувањето на разговорите подоцна оваа година за определување на конечниот статус на провинцијата.
Стандардите покриваат осум области, меѓу кои владеењето на законот, демократските институции, човековите и малцинските права и економијата.
За време на нивниот состанок со Јесен-Петерсен, Драшковиќ рече дека спроведувањето на стандардите треба да го врати европското ниво на заштита на Србите и другите малцинства, децентрализацијата на власта и повторното градање на домовите, црквите и манастирите, уништени за време на немирите минатата година.
Тој, исто така, повика на решение врз основа на формулата „повеќе автономија помалку независнот“.
Со тоа постојните граници на Србија и Црна Гора со Македонија ќе останат непроменети.
Србија сака да учествува во кои било идни преговори за статусот на провинцијата на рамноправно ниво со косовските Албанци, кои сочинуваат 90 отсто од населението на провинцијата од вкупно скоро два милиони жители.
Минатата недела главниот заменик на Јесен-Петерсен, Лери Росин, изјави за косовскиот весник Kоха диторе дека меѓународната заедница е обединета во однос на ставот дека враќањето на ситуацијата пред 1999 година не доаѓа предвид.
Ниту, пак, поделбата на Косово се смета за прифатлива опција за конечниот статус, рече тој.
Во меѓувреме, Владата на косовските Албанци изјави за весникот Скотсмен дека провинцијата се наоѓа на вистинскиот пат да исполни поголем број од целите поставени од страна на меѓународната заедница додека биде објавен извештајот.
„До јуно оваа година ние сме убедени дека ќе завршиме 90 отсто од приоритетните стандарди“, рече Авни Арифи, политичкиот советник на косовскиот премиер Бајрам Косуми.
„Со исполнувањето на стандардите ние ја убедуваме меѓународната заедница дека функционираме како мултиетничка Влада.“
