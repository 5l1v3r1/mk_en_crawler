14/04/2009
СОФИЈА, Бугарија -- Софискиот градски суд во понеделникот (13-ти април) уште еднаш ја одби регистрацијата на новото раководство на Сојузот на демократските сили (УДФ), тврдејќи дека новиот метод на изборите не е демократски.
Судот особено го нагласи анонимниот процес на гласање, кој ги вклучува сите членови на партијата, наместо претходната процедура, во која делегатите -- избрани од локалните ограноци -- ги избираа партиските водачи.
Новите водачи се надеваат дека ќе поднесат жалба на пресудата, но тоа уште повеќе ќе го одложи официјалното регистрирање на коалицијата помеѓу УДФ и Демократите за посилна Бугарија (ДСБ), двете најголеми десничарски партии, пред парламентарните избори во јули.
Исто така во понеделникот, парламентот одлучи да го зголеми изборниот праг за коалициите на 8 отсто од сегашните 4 отсто за сите партии.
Контроверзното двојно зголемување го поддржаа двете партии во владејачката коалиција -- Бугарската социјалистичка партија и Движењето за правата и слободите -- и двете опозициски партии -- Партијата на редот, правото и правдата (ОЛЈ) и ултранационалистичката група Атак.
Партијата ОЛЈ го предложи амандманот, тврдејќи дека истиот ќе ги спречи коалициите од мали, непознати партии да влезат во парламентот.
Но, десничарската опозиција вели дека тоа е обид на владејачките партии да ја блокираат новата коалиција помеѓу УДФ и ДСБ.
(Tруд, Сега, 24 Часа - 14/04/09;
Дневник, БНР, БТА, Софија ечо - 13/04/09)
