10/12/2009
Од Линда Карадаку за Southeast European Times во Приштина -- 10/12/09
Меѓународниот суд на правдата (МСП) продолжи со сослушувањето на усните аргументи оваа недела, во врска со независноста на Косово.
Дебатата се фокусираше на тоа дали декларацијата за суверенитет на младата држава влегува во рамките на меѓународното право, дали територијалниот интегритет на Србија е нарушен и дали резолуцијата 1244 на ОН дозволува можност за независност.
Во средата (9-ти декември) Косово доби поддршка од Франција, Јордан и Норвешка, еден ден откако САД го сторија тоа.
Русија претстави спротивен став.
Прогласувањето независност не го крши принципот на територијален интегритет, рече постојаната членка на Советот за безбедност на ОН Франција, бидејќи тој принцип важи само за односите меѓу државите, а не и помеѓу државите и ентитетите.
Претставникот на Норвешка, Ролф Еинар Фифе, го потсети судот дека и неговата земја еднострано се отцепи од својот сојуз со Шведска во 1905 година, и рече дека декларациите за независност се, сами по себе, „предмет на регулативите на јавното меѓународно право“.
Тој го опиша косовското прогласување суверенитет како „изјава на демократски избрани водачи, еднаква со онаа на членовите на конститутивното собрание, чија експлицитна цел е да ја претстави волјата на народот“.
Јордан, пак, тврди дека ниту Србија, ниту Југославија на Слободан Милошевиќ, не може да се смета за легален наследник на Социјалистичка Федеративна Република Југославија, а со тоа и де јуре немаше власт над Косово.
Во вторникот САД и Русија ги претставија своите спротивставени ставови.
Американскиот претставник Харолд Хонгју Кох рече дека декларацијата на Косово беше во согласност со резолуцијата 1244 на ОН, која како што рече „предвидуваше без преодредување, дека независноста може да биде соодветен исход за идниот статус на Косово“.
Резолуцијата не одредуваше „апсолутно ништо во врска со територијалниот интегритет на Сојузна Република Југославија, надвор од привремениот период“, рече Кох.
Покрај тоа, додаде тој, резолуцијата особено избегнуваше каква било сугестија дека Косово е дел од Србија, за разлика од Југославија.
Застанувајќи на страната на Србија, рускиот претставник Кирил Геворгиан негираше дека народот во Косово бил некогаш „признаен како самоопределена единица“.
Резолуцијата 1244, тврдеше тој, не може да се интерпретира дека дозволува „отцепување на дел од една суверена држава“.
И токму тоа, рече Геворгиан, беше една од причините поради кои Русија гласаше за резолуцијата.
Привремениот период за Косово, додаде тој „е сé уште во тек“.
Вкупно 30 држави, покрај Косово и Србија, ќе поднесат усни изјави до петок, кога ќе заврши овој дел од процесот.
Аргентина, Азербејџан, Белорусија, Боливија, Кина, Шпанија, Кипар и Бразил се меѓу оние што се согласуваат со Србија, додека Албанија, Австрија, Бахреин, Бугарија, Бурунди, Данска, Финска, Германија, Холандија и Саудиска Арабија ја бранеа независноста на Косово.
Во вторникот Хрватска стана единствената поранешна југословенска држава која го искажа својот став за време на усниот процес.
Земјата тврдеше дека Косово уживаше силна автономија во рамките на сојузна Југославија и дека тврдењето на Белград дека е наследник на сојузна Југославија беше „без правна основа“.
