23/11/2005
(Њујорк тајмс, Гардијан, ББС, Скотсмен, ФЕНА - 23/11/05; AП, Ројтерс, АФП, ДПА, ВОА, РФЕ/РЛ, Вашингтон фајл - 22/11/05)
Клучните претставници на бошњачката, хрватската и српската заедница во вторникот (22-ри ноември) се согласија да продолжат со уставните реформи кои имаат за цел зајакнување на државните институции.
Договорот, потпишан во Вашингтон на вториот ден од церемониите на одбележување на десетгодишнината од Дејтонскиот мировен договор (ДМД) со кој беше ставен крај на конфликтот во периодот 1992-1995 година во БиХ, го отвори патот за ставање крај на долготрајната етничка поделеност во земјата. 
Неговото спроведување, исто така, ќе ги зајакне и изгледите на БиХ за членство во ЕУ и во НАТО.
„Ние одлучивме да започнеме со овој процес на уставни реформи, со кој ќе бидат зајакнати надлежностите на централната влада и ќе биде преструктуиран парламентот и канцеларијата на претседателството“, се вели во договорот на осумте најголеми политички партии во БиХ. 
„Ние сме решени да ги спроведеме овие уставни реформи до март 2006 година.“
Без да ги специфицираат мерките што се планираат политичките водачи рекоа дека по овие „први чекори“ ќе биде потребна и дополнителна реформа на уставот за да може земјата да ги исполни критериумите за пристапување во ЕУ. 
„Ние сме решени да работиме заедно во спроведувањето на овие реформи и да го подобриме квалитетот на животот за сите граѓани на БиХ“, рекоа тие.
Уставните измени за кои се дискутираше во последниве месеци, наводно, имаат за цел да ја претворат земјата во „нормална“ парламентарна демократија. 
Предложените реформи предвидуваат значително намалување на ингеренциите на двата политички ентитети создадени со ДМД - Република Српска (РС) и Федерацијата на БиХ - кои имаат свои посебни влади и парламенти. 
Предлогот, исто така, повикува на замена на трипартитното претседателство на БиХ со еден претседател и двајца заменици.
На свечениот ручек за делегацијата на БиХ, дипломатите и другите претставници, американскиот државен секретар Кондолиза Рајс го поздрави договорот како „историски чекор напред“.
„За да се унапреди ветувањето за мир и напредок ние сега мора да се придвижиме надвор од рамката што беше поставена пред една деценија“, рече таа. 
„Слабата, поделена држава беше соодветна во 1995 година, но денес во 2005 година на земјата й е потребна посилна, поенергична држава способна да го унапреди јавното добро и да ги загарантира националните интереси.“
Исто така во вторникот, водачите на три партии на босанските Срби јавно ги повикаа бегалците обвинети за воени злосторства, Радован Караџиќ и Ратко Младиќ, веднаш да се предадат или ќе се соочат со апсење. 
Двајцата воени водачи на босанските Срби, обвинети за геноцид во врска со масакрот во Сребреница во 1995 година на околу 8.000 босански муслимански мажи и момчиња и 43-месечната опсада на Сараево, се наоѓаат на врвот на листата на Трибуналот за воени злосторства на најбарани бегалци.
„Овие лица не ги претставуваат интересите на РС или БиХ и нивниот континуиран бегалски статус претставува закана за нашата иднина“, се вели во заедничката изјава потпишана од страна на претседателот на РС и водачот на Српската демократска партија Драган Чавиќ, министерот за надворешни работи на БиХ и претседателот на Партијата за демократски напредок Младен Иваниќ и претседателот на Сојузот на независнисте социјалдемократи, Милорад Додик.
„Ако тие и понатаму одбиваат да се предадат РС е подготвена и решена да ги преземе сите можни мерки и активности за нивно пронаоѓање и апсење, како и на сите други бегалци обвинети од страна на Хашкиот трибунал... 
Нашата решеност да го направиме тоа ја одразува нашата намера за спроведување на сите наши обврски во рамките на меѓународниот и домашниот закон“, се додава во соопштението.
Поздравувајќи го овој потег Рајс рече дека БиХ „мора целосно да се соочи со демоните на своето минато, особено со итната и долгоодложувата потреба од изведување пред лицето на правдата на воените злосторници како Ратко Младиќ и Радован Караџиќ“. 
САД нема да го поддржат пристапувањето во НАТО на која било балканска земја која не ги уапсила своите обвинети воени злосторници, предупреди таа. 
„Повеќе не смее да има изговори или, пак, одложувања“, рече Рајс. 
„Десет години е доволно долг период.“
