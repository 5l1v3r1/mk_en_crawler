18/03/2005
Од Разван Амариеи за Southeast European Times во Букурешт – 18/03/05
Кога станува збор за изненадувања, романската политичка сцена тешко може да се победи. 
На општите избори минатиот ноември победи владејачката Социјалдемократска партија (ПСД), но кандидатот на опозицијата Трајан Басеску, две недели подоцна,извојува извонредна победа на претседателските избори. 
Басеску ја искористи својата нова позиција за создавање на владина коалиција без ПСД. 
Спротивно на очекувањата, Басеску сега застана цврсто во одбрана на опцијата за предвремени избори.
„Сметам дека е потребно да го организираме [Парламентот] по потпишувањето на спогодбата за пристап со ЕУ во април, ова лето или најдоцна оваа есен. 
Предвремените избори би можеле да ги расчистат односите во Владата и да донесат стабилност во прилично деликатната политичка коалиција“, рече Басеску во февруари.
Неодамнешните анкети покажаа дека владејачкиот Сојуз на правдата и вистината (ДА), кој го сочинуваат Демократската партија (ПД) и Национал-либералната партија (ПНЛ), би можел скоро двојно да ги зголеми гласовите што ги доби на изборите во 2004 година, со што ќе добие посилна позиција од онаа што ја има сега. 
Моментно ДА има само 161 од вкупно 469 места во Парламентот. 
За да се усвои кој било закон потребна е поддршка од 63 сенатори и пратеници на Демократскиот сојуз на Унгарците (УДМР) и на Хуманистичката партија (ПУР) -- кои во минатото ги поддржуваа опозициските социјалисти -- плус 17 пратеници од другите национални малцинства.
ПУР и УДМР се помалку ентузијасти во врска со идејата за предвремени избори. 
„Во овој момент треба да направиме многу работи, ова е тежок период и ни треба кохерентна и стабилна владина коалиција, рече заменик-премиерот и претседател на УДМР Марко Бела.
Анкетите покажуваат дека и двете партии би можеле да имаат тешкотии во надминувањето на границата од 5 отсто.
Опозициските партии, исто така, ја отфрлија можноста за предвремени избори, тврдејќи дека истите би можеле да доведат до пречка во процесот на пристап во ЕУ.
Во рамките на владејачката коалиција ПД покажува најголема решеност за спроведување на оваа идеја. 
„Решението со предвремени избори е апсолутно остварливо и корисно за романскиот политички систем“, рече привремениот претседател на ПД, Еуген Николаеску.
ПНЛ, пак, ја минимизираше можноста за реализирање на оваа идеја, велејќи дека истата не е приоритет“. 
„Во случај да не може да се обезбеди политичка стабилност, ова би била демокатска и одговорна алтернатива“, рече портпаролот на партијата.
