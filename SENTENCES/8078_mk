01/02/2013
Менексе Токјај и Фредерике Геердинк за Southeast European Times во Истанбул и Дијарбекир -- 01.02.13
Досега никој не ја презеде одговорноста за експлозијата во петокот пред Американската амбасада во Анкара, при која загинаа најмалку две лица, а беа повредени две други. 
Властите велат дека, најверојатно, се работи за самоубиствен напад.
Според првите извештаи, експлозијата се случила откако бомбашот поминал низ безбедносната контрола на влезот од комплексот на амбасадата, убивајќи го лицето од обезбедувањето. 
Исто така, загина и бомбашот. 
Државната телевизија ТРТ објави дека напаѓачот бил 30-годишен припадник на забранетата Револуционерна народна ослободителна партија-Фронт (ДХКП-Ц).
„Пред сé тероризмот е еден од неколкуте проблеми денес, тоа е само обид да се спречи растот на Турција и да се забави нејзиниот напредок“, рече премиерот Реџеп Тајип Ердоган.
„Треба да работиме заедно во сите делови од светот и да се бориме против ширењето на тероризмот“, рече тој. 
„Безбедносните сили испитуваат и додека не се утврдат фактите, нема да даваме никакви изјави. 
Ќе се спротивставиме на ова, ќе бидеме едно и заедно. 
Нема да дозволиме нашите маченици да се превртуваат во гробовите, нема да правиме никакви обиди да ве изневериме.“
Експлозијата се случи на влезот од комплексот што го користат вработените во амбасадата и нивните посетители, според Си-Ен-Ен во Турција. 
Телевизиската мрежа, исто така, објави дека експлозијата била детонирана во близина на местото каде што посетителите поминуваат низ скенер и дека чуварот што е убиен работел со машината.
Екипи за итни ситуации, вклучително и експерти за експлозиви, се најдоа на местото на настанот.
Висок претставник на владејачката партија, министерот за туризам и култура, Омер Челик, упати сочувство за жртвите преку Твитер. 
„Најостро го осудуваме нападот врз Американската амбасада“, напиша тој.
Американскиот амбасадор Френсис Рикардоне, изјави за новинарите пред амбасадата дека САД и турските власти ја испитуваат експлозијата. 
Рикардоне, исто така, упати сочувство до семејствата на жртвите од бомбашкиот напад.
Гокхан Бачик, аналитичар за безбедност на Универзитетот Зирве во Газиантеп, изјави заSETimesдека нападот е значаен.
„Особено кога ќе го погледнеме ова прашање од поширока перспектива на актуелната национална и меѓународна агенда на Турција, оние кои го реализираа овој напад сакаат нешто да кажат“, рече тој. 
„Турција поминува низ критичен праг кога се справува со внатрешните и надворешните проблеми. 
Моментно се водат преговори со ПКК, додека распоредувањето на проектилите Патриот, може да предизвика одредена ... 
реакција.“
Нападот беше осуден во целиот регион.
„Терористичките напади како овој во Анкара се дел до антизападната логика што се гради од страна на некои движења кои доаѓаат, главно, од Блискиот Исток“, рече заSETimesБурим Рамадани, косовски пратеник и безбедносен аналитичар. 
„Соединетите Американски Држави и другите земји од Запад се земјите кои екстремно инвестираат во демократизацијата на светот.
Затоа, логиката на терористичките напади против нив е неприфатлива, заслужува осуда и е лоша. 
Борбата против тероризмот не треба да запре бидејќи цената на војната против тероризмот е помала од тоа да се изгуби оваа војна.“
За време на официјалната посета на Белград, турскиот министер за надворешни работи, Ахмет Давутоглу, изрази жалење.
„Тажно е што се случи ваков напад во нашата држава. 
Отсекогаш сме биле многу чувствителни кон безбедноста на странските амбасади во нашата земја, заедно со нашите полициски сили“, рече Давутоглу.
Давутоглу изрази сочувство до семејствата на луѓето кои го изгубија својот живот и рече дека тие ќе бидат во контакт со американските власти.
„Нашиот безбедносен сектор работи интензивно на пронаоѓање на одговорните, и фрлање светлина на прашањето“, рече тој.
Според персоналот на амбасадата, не е причинета штета во амбасадата, објави НТВ.
Фотографиите и телевизиските снимки ја покажуваат штетата што е направена на надворешната порта и соседниот ѕид. 
Парчиња беа расфрлени и на спротивната страна од улицата.
Анкарските власти брзо ја изолираа областа околу местото каде што се случи експлозијата. 
Амбасадата со силно обезбедување се наоѓа во област каде што се лоцирани амбасади и безбедноста беше зајакната со цел да се спречи евентуален втор напад, вклучително и со користење полициски хеликоптери.
Гувернерот на Анкара и началникот на полицијата, исто така, дојдоа на местото на бомбашкиот напад.
Меѓу повредените има и еден турски државјанин, објави Би-Би-Си.
Мехмет Јегин, аналитичар во Меѓународната организација за стратешко истражување УСАК во Анкара, рече дека обезбедувањето на амбасадата било многу силно.
„Не мислам дека експлозијата посочува на евентуален структурен проблем со обезбедувањето на Американската амбасада во Анкара“, рече тој заSETimes. 
„Се разбира, терористичките организации продолжуваат со обидите за напади. 
Десет напади можат да се спречат со добро разузнавање, 11-тиот ќе се провлече. 
Овој е од провлечените.“
Експлозијата, исто така, може повторно да ги отвори дискусиите за преместување на амбасадата, која се наоѓа во резиденцијална област, рече Јегин.
Амбасадата, исто така, издаде кусо соопштение. 
„Американската амбасада би сакала да й се заблагодари на турската власт, медиумите и јавноста, за нивната покажана солидарност и вознемиреност од инцидентот“, се вели во истото.
Експлозијата нема да им наштети на американско-турските односи, рече исто така Рикардоне.
Исто така,Hurryiet Daily објави дека нема извештаи за прекин на електричната енергија на влезот од амбасадата, кога се случил бомбашкиот напад.
Турција се бори против тероризмот веќе 40 години против левичарските екстремисти, ПКК и исламските фундаменталисти.
Во јули 2008 година вооружени напаѓачи осомничени за поврзаност со Ал каеда отворија оган врз полицискиот контролен пункт на Американскиот конзулат во Истанбул. 
Турските полицајци што ја обезбедуваа мисијата возвратија, со помош на двајца сообраќајни полицајци. 
Тие двајца полицајци и еден полицаец кој се наоѓаше во контролниот пункт, загинаа. 
Полицијата уби тројца од напаѓачите во престрелката, која наводно траела пет или шест минути.
Во 2003 година четири мали бомби експлодираа пред синагоги, зградата на ХСБЦ и Британската амбасада. 
Беа убиени десетици, а уште стотици беа повредени.
Нападот врз Американската амбасада не е првиот во регионот. 
Минатиот септември амбасадорот Џ. 
Кристофер Стивенс и тројца други официјални претставници загинаа во терористички напад врз Американскиот конзулат во Бенгази.
Во октомври 2011 година имаше пукање кон Американската амбасада во Сараево од страна на Мевлид Јашаревиќ од Нови Пазар, кој дојде пред амбасадата со трамвај и почна да пука на зградата со својата автоматска пушка, поради што истата беше заклучена одвнатре. 
Тој го рани полицаецот што ја обезбедуваше амбасадата, но никој внатре не беше повреден.
Во 2008 година демонстрантите ја запалија Американската амбасада во Белград, за време на немирите поради независноста на Косово. 
Дванаесет лица беа уапсени и обвинети за вршење дела против општата безбедност и предизвикување општа опасност“, рече Владо Ѓорѓевиќ, висок претставник на обвинителството.
Во јануари 2007 година силна експлозија ја потресе Американската амбасада во Атина. 
Нападот, кој беше опишан како најсериозен напад врз американската мисија во скоро 11 години, беше припишан на левичарската група која се нарекува себеси Револуционерна борба.
Дописничката Линда Карадаку во Приштина даде свој придонес за овој извештај.
