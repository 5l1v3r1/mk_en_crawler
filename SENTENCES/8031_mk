05/02/2013
Горан Трајков за Southeast European Times во Скопје – 05.02.13
Регионалните влади и граѓанското општество ги интензивираа напорите за подобрување на образованието и вработување на ромските жени, но експертите велат дека мора да се направи многу повеќе за да се постигне реален успех.
„Според ромската традиција, жените обично остануваат дома и се грижат за семејството, додека мажите работат. 
Ромките честопати се соочуваат со ... 
полова и етничка дискриминација, рече за SETimesМариан Мандаче, извршен директор на Романи крис, водечка ромска невладина организација во Романија.
Само 23 отсто од ромските жени се вработени во Романија, според неодамнешната студија на УНДП, наспрема 36 отсто од ромските мажи.
Како одговор на тоа, граѓанското општество ја спроведува програмата Санитарен посредник за ромските жени, која подоцна беше извезена и во Бугарија, Молдавија и Шпанија поради нејзиниот успех.
„Концептот го осмисливме во 1990-тите, и според истиот Ромките дејствуваат како врска меѓу заедницата и санитарните власти. 
Како што еволуираше, во 2002 година програмата беше преземена од Министерството за здравство, а во 2008 година околу 600 жени беа вработени со полно работно време“, рече Мандаче.
Новите стимулативни мерки на хрватската влада обезбедија државни работни места за голем број од 40.000 Роми во земјата.
Покрај тоа, хрватската служба за вработување неодамна спроведе подобрени можности за ромските жени на пазарот за труд, нудејќи работилници и обука.
Ромките се затворени во рамките на своите заедници, изолирани од светот и јавниот живот, и многу од нив се неписмени, според Нада Ѓуричковиќ, директорка на невладината организација Ромски центар за жени и деца во Белград.
„Оваа изолација ги држи во подредена положба во семејството и во општеството. 
Главното мислење во ромското семејство е дека за ромските девојчиња е најдобро да се омажат веднаш што ќе станат жени“, рече Ѓуричковиќ за SETimes.
Истражувањето спроведено од Регионалното здружение за образование на младите Роми во Македонија, дел од меѓународната кампања Наше место, наш простор, наш случај, покажа дека ромските мајки вршат притисок врз ќерките да се омажат, а не да продолжат со високо образование.
„За жал, институциите, исто така, ги сметаат малолетничките бракови за дел од ромската традиција. 
Апелираме да се промени ваквиот пристап кон прашањето и истото да се смета за кршење на правата на детето“, рече Даниела Јаневска, претставничка на здружението.
Владата ќе отвори два нови ромски информативни центри оваа година, покрај постојните седум, и ќе продолжи со програмата за стипендирање, која годишно доделува финансиски средства за 2.400 ромски студенти.
Центрите, во соработка со Министерството за образование, спроведуваат програми за обука на невработените Роми и ги охрабруваат да учествуваат во програмата за самовработување во Македонија, која доделува и до 3.000 евра.
Пописот во Албанија во 2011 година, кој малцинствата во земјата го бојкотираа, регистрираше 8.300 Роми, но организациите за човекови права велат дека бројката е десет пати поголема.
Малата бројка на пописот й овозможи на владата да заземе уште порелаксиран однос, и покрај уличните протести на Ромите заради неточната бројка и барањата за заштита на нивните основни права, како и можностите за вработување.
Околу 80 отсто од Ромите во Албанија живеат под границата на сиромаштија, додека 55 отсто од ромските девојчиња не одат на училиште.
Ситуацијата не е многу подобра ниту во Босна и Херцеговина (БиХ), каде што 90 отсто од скоро 100.000 Роми се невработени, а 65 отсто немаат дом.
Истражувањето на владата покажа дека нема Ромки на некакви одлучувачки позиции во владата на БиХ.
„Гледаме дека има Ромки кои се способни, знаат што сакаат, но пречка им се предрасудите “, рече за SETimesИндира Бајрамовиќ, претседателка на тузланското Здружение на Ромки за подобра иднина.
Дописниците на SETimes Пол Чикои во Букурешт, Катица Ѓуровиќ во Белград, Круно Картус во Осиек, Ерл Мурати во Тирана и Ана Ловаковиќ во Сараево, дадоа свој придонес за овој извештај.
