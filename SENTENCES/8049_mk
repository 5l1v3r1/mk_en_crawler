02/04/2013
Менексе Токјај за Southeast European Times во Истанбул -- 02.04.13
Петнаесетгодишниот син на Федон Каридакис загинал од удар на автомобил кој поминал на црвено светло, додека ученикот го преминувал фрекфентниот булевар во Атина враќајќи се од училиште во 2009 година.
Возачот избегал од местото на настанот, но само неколку часа подоцна бил уапсен.
Tрагедијата на младиот Солон го мотивираше неговиот татко да организира кампања и собирање средства со кои ќе се изгради најсовремен пешачки мост над овој пат. 
Тој оттогаш почна да се залага за безбедност на патиштата и построги казни за возачите.
Безбедноста на патиштата останува голем проблем низ целиот Балкан и Турција, при што властите преземаат чекори за намалување на бројот на жртвите и несреќите.
Во некои држави во регионот бројот на жртвите и несреќите се намалува, во согласност со европскиот тренд. 
Неодамнешните податоци за безбедноста на патиштата од Европската комисија покажаа дека во текот на 2012 година бројот на жртви на патиштата низ цела ЕУ се намали за 9 отсто од 2011 година, што значи дека се спасени 3.000 животи.
Иако 75 луѓе сè уште гинат секој ден патувајќи низ европските патишта, овој број е досега најнизок откако почна да се регистрира.
На ниво на ЕУ иницијативите за понатамошно намалување на сериозните сообраќајни несреќи вклучуваат построги критериуми за добивање возачки дозволи на младите возачи за моќните мотори и прекугранично спроведување од ноември 2012 година на казни и санкции за сериозни возачки прекршоци, како што е возење под дејство на алкохол и безобѕирно брзо возење.
Држави со најнизок број жртви на патиштата се Велика Британија, Шведска, Холандија и Данска, со околу 30 смртни случаи на милион жители.
Романија е претпоследна пред Литванија со 96 смртни случаи на милион жители и не постигна подобрување во изминатава деценија. 
Романија не постигна голем напредок во текот на изминатиот половина век, при што бројот на смртни случаи на милион жители во 1965 година изнесуваше 98.
Набљудувачите велат дека има многу причини за тој број.
„Најпрво, Романија нема стратегија за безбедност на патиштата, иако има меѓуминистерски совет финансиран со таа цел од 1995 година“, рече за SETimes Стефан Ракасан, претседател на Здружението на жртви од сообраќајните несреќи.
Една таква стратегија, вели тој, треба да значи концентрирани напори на централните и локалните власти со цел намалување на бројот на жртвите од сообраќајните несреќи. 
Тој ја истакна за пример Србија, каде што една таква стратегија беше усвоена во 2010 година и до октомври 2012 година бројот на жртвите на патиштата се намали за 46 отсто.
„Второ, иако сообраќајниот кодекс предвидува дека треба да има еден час сообраќајно образование неделно во училиштата, ништо од ваков вид не е направено, поради недостиг на средства. 
Образованието е над санкциите кога зборуваме за безбедноста во сообраќајот“, рече Ракасан.
Трета причина е лошата состојба со патната инфраструктура во земјата, додава тој.
Според истите податоци на ЕК, во Грција бројот на жртви од сообраќајни несреќи се намали за 4 отсто годишно меѓу 2000 и 2010 година и за 10 отсто во 2012 година, во споредба со 2011 година.
Иако има подобрување на годишно ниво, вознемирувачката бројка од 40.000 загинати во сообраќајни несреќи во Грција од 1990 година предизвикува загриженост.
Грција се рангира на четвртото место во ЕУ во однос на бројот на жртви од сообраќајни несреќи, кој изнесува 92 жртви на милион жители.
Во Грција, според соопштението за медиумите на Националното здружение на сообраќајни инженери на почетокот од март, најголеми причини за сообраќајни несреќи се брзото возење, некористењето сигурносен појас или кацига на мотор, пиење и возење, користење мобилни телефони додека се вози и агресивно возење. 
Податоците ги собра Грчкиот завод за статистика и Европскиот центар за одговор на вонредни состојби.
Во објавените изјави во име на невладината организација СОС Сообраќајни несреќи, Федон Каридакис повикува на алтернативно казнување на возачите вклучени во сериозни или фатални судири, наведувајќи ја сличната иницијатива во Италија.
Турција, со скоро 80 милиони жители и 17 милиони регистрирани возила на патиштата, минатата година имаше 153.555 големи сообраќајни несреќи, во кои загинаа 3.757 луѓе, а 268.102 беа повредени.
„Во изминатите 30 години околу 160.000 луѓе загинаа поради сообраќајни несреќи во нашата држава. 
Оваа бројка е петпати поголема од бројот на жртвите од терористички инциденти“, истакна министерот за внатрешни работи, Муамер Ѓулер, за време на состанокот за безбедноста во сообраќајот што ја организираше Националниот полициски оддел минатиот месец.
Но, бројот на сообраќајни несреќи во Турција се намали за 2 отсто минатата година, во споредба со 2011 година.
Во текот на изминатите две години, Турција ја зајакнува безбедноста во сообраќајот со зголемување на сообраќајните казни, зголемување на полициските контроли и развивање компјутерски систем за спречување мито и толеранција за одредени нивоа на алкохол или прекумерна брзина.
Владата планира да спроведе акциски план и стратегија за безбедноста на патиштата со цел да го намали бројот на сообраќајните жртви за 50 отсто до 2020 година, ставајќи голем акцент на сигурносните појаси и брзината.
Ѓулер вели дека дури и владата да не презема други дејства, ако 100 отсто од возачите на моторни возила користат сигурносен појас, бројот на жртвите би се намалил за 50 отсто.
Турција, исто така, постигна одреден напредок во изминатите години со воспоставување култура на безбедност на патиштата и зајакнување на концептот на следење на правилата. 
Во јуни 2010 година земјата започна Проект за безбедност на патиштата, координиран од Светската здравствена организација, кој се фокусира на регулирање на брзината и промовирање на користењето сигурносни појаси.
Од 2011 до 2012 година контролите на користењето мобилни телефони додека се вози, тестовите за алкохол и користењето заштитна кацига за возачите на мотори, се зголемија. 
Во 2012 година скоро 10 милиони лири беа собрани од сообраќајни казни.
„Зајакнувањето на контролата на сообраќајот може да има влијание на намалувањето на бројот на сообраќајни несреќи. 
За да се обезбеди социјално прифаќање на правилата, неопходно е да се продолжи со спроведувањето“, рече за SETimes професорката Хилал Озчебе од анкарскиот Центар за образование, истражување и спроведување на безбедноста во сообраќајот и патиштата при Универзитетот Хачетепе.
„Ова, исто така, создава впечаток дека спроведувачите на законот сериозно ги сфаќаат сообраќајните правила и бараат поширокото општество да ги почитува“, додава таа.
Како прилично конзервативна муслиманска држава, само 5 отсто од смртните случаи на патиштата во Турција вклучуваат алкохол, во споредба со 25 отсто во ЕУ.
Ахмет Утлу, основач на Дегистиребилириз (Можеме да промениме), платформа за безбедност во сообраќајот, вели дека пиењето и возењето не се голем фактор во Турција.
„Главната причина за сообраќајните несреќи во Турција од 98 отсто е човечка грешка, при што возачите не ги презеле потребните индивидуални мерки на претпазливост, наспрема иминентните ризици“, рече Утлу за SETimes.
Утлу вели дека иако системите за контрола на сообраќајот и инфраструктурата во Турција се подобруваат, тоа не значи и промена во перцепцијата на ризикот од страна на возачите.
Озчебе вели дека во урбаните области е потребна подобра патна инфраструктура за намалување на несреќите, но голем дел од намалувањето на сообраќајните несреќи и бројот на жртвите ќе дојде од промената на однесувањето на возачите и образованието на луѓето.
Дописниците на SETimes Х.К. 
Цанис во Атина и Пол Чикои во Букурешт дадоа свој придонес за овој извештај.
Кои чекори треба да се преземат за да се намали бројот на жртви од сообраќајни несреќи? 
Споделете ги вашите размислувања подолу.
