28/12/2004
(Стандардњус, Новинар - 28/12/04; БТА, Софиска новинска агенција, БНН, Vsekiden.bg, Mediapool.bg, Dnevnik.bg - 27/12/04)
И покрај тоа што призна одреден број слабости во буџетот на Бугарија за 2005 година, претседателот Георги Парванов во понеделникот (27-ми декември) го одбри истиот, велејќи дека тој не сака да ја блокира работата на администрацијата следната година.
Опишувајќи го буџетот за следната година како „мек“, Парванов рече дека, најверојатно, тој би й овозможил на Владата повторно да потроши каков било вишок приходи без парламентарна дебата или одобрение. 
Во изјавата објавена од страна на неговата канцеларија во понеделникот Парванов рече дека смета оти тоа не само што ги попречува најдобрите практики во менаџментот на јавните финансии туку, исто така, поставува основа за „политички и економски искривувања“, правејќи го социјалниот ефект на буџетот несигурен.
Според Парванов, фискалниот план не успева да изврши притисок врз важните реформи на јавниот сектор, вклучувајќи ги и областите на здравствената и финансиската децентрализација. 
„Покрај тоа, голем дел од буџетските субвенции за здравствениот сектор беа усвоени со прекршување на парламентарните процедури, што е неприфатливо и го поткопува авторитетот на националното Собрание“, се цитира неговата изјава.
Откако беше одобрен на 19-ти октомври, членовите на опозицијата побараа од Парванов да стави вето на буџетскиот акт. 
Тие се спротивставија на предвидените државни гаранции за заем во висина од 36 милиони евра од „Бенк Аустриа кредитаншталт“ за изградба на нова педијатриска болница во Софија. 
Дури и според западни стандарди, тоа би било премногу скапо, рекоа тие. 
Според некои, вклучувањето на проектот во фискалниот план за следната година значи прекршување на уставот и на некои други закони.
Парванов, сепак, тврди дека не е прифатливо за една земја со воспоставено владеење на правото секоја година да й биде оспоруван буџетски акт пред Уставниот суд. 
Тој рече дека пратениците ќе одлучат за тоа дали да го поддржат договорот за заем за болницата кога тој ќе биде ставен на гласање во Парламентот.
И покрај тоа што го одобри буџетот, претседателот стави вето врз законот за политички партии, велејќи дека тоа ќе го поткопа политичкиот плурализам и слободата на Собранието во земјата.
Со оваа легислатива ќе се бара од партиите што не се застапени во Парламентот да аплицираат повторно за правна регистрација, поднесувајќи до судот листи со лични податоци и потписи од најмалку 5.000 членови и сертификати дека нивните партиски имиња се единствени. 
Неисполнување на овој услов би ги направило партиите неподобни за учество на изборите следното лето.
Тој услов не важи за парламентарните партии, без оглед на нивната големина.
„Не го разбирам критериумот според кој законот им дава такви привилегии на неодамна создадените партии кои не учествувале [самостојно] на никакви избори и допрва треба да се докажуваат во политичкиот живот“, рече Парванов. 
Тој мислеше на фракциите во Парламентот кои се отцепија од владејачкото Национално движење за Симеон II и од централно-десничарската опозициска партија Унија на демократските сили и имаат намера да самостојно да настапат на следните избори.
Овој закон во пракса ќе направи да биде невозможно за поголем број од вкупно повеќе од 200-те партии во Бугарија да учествуваат на изборите.
Според бугарскиот закон, пратениците мора да ги разгледаат приговорите на Парванов, но на крајот може истите да ги игнорираат и да го остават непроменет новоизгласаниот закон.
