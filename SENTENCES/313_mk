14/06/2010
Од Игор Јовановиќ за Southeast European Times во Белград - 14/06/2010.
Фотографии на Никола Барбутов
Центарот на Белград веројатно е единственото место во светот каде што фудбалерот на Северна Кореја Јонг Тае-Се вреди повеќе од аргентинскиот играч Лионел Меси.
Како што стотици луѓе од сите возрасти се собираат во центарот на Белград за да разменуваат сликички за нивните албуми од СП Јужна Африка 2010, вредноста на еден играч не е секогаш пропорционална со неговата слава.
Најретките сликички се највредни.
Оној што разменува сликички може да добие половина од аргентинскиот тим, еден од фаворитите на Светското првенство, во замена за Јонг Тае-Се.
Едно пакетче од пет сликички чини околу 40 евро центи во Србија.
Албумот има 600 сликички, па пополнувањето не е лесна задача.
Затоа стотици граѓани на Белград доаѓаат во центарот на градот секој ден, во надеж дека ќе ја најдат "големата размена".
Размената е организирана во центарот на Белград, покрај фонтаната Теразије, во работни денови и викенди.
Луѓето почнуваат да се собираат околу пладне и местото е преполно онолку долго колку што има дневна светлина.
Ентузијасти од сите возрасти доаѓаат на разменување - најмладите се водени во бебешки колички од страна на нивните родители, најстарите веќе ја поминале 70-тата.
Една работа заедничка за сите нив е љубовта кон фудбалот.
Пензионерите Милан и Драган може да се најдат на размената речиси секој ден.
Милан вели дека тој е таму во име на неговиот внук.
„Мојот внук или е на училиште или мора да учи, па затоа јас доаѓам овде наместо него да разменувам сликички.
Ние сме многу блиску до пополнување на албумот, ни фалат околу 20 сликички.
Еден ден него ќе му биде мило да ги има сликите на сите фудбалери кои играа во Јужна Африка.
Жал ми е што ние немавме вакво нешто кога бевме деца“, вели Милан, смеејќи се.
„Каков внук?“, се шегува Драган.
„Се плашиме да признаеме дека собираме сликички за нас на оваа возраст“.
Многу родители со деца, исто така, се појавија на разменувањето.
Раде го донесе својот шест-годишен син.
"Како што можете да видите, неговата улога во ова е од клучно значење", вели Раде, користејќи ја главата на неговиот син Дејан како импровизирана маса за ажурирање на неговата листа на броевите на сликичките.
Тој внимателно ги прешкртува броевите на оние што веќе се добиени во размената, и брои уште колку се потребни за да се наполни албумот.
„И јас собирав сликички кога бев дете, само што татко ми не ми помагаше на овој начин“, додава тој.
Дејан вели дека најважното нешто за него е да ги најде сликичките за сите српски играчи.
Тој очекува тие да постигнат успех во Јужна Африка, но има резервен план за секој случај.
„Ако Србија не успее да се квалификува за следниот круг, ќе навивам за Аргентина поради Меси“, вели Дејан.
Младен седи на скалите на фонтаната, обидувајќи се брзо да добие некого на телефон.
Брз контакт со базата е од суштинско значење за време на разменувањето.
„Здраво, дали ги отворивте кесичките што ги купив утрово?
Дали, случајно, го добивме [српскиот играч] Рукавина?
Ми го нудат Рукавина овде, но за четири други сликички, не знам што да правам ...
Добро, добро, ќе го земам.“
Младен вели дека на почетокот на размената, сликата на секој играч беше заменувана за една, но сега односот е променет, бидејќи Купот почна и сите сакаат да го пополнат својот албум што е можно поскоро.
„И јас, исто така, не можам да дочекам да ги соберам сите сликички, па да можам да следам фудбал во мир.
Секој пат велам дека ова е последен албум што го собирам, но после четири години повторно не можам да одолеам“, додава тој.
Кој вели дека само мажите се заинтересирани за фудбалот?
Поубавиот пол е, исто така, вклучен во размената на сликички.
Се разбира, тие ги заменуваат нивните деца или браќа, кој морале да заминат на пат ...
а, некои од играчите се навистина симпатични.
„Па да, добро е и ние да имаме некаква корист од фудбалот“, вели Драгица, додавајќи дека таа веќе разменила телефонски броеви со некои од момчињата, така што тие ќе можат да продолжат да разменуваат сликички, а можеби дури и да гледаат еден или два натпревари заедно .
"Не, јас сум заинтересирана за фудбалот и знам повеќе за него отколку некои мажи ...
Претпоставувам дека е тоа така затоа што јас израснав со тројца браќа", вели таа.
„Само уште пет сликички, само уште пет сликички!“ вели Никола, откако ја најде сликичката на играчот на Гана која му недостигаше.
Тој тврди дека има албум од Светското првенство во Германија од 1974-та година.
Тој вели дека сега му нудат неколку илјади евра за овие ретки примероци.
„Не сум подготвен да го продадам.
Далеку поголемо од парите е уживањето гледајќи ги старите, сега речиси жолти слики од играчите кои се натпреваруваа во Германија пред повеќе од 36 години", вели Никола.
Роберт вели дека пополнувањето на еден албум е многу полесно сега отколку што беше порано, поради размените.
„Кога бев мал, практично не постоеше начин да пополниш албум.
Јас можев да се разменувам само со другари од соседството или училиштето, а тоа е ограничен број на луѓе,“ објаснува тој.
„Сега луѓето, не само од Белград, туки и од други српски градови, исто така, доаѓаат овде.
Тоа значи дека ние доаѓаме да го пополниме албумот побрзо.
Ми требаат уште три сликички, а потоа можам да се фокусираам на пиво, кикирики и фудбал.“
На Бојан му е тешко да одговори на прашањето која е поголема страст за него --гледањето на натпреварите или пополнувањето на албумот.
„Ќе бидам малку тажен кога сево ова ќе заврши и мојот албум ќе биде пополнет.
Тогаш ќе морам да чекам уште четири години до нов албум и следниот Светски куп“, вели тој.
Тој признава дека постојат полесни начини да се соберат сите сликички, но тој сепак доаѓа на размената во центарот на градот секој ден.
„Знаете, јас дури можам и да ги нарачам сликичките кои ми фалат на интернет.
Но тоа не е интересно како што е дружењето тука секој ден, разменувањето, запознавање нови ...
тоа е сосема добро патување,“, вели Бојан.
