13/03/2009
(Заман, Хуријет - 12/03/09;
AФП, АП, Дискавер магазин, новински центар Биа - 11/03/09;
ДПА, новински центар Биа - 10/03/09)
Турската научна и истражувачка агенција во средата (11-ти март) беше жестоко критикувана поради тоа што нареди да се отстрани ударната статија за Чарлс Дарвин од државното месечно списание што го објавува.
Мартовското издание на <i>Bilim ve Teknik (Наука и технологија)</i>, требаше да ја одбележи 200-тотата годишнина од раѓањето на овој британски научник и 150-годишнината од објавувањето на неговата книга <i>За потеклото на видовите</i>.
Но, со наредба на Научно-технолошкиот истражувачки совет на Турција (ТУБИТАК), списанието го отстрани материјалот од 16 страници на таа тема во последен момент.
Најпродаваното списание, наместо тоа, на крајот стигна во киосците со еднонеделно доцнење и со приказна за глобалното затоплување.
Исто така, беше отстранета и фотографијата на научникот од насловната страница.
Уредничката на  Наука и технологија Чигдем Aтакуман за локалните медиуми изјави дека Омер Чебечи, заменик-директор на ТУБИТАК, кој ја советува турската влада за научните и истражувачките прашања, ја наредил измената.
Таа, исто така, рече дека ја загубила функцијата поради овој случај.
Научници, интелектуалци, студенти и новинари го опишаа потегот на ТУБИТАК како неприфатлив чин на цензура, при што некои повикаа на оставка на Чебечи.
Критичарите, исто така, тврдат дека советот й се додворувал на владата, која го има последниот збор во назначувањето на членовите на научниот комитет на агенцијата.
Претставници на Сојузот на универзитетските совети во средата протестираа пред седиштето на ТУБИТАК во Анкара, со постери „Запрете ги непријателите на науката“.
Премиерот Реџеп Тајип Ердоган и членовите на неговата Партијата на правдата и развојот (АКП), со исламистички корени, постојано ја истакнуваат својата посветеност на секуларизмот и демократијата.
Но, повеќе од шест години по доаѓањето на партијата на власт, секуларистите се сомневаат дека таа сака да ја унапреди улогата на исламот во државата, вклучително и муслиманската верзија на креационизмот.
„Овој инцидент е доказ дека ставот на догматскиот свет кој е спротивен на науката, доминира над ТУБИТАК, се вели во изјавата на група академици од анкарскиот Блискоисточен технички универзитет.
Државниот министер Мехмет Ајдин, кој го надгледува ТУБИТАК, се придружи на критиките за отстранувањето на натписот.
„ТУБИТАК не треба да става цензура на науката, туку треба да ги отвора сите врати за развој на науката“, рече министерот на отворањето на Денот на егејското истражување и развој на советот, во средата во Измир.
Претседателот на парламентот, Коксал Топтан, член на АКП на Ердоган, изрази дополнително неодобрување во врска со интервенцијата на советот.
„Без оглед дали ви се допаѓа теоријата на Дарвин или не, дали верувате во неа или не, ова е друга работа“, рече тој.
„Она што беше направено е погрешно.“
Сојузот на универзитетските совети во средата објави дека планира да одржи конференција за еволуциската наука во мај.
