04/11/2008
САРАЕВО, Босна и Херцеговина (БиХ) -- Високиот претставник Мирослав Лајчак во понеделникот (3-ти ноември) рече дека ЕУ треба повторно да го сврти своето внимание на БиХ за да ја поправи штетата што неодговорната реторика на политичарите во двата ентитета й ја нанесе на повоената обнова на земјата и нејзините изгледи за интеграција во ЕУ.
Лајчак се состана со британската министерка за Европа, Каролине Флинт, во Лондон, информирајќи ја за напредокот постигнат во спроведувањето на петте цели и двата услови што ги одреди Управниот одбор на Советот за спроведување на мирот во февруари.
Тој истакна дека локалните партии немаат согласност околу два клучни услови:
фер и средено доделување на државниот имот и решение за уставниот статус на Брчко.
Во интервју за Ројтерс во понеделникот, Лајчак потврди дека ЕУ треба да направи решителни чекори за да ја спречи нестабилноста во БиХ.
Во другите вести, преку 12.000 вработени во државните институции во БиХ започнаа штрајк во понеделникот, барајќи повисоки плати и подобри работни услови.
Меѓу демонстрантите имаше персонал од неколку институции, вклучително и Министерството за одбрана и босанската Државна агенција за истрага и заштита (СИПА).
Исто така во понеделникот, водачот на Хрватската демократска заедница 1990 (ХДЗ-1990), Божо Љубиќ, потврди дека планира да се повлече од позицијата министер за транспорт и комуникации.
Љубиќ рече дека причините се и лични и политички, но не образложи.
(Ројтерс, ОХР, Дневни аваз, Независне новине, Фена, РТРС, НТВ Хајат - 03/11/08)
