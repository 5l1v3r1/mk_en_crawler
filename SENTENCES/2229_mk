11/11/2004
Од Јоргос Анагностопулос за Southeast European Times во Атина – 11/11/04
Според годишниот извештај што го спроведоа грчките полициски сили и го испратија до Еуропол, властите истражиле 157 случаи на организиран криминал во текот на 2003 година. 
Забележани се четиринаесет видови криминал, од помали -- како што се внатрешно обложување и илегална трговија со културни производи -- до екстремно сериозни, меѓу кои и шверцот со дрога, уцената, фалсификувањето, детската порнографија и трговијата со луѓе.
Организираните криминални групи генерално се структурирани според националноста, при што припадниците на одредена националност обично се вклучени во ист вид криминал, се вели во извештајот. 
Од групите во Грција ниту една не е доволно организирана за да се вклучи во меѓународни операции.
Според полицијата, албанските криминални групи се најдобро организирани и најнасилни, како и со најголема веројатност за соработка со Грци. 
Тие, главно, се вклучени во прекуграничен шверц со дрога, трговија со луѓе, кражби и илегална имиграција. 
И покрај злогласноста на албанските организирани групи, сепак, извештајот покажува дека бројот на албански граѓани во Грција, вклучени во криминални активности, е релативно мал. 
Само еден од 3.000 е осуден во кривична постапка.
Бугарските криминални групи во Грција се вклучени во фалсификување, трговија со луѓе и со дрога, се вели во извештајот. 
Криминалните групи од Македонија, Турција, Пакистан, Иран и Кина се претежно вклучени во случаите на нелегална имиграција. 
Руските и украинските групи главно се занимаваат со шверц со цигари, како и со трговија со луѓе.
Поголем број од припадниците на групите користат модерна технологија за да се прошират и да ги рашират своите операции, како и да й избегаат на полицијата. 
Во различен степен, сите групи користат физичко насилство за да ја осигурат внатрешната поврзаност и да ги заплашуваат жрвите.
