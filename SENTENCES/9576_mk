28/01/2013
Менексе Токјај за Southeast European Times во Истанбул -- 28.01.13
Невладините организации во Турција и на Балканот работат за да им дадат на лицата со посебни потреби шанса за подобар живот преку проекти кои развиваат уметнички таленти.
Уметничките програми им помагаат на хендикепираните да се интегрираат во општеството, додека ги развиваат нивните таленти. 
Во некои случаи, тоа  може да понуди извор на приход. 
Речиси 13 отсто од населението во Турција се хендикепирани.
Проектот „Академија од соништата“ -- кој ги здружува истанбулската Асоцијација за алтернативен живот, турската фондација Водафон, Програмата за развој на ОН и општината Бешикташ  -- е еден од најпознатите од ваков вид во Турција. 
Иницијативата има за цел да им помогне на лицата со посебни потреби да станат активни и ангажирани граѓани од неговото започнување во 2008 година, според претседателот на турскиот Водафон Хасан Суел.
„Целта е да им се помогне на физички хендикепираните лица да се опорават од општественото исклучување и да бидат подинамични со тоа што целосно ќе ги искористат можностите на општествениот и економскиот живот“, изјави Суел заSETimes. 
„Во рамките на овој проект, ние се обидуваме да им помогнеме на хендикепираните лица  во надминување на општествените бариери, како и да го подобрат нивниот квалитет на живот на одржлив начин."
31 бесплатна работилница на академијата нудат обука во областите на музиката, танцувањето, драмата и анимацијата.
„Преку овие напори, ние придонесовме за промена на утврдената перцепија за општествено исклучување на хендикепираните“, рече Суел.
„Академијата од соништата“ исто така им помага на хендикепираните да заработат пари. 
Нејзината музичка група, позната како „Група за оштествено вклучување“, има настапувано со познати турски музичари и настапувала на 42 осопствени концерти. 
Приходите од  влезниците се користат за да им помогнат на изведувачите со хендикеп.
Нејзината  театарска група,  „Дружина од соништата“, во моментов го прикажува мјузиклот „Брилијантин“. 
Преку „Кујната од соништата“ на асоцијацијата, основана во април минатата година,  лицата со хендикеп учат кулинарски вештини и заработуваат пари со продажба на своите креации.
Суел рече дека проектите на академијата се успех.
„Ние веруваме дека од самиот почеток, ние воспоставивме една волонтерска платформа за интегрирање на сите обесправени луѓе во општеството со идеја дека уметноста не препознава посебни потреби. 
Во блиска иднина, ние планираме да отвориме  уште нови работилници со цел да се открие имагинацијата и потенцијалот на хендикепираните“, рече тој.
Есра Гунеј, чиј 17-годишен син Халис е еден од 1.720 луѓе кои учествуваа во програмите на академијата, изјави заSETimesдека е благодарна за програмите.
„Мојот син Халис има Даунов синдром. 
На „Академијата од соништата“, тој се фокусираше на кулинарската уметност. 
Тој сака да прави торти. 
И сега почна да заработува пари од продажба на тортите кои ги прави“, рече таа. 
„Најважно од сè, тој стекна самодоверба, да се одржи во живот. 
Ние сега имаме свои соништа. 
Можеби, можеме да отвориме слаткарница“.
Во Романија, има слични иницијативи насочени кон општествено вклучување на лицата со хендикеп преку уметноста.
Во Александрија, еден од најсиромашните делови на земјата, Европската младинска асоцијација неодамна заврши еден проект за уметничка терапија кој им нуди на децата со пречки можност да ги искажат своите уметнички таленти во социјален амбиент. 
Осум млади волонтери со посебни таленти во сликарството, театарот и танцот работеа со група од 45 хендикепирани млади лица.
Замфира Хагиеску, која ја координираше програмата, изјави заSETimesдека целта беше да им се помогне на младите да развијат еден независен и продуктивен живот, интегрирајќи се во општеството.
„Ние навистина се надеваме дека овој проект станува добра препорака за другите млади лица во оваа област и во земјата да ги срушат социјалните бариери кон нив“, рече таа. 
Околу 3,5 отсто од Романците имаат хендикеп.
Во Хрватска, некои граѓански групи им помагаат на хендикепираните да заработат пари преку работилници во кои прават занаетчиски предмети за продажба.
„Ние се бориме против дискриминацијата на лицата со ментален хендикеп и на тој начин покажуваме дека тие се способни да работат и да бидат корисни за општеството“, Анте Папиќ од Асоцијацијата за самозастапување, која ги поддржува лицата со хендикеп, изјави заSETimes.
Асоцијацијата е финансирана од повеќе извори, вклучувајќи ги и националните и локалните власти, но Папиќ вели дека сумата се намалува секоја година.
Околу 12 отсто од населението во земјата имаат некаков хендикеп, според хрватскиот Институт за јавно здравје.
Дописниците Круно Картус во Осиек и Габриел Петреску во Букурешт го дадоа својот придонес во овој напис.
