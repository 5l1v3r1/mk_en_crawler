05/10/2009
(News agencies -- 01/08/09 -26/09/09; World Bank; Intergovernmental Panel on Climate Change; International Federation of Red Cross and Red Crescent Societies; European Commission's Joint Research Centre)
Бури, поплави, пожари, земјотреси -- повеќето земји од Југоисточна Европа (ЈИЕ) беа погодени најмалку од една ваква катастрофа летово. 
Повеќе од триесет луѓе ги загубија животите, а многу повеќе беа повредени или пак погодени од неодамнешните природни катастрфи кои, исто така, предизвикаа и огромна материјална штета.
Ретко торнадо ја погоди Никозија
Најмалку 11 луѓе беа повредени од неочекуваното торнадо кое опустоши делови од главниот град на Кипар, Никозија, на 18-ти септември. 
Откорнати дрва паѓаа на автомобилите и на земјата и блокираа некои улици во градот. 
Пропратено со силен дожд и град, торнадото ги прекина електричните линии, откорна покриви и билборди. 
Разлетаните рушевини ги искршија прозорците на продавниците и куќите.
Панајотис Кипријану, градоначалникот на предградието на Никозија Лација, кое беше најсилно погодено од бурата, рече дека биле уништени 200 куќи. 
Еден локален продавач на електрични апарати за дневниот весник Кипар Мејл изјави дека морал да фрли три камиони со фрижидери, телевизори и други апарати откако торнадото поминало низ неговиот изложбен салон.
„Беше неверојатно, штетата е огромна“, изјави Кипријану за Ројтерс после торнадото. 
„Му благодарам на Господ што немавме фатални последици“.
Поројните дождови предизвикаа поплави
На почетокот од овој месец, северозападна Турција беше погодена од најсилните врнежи од дожд во последните 80 години. 
Поројните дождови предизвикаа големи поплави во регионот, а штетата што тие ја предизвикаа во Истанбул и околните области се проценува на повеќе од 68 милиони евра. 
До 14-ти септември, бројот на жртвите се зголеми од 32 на 41, а шест луѓе сеуште се водат како исчезнати.
Според Извештајот за природни катастрофи во светот за 2009-та година, објавен од страна на Меѓународната федерација Црвен Крст и Општествата Црвена Полумесечина, бројот на загинати во природните катастрофи во Турција во 2008-та година изнесувал 88 лица. 
Според турскиот оддел на ВВФ, една од најголемите еколошки организации во светот, турските власти се уште немаат утврдено соодветни мерки за заштита од екстремното време.
„Присуството на смртоносните поплави во центарот на Истанбул пред се укажува на незадоволителната инфраструктура во градот“, рече директорот на турскиот оддел на ВВФ Др. 
Филиз Демирајак во изјавата дадена на 11-ти септември. 
„Нерегулираниот урбан развој и инфраструктурата постанаа бариери кои ја спречуваат дождовницата да стигне до морето преку нејзиниот природен пат“.
Невладините организации, исто така, ги наведоа оштетените канали за наводнување и немањето на доволно зелени области во Истанбул како фактори.
„Локалните општини и владата треба да ги решат инфраструктурните проблеми во градот и веднаш да подготват план за климатско приспособување“, рече Демирајак.
Според експертите за екологија поплавите се знак за влијанието на глобалното затоплување врз Европа.
„Зимските поплави најверојатно ќе се зголемат во поморските региони, а поројните дождови најверојатно ќе се зголемат низ цела Европа“, соопшти Интервладиниот панел за климатските промени во оценката за климатските промени за 2007-та година. 
„Крајбрежните полави поврзани со зголемените бури и покачувањето на нивото на морето најверојатно ќе претставуваат закана за 1,6 милиони луѓе годишно“.
Во Грција еден полицаец го загуби животот во поплавите предизвикани од поројните дождови на островот Евија минатиот месец. 
Силните грмотевици, пропратени со силни дождови опустошија делови од западна Бугарија на почетокот од август. 
Поплавените улици предизвикаа неколкучасовен застој во сообраќајот во делови на Софија.
Грција повторно го доживеа пеколот од 2007-та година
Во Грција, каде серија големи пожари изгореа приближно 20 000 хектари шума, имоти и дрг вид на земја, и убија приближно 80 луѓе во земјата во 2007-та година, силните ветрови и високите температури, како и подметнатите пожари, беа причините за новиот бран пожари ова лето.
Најлошото се случи во втората половина од август, кога избувнаа големи пожари, вклучувајќи ги и подрачјата во близина на Атина. 
До почетокот на септември, изгорената површина во Грција изнесуваше над 42 120 хектари, со што земјата стана четвртата најпогодена земја од пожари во Европа во 2009-та година, во поглед на вкупната изгорена површина, според последното соопштение на Европскиот информативен билтен за пожари, издаден од Заедничкиот центар за истражување (ЗЦИ) на Европската Комисија (ЕК).
Единствената жртва во пожарите летово беше еден 55-годишен грчки пилот, чиј авион се сруши додека се обидувал да изгасне пожар на островот Кефалонија.
Иако владата беше повторно критикувана за нејзината реакција на оваа катастрофа, таа покажа дека ја научила лекцијата од кризата пред две години. 
Овој пат, Атина не губеше време барајќи помош од европските партнери, туку локалните власти наредија итни мерки, вклучувајќи и евакуација на болниците, пенизионерските домови и цели градови.
Според билтенот на ЗЦИ, пожарите во Албанија, Бугарија, Хрватска и Турција изгореа вкупно 16 370 хектари земја.
Набљудувањето на шумите и изградбата на стотици кули за детекција на пожарите се меѓу мерките што турската влада ги презеде за да го намали ризикот од пожари. 
Главната причина за поголемиот дел од 580 пожари во Бугарија минатата година беше палењето на стрниште и остатоци од зеленчук од страна на фармерите, и покрај тоа што ова е забрането и се казнува со парична казна до 3000 евра.
„Зголемената опасност од климатските потреби бара реакција од владите еднаква на реакцијата за решавање на глобалната финансиска криза“, рече генералниот секретар на ИФРЦ Бекеле Гелета за време на промоцијата на Извештајот за светски катастрофи во јуни.
И додека бурите и поплавите спаѓаат меѓу попредвидливите природни катастрофи, торнадата не. 
Ниту земјотресите, кои не се ретки во регионот.
Подложен на земјотреси
Балканскиот Полуостров има далеку посложена тектонска структура од останатиот дел на Европа. 
Двата земјотреси со магнитуда од 7,3 и 7,8 степени по Рихтер кои ја погодија Бугарија во 1904-та година се најсилните кои го погодиле континентот, се вели во написот на Светската Банка од јуни.
Според Геолошкото Истражување на Соединетите Американски Држави, земјотресот во 1939-та година во источна Турција, исто така, бил со јачина од 7,8 степени според Рихтеровата скала, а бројот на жртвите бил над 32 000 лица. 
Земјотресот со јачина од 7,4 степени кој ја погоди Турција во август 1999-та година уби 17 000 лица и остави околу половина милион други без домови бидејќи илијадници куќи се срушија или беа многу оштетени.
Поблагите земјотреси се доста чести во регионот. 
Најсилниот оваа сезона беше со јачина од 5,6 степени и ја погоди Албанија на 6-ти септември. 
Според извештаите, две куќи беа урнати, а некои други претрпеа помали штети. 
Земјотрес со јачина од 5 степени со епицентар во романскиот и бугарскиот брег на Црното Море удри на 5-ти август, исто така предизвикувајќи помала штета.
Поранешниот романски премиер Калин Попеску Таричеану на почетокот од 2007-та година предложи сите згради, за кои постои опасност да се срушат во случај на земјотрес, треба да бидат обележани како такви, без оглед на влијанието на ваквата мерка на пазарот за недвижнини. 
Првите статистички податоци покажаа дека приближно 3000 можат да издржат поголеми штети во случај на потрес, додека пак 600 од нив, вклучувајќи 120 во Букурешт, најверојатно ќе се срушат.
Неодамнешниот напис на Светската Банка за осигурување на ризикот, оцени дека 50 отсто од зградите во Бугарија нема да бидат воопшто уништени во случај на земјотрес со голема јачина, додека пак 7,5 отсто ќе бидат уништени. 
Според Банката, останатиот дел ќе претрпат умерени штети.
