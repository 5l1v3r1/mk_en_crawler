15/06/2005
(Разни извори -- 08/06/05 – 15/06/05)
Познатата бугарска сопранистка Гена Димитрова почина на 11-ти јуни во Милано на 64-годишна возраст. 
Таа ја започна својата кариера во софиската Национална опера пред четири децении и настапуваше на сцените во Милано, Виена, Париз, Берлин, Лондон и Њујорк.
***
Босанската премиера на првиот филм снимен во Република Српскa- „Херој за еден ден“ -- се одржа на 9-ти јуни во Бања Лука. 
Режисер на комедијата е Борис Савиќ.
***
Книгата „Хансеновите деца“ на црногорскиот писател Огнен Спахиќ ја освои овогодинешната награда за литература „Меша Селимовиќ“ и беше прогласена за најдобар роман за 2004 година во поранешните југословенски републики - БиХ, Хрватска, Црна Гора и Србија. 
Натпреварот е дел од Тузланските литературни средби во БиХ. 
Спахиќ беше избран во конкуренција на осум други автори.
***
Виртуозот на кларинет Иво Папазов ја освои главната награда на 10-тиот Салон на уметностите кој заврши на 8-ми јуни во Софија. 
Папазов го доби ова признание за својот придонес во современата бугарска музика и меѓународната популаризација на бугарскиот фолклор. 
Поетот и преведувач Валери Петров ја освои овогодинешната награда на Националната палата на културата.
***
Шпанскиот тенор Пласидо Доминго ќе има настап на 15-ти јуни во театарот „Херод Атикус“ во Aтина. 
Концертот е дел од Атинскиот фестивал, кој го прославува својот 15-годишен јубилеј.
***
На 14-ти јуни во Скопјe беше отворено шестото меѓународно студентско уметничко биенале. 
На настанот учествуваат 143 учесници од 12 земји во Европа, Африка, Латинска и Северна Америка.
***
На 11-ти јуни во Скопјe беше формирано Здружението на приватни и независни новински агенции. 
Организацијата има десет членови и соосновачи од регионот -- босанската „Онаса“, бугарската БГНЕС, хрватската „Стина“, косовските „Косова прес“ и „Косова лајв“, македонската „Макфакс“, црногорската МИНА, романската „Медиафакс“ и српските „Бета“ и „Фонет“.
***
Еден од водечките грчки музичари, Танасис Поликандриотис, планира да одржи концерт во Букурешт на 30-ти јуни. 
Поликандриотис ќе биде придружуван од Симфонискиот оркестар. 
Концертот ќе вклучува традиционално грчко „бузуки“.
