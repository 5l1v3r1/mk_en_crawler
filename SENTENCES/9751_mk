16/04/2013
Билјана Лајмановска за Southeast European Times во Скопје -- 16.04.13
Новиот предлог-закон за медиумите и аудиовизуелни медиумски услуги во Македонија ги унапредува професионалните и етички стандарди и слободата на изразувањето и ја подобрува медиумската конкурентност, според министерот за информатичко општество и јавна администрација, Иво Ивановски.
„Овој закон го регулира правото на новинарите да го искажат својот став, да одбијат некоја задача, го штити угледот на авторот и го заштитува изворот на информации“, рече Ивановски при претставувањето на предлог-законот.
Но, новинарите велат дека не биле вклучени во процесот кој ја дефинира новата регулатива и демонстративно ја напуштија јавната дебата на која требаше да се претстави новиот закон минатата недела.
Новинарите велат дека дебатата во врска со новиот закон за медиумите мора да се продолжи за три до пет месеци, што ќе им даде доволно време да го анализираат предлогот. 
Во моментов тие предлагаат бројни измени во предлог-законот.
„Овој закон ќе го одреди правецот по кој ќе се движат македонските медиуми во иднина и, ако постои политичка волја, тогаш постои можност да се решат некои акутни проблеми со кои се соочуваат македонските новинари“, рече за SETimes Насер Селмани, претседател на здружението на новинари на Македонија.
„Но, мораме да бидеме внимателни со опсегот на законот, особено при регулирање на печатените и интернет медиумите, со оглед на тоа што не постои унифицирано европско правило во оваа област“, додава Селмани.
Синдикатот на новинари и медиумски работници тврди дека предложениот нацрт-закон содржи некои нејасни одредби за правата на новинарите.
„Самата дефиниција на новинарот во овој закон е чудна -- новинар е оној кој има траен или времен работен договор, или пак е слободен новинар“, рече за SETimes Тамара Чаусидис, претседателка на синдикатот.
Според неа, стапицата е во фактот дека ниеден сличен европски закон не дава јасна дефиниција на слободен новинар.
„Слободниот новинар (или фриленсер) не е невработен новинар, тој е само-вработен новинар. 
Во овој закон, напишан без претходна консултација со синдикатот, статусот на фриленсерите не е дефиниран. 
Практично им се мачкаат очите на новинарите дека ќе можат да работат како фриленсери. 
Со оглед на тоа што нивниот статус не е дефиниран, во праксата тие се невработени новинари“, рече Чаусидис.
Од министерството велат дека за време на подготовките за предлог-законот тие ги поканиле новинарите и набљудувачите да ги дадат своите мислења, предлози и измени на истиот.
Сите релевантни претставници на медиумите беа поканети на дискусиите: медиумите, невладините организации, новинарските здруженија, аудиовизуелните автори, регулаторните тела, државните институции, за да се слушне нивното мислење, да се формира јасен став за ситуацијата со медиумите и да се подоготви квалитетен нов закон“, рече Ивановски.
Новиот закон за медиумите и аудиовизуелните медиумски услуги во Македонија ќе го замени актуелниот закон за радиодифузна дејност, проширувајќи го неговиот опфат; новиот закон ќе ги регулира и печатените и онлајн медиумите.
Со предложените законски одредби ќе се формира ново регулаторно тело, медиумска агенција која ќе го замени сегашниот совет за радиодифузија и ќе се зголеми бројот на регулаторните тела за медиумите.
Повеќето држави во регионот и во Европа имаат закони кои го регулираат медиумскиот сектор, но одредбите се различни. 
Во Србија новиот закон за јавно информирање и медиуми е, исто така, во нацрт-фаза. 
Македонските власти велат дека ги подготвиле новите медиумски прописи според хрватскиот пример.
Дали построгите регулативи дозволуваат поголема слобода на медиумите во регионот? 
Кажете ни што мислите долу.
