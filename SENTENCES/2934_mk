24/05/2006
Од Георги Митев-Шантек за Southeast European Times во Белград -- 24/05/06
Секоја година Советот на надворешни инвеститори (СНИ) објавува бела книга во која ја проценува српската економија и темпото на реформите. 
Вообичаено на презентацијата на документот присуствуваат економски експерти, но оваа година тие изостанаа. 
Наместо тоа, Србија официјално ја претставуваше гувернерот на Централната банка и министерот за меѓународни економски односи.
Причината за тоа, најверојатно, е тоа што во документот на СНИ остро се критикува владината политика, за која се вели дека „сé повеќе прибегнува кон административни мерки“, додека законите за регулирање на пазарите се одлагаат до бесконечност.
Странските инвеститори застапени во Советот инвестирале околу 2,5 милијарди евра во Србија, што опфаќа повеќе од 120.000 вработени. 
Едновремено со нивната критика, тие ја пофалија владата за двата проекти за кои рекоа дека биле особено добро спроведени во текот на изминатата година: Агенцијата за регистрирање на новите бизниси, која обезбедува „едношалтерски“ систем за отворање и регистрација на претпријатијата и за спроведувањето на данокот на додадена вредност.
Инвеститорите, исто така, го пофалија продолжувањето на реформите во банкарскиот сектор и напредокот во преговорите со ЕУ за Договорот за стабилизација и асоцијација со ЕУ -- и покрај тоа што тие беа прекинати поради проблемот со Ратко Младиќ.
Според претседателот на Извршниот одбор на СНИ, Мајк Ахерн, инвеститорите се главно загрижени дека добрите резултати оваа година не треба да се канализираат во зголемување на платите во јавниот сектор, туку во инвестирање во долгорочни проекти. 
Странските инвеститори, исто така, не беа површни ниту за проблемот на високата инфлација и вкоренетата корупција, како и сé уште нереформираното судство.
Српските „социјалистички“ закони за труд прекумерно ги штитат вработените и не стимулираат создавање на работни места, велат инвеститорите. 
Некои елементи од законот овозможуваат конкурентност, но не постои комисија со задача да ги спроведува овие одредби.
Покрај тоа, сегашниот систем на изнајмување на градежни земјишта зависи од воспоставувањето на капиталните фондови, според Ахерн. 
Бидејќи процедурата за издавање на градежни дозволи останува недефинирана, Србија, всушност, ја сече гранката на која седи во однос на пазарот на недвижности, додаде тој.
Странските инвеститори предупредуваат дека минатогодишните 5 милијарди евра странски директни инвестиции се главно резултат на купувањата од приватизацијата, додека сé уште недостигаат гринфилд инвестициите. 
Околу 500 милиони евра дошле од еднократните инвестиции во приватизацијата на банките, додека главниот дел од приливот на капитал е резултат на кредитите од странските банки, кои ја зголемуваат задолженоста на земјата.
Гринфилд инвестициите, како што е „Американ бол пекиџинг“ и Центарот за развој на Мајкрософт, остануваат исклучоци, спроред СНИ.
Советот даде неколку конкретни препораки. 
Потребни се зголемени напори во поглед на заштитата на авторските права и спречувањето на пиратеријата. 
Веќе подготвениот закон за преземањата мора да се усвои. 
На крајот, враќањето на имотот одземен за време на комунизмот претставува предуслов за фер односи во секторот на недвижностите -- стожерот на целата економија.
