31/01/2011
Од Алакбар Рауфоглу за Southeast European Times -- 31/01/11
Турција доби просечни оценки во двете влијателни истражувања кои ги покриваат демократијата и човековите права.
Извештајот на Фридом хаус за 2011 година, ја опишува државата само како „делумно слободна“, со ниски оценки во поглед на политичките права и граѓанските слободи.
Хјуман рајтс воч, пак, ја укори земјата за, како што рече, влошувањето на состојбата со слободата на изразувањето.
Властите во Анкара не се импресионирани.
„Ваквите извештаи се лажни и неодговорни“, вели Салих Капусуз, заменик-претседател на партијата АКП на премиерот Реџеп Тајип Ердоган.
„Турција станува подемократска и послободна со секој ден“, рече тој за SETimes.
„За многу кусо време се претворивме од земја со случаи на тортура и кршења на човековите права во земја со слобода и демократија.“
„Овој вид теми се опфаќаат за време на нашите преговори со ЕУ и тие гледаат дека ние им се приближуваме“, додаде тој.
Меѓународните активисти за човекови права потврдија дека има позитивен развој на настаните.
„Актуелната влада на Турција спроведе серија важни реформи во врска со принципот на владеење на правото, малцинските права, односите со Курдите и административните прашања“, рече директорот на Хјуман рајтс воч, Арч Падингтон.
Сепак, додаде тој, сé уште постои загриженост.
„Неколку настани што се случија [во Турција] минатата година ја алармираа Фридом хаус“, рече Падингтон за SETimes.
Озтурк Туркдоган, претседател на анкарското Здружение за човекови права смета дека ситуацијата се влошува секој ден, особено во поглед на курдските прашања.
Тој рече за SETimes дека голем број политичари од етничките Курди, претставници на локалната власт и членови на граѓанското општество, беа уапсени во текот на 2010 година.
„Дури и активистите за човекови права и претставниците на невладините организации, кои на ниеден начин не се поврзани со насилство, се држат во притвор“, рече Туркдоган, додавајќи дека нивното право на фер судење е прекршено.
Владата, вели тој, испраќа ужасна порака:
„не барајте ги вашите права“.
Што се однесува до слободата на медиумите, новинарот и активист Неџати Абај вели дека луѓето во неговата професија се соочија со многу правни постапки во текот на 2010 година.
„Има 43 новинари во затвор во моментов, од кои десет се главни уредници кои добиваат многу долги затворски казни“, рече тој за SETimes.
Абеј, кој и самиот беше уапсен многупати под различни обвиненија, вели дека турскиот Кривичен законик и Законот за борба против тероризмот даваат основа за властите да ги гонат новинарите.
Но, владата го негира тоа.
„Никој не е во затвор во Турција денес заради тоа што ги искажал своите идеи“, рече Капусуз, додавајќи дека сите апсења се резултат на кршењето на законите, а не на тоа што новинарите јавно го кажале своето мислење.
„Ги средивме законите“, рече тој.
„Сега Турција е земја водена од законот и никој нема право да го прекрши законот.“
