25/09/2008
Од Наташа Радиќ за Southeast European Times во Загреб –25/09/08
По повеќе од една деценија интензивни археолошки и реставрациски напори, античката бронзена статуа на Апоксиомен конечно ќе застане онаму каде што си припаѓаше, во музејот во Лошињ. 
Работниците ја извадија статуата од морското дно во близина на Лошињ во 1999 година. 
Бесценетата фигура е еден од најфините примери на античката грчка скулптура.
Белгискиот турист Рене Вутерс ја откри прекрасната скултура од 190 сантиметри на млад спортист под море. 
Тој нуркал со пријателите и ја забележал како лежи помеѓу камењата на длабочина од 45 метри. 
Вутерс одлучи да им го пријави своето откритие на властите.
Министерството за култура го координираше подигањето на статуата на површината, нејзината реставрација и на крајот изложувањето за јавноста. 
Експерти на Министерството за култура и Археолошкиот музеј во Задар, припадници на специјалната полиција и професионални нуркачи, учествуваа во подигањето на Апоксиомен од морето во април 1999 година.
Тим експерти во Загреб дадоа извештај за неговата состојба. 
Според Хрватскиот институт за реставрација „предниот дел од статуата бил [заштитен од елементите со] дебел слој прекривка ... 
Но задниот дел од статуата, кој лежел во песок, е посериозно кородиран.“
На реставраторите им требаше седум години за да ја поправат статуата, на која главата и телото биле одделени со векови. 
Самото торзо имало голем број пукнатини. 
Работниците инсталираа внатрешен потпорен систем за да може статуата да стои исправена.
Постојат осум помалку комплетни верзии на оваа статуа во светот, од кои најпознати се оние во Виена, Фиренца, Кастел Гандолфо и Форт Ворт, Тексас. 
Експертите го датираат хрватскиот Апоксиомен од вториот век пред н.е. 
и веруваат дека истиот паднал или бил исфрлен од римски брод. 
Статуата ја завршува турнејата низ хрватските музеи пред своето трајно поставување во музејот во Лошињ.
