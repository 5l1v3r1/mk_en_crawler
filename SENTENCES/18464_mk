12/07/2007
ЊУЈОРК, САД -- Американските дипломати и дипломатите на ЕУ продолжија да работат во Њујорк на новата резолуција на Советот за безбедност.
Според неофицијалните извештаи од средата (11-ти јули), новиот документ предвидува уште 120 дополнителни денови за разговори помеѓу Белград и Приштина и дава решение за загриженоста на Русија со отфрлање на одредбата за автоматско доделување независност на Косово ако преговорите пропаднат.
Истата овозможува и замена на УНМИК и полициските сили на ОН со мисија на ЕУ.
Американскиот амбасадор Залмај Калилзад рече дека спонзорите на резолуцијата постигнале договор за текстот и сега разговараат со Русија.
Истата ќе биде официјално претставена во рок од два до три дена, во зависност од исходот на овие разговори, рече тој.
Новинската агенција Танјуг во четвртокот објави дека претставниците на Контакт-групата за Косово -- без Русија -- се состанале во средата вечер во Њујорк, на разговори околу документот.
Белград и Приштина реагираа жестоко.
Во својата изјава српскиот премиер Воислав Коштуница со остри зборови го отфрли, како што рече, новиот обид за придвижување на Косово кон независноста.
Косовскиот премиер Агим Чеку, пак, ја повика ЕУ да ги заобиколи ОН ако се покаже дека не можат да го решат прашањето на статусот.
Брисел, рече тој, треба да усвои краен рок до кога Советот за безбедност на ОН треба да донесе одлука.
Ако не биде донесена одлука, Косово само ќе прогласи независност, рече Чеку.
(Танјуг, ИТАР-ТАСС - 12/07/07;
РТТ Њус, Блумберг, ББС, Ројтерс, АФП, АП, РТС, РТК, РФЕ, Телеграфи, Косовапрес, Косовалајв, Танјуг, Б92, Телма ТВ - 11//07/07)
