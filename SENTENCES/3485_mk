16/05/2007
(Вашингтон пост, Чикаго трибјун - 16/05/07; AП, Ројтерс, ДПА, ФТ, ББС, американски Стејт департмент - 15/05/07)
Русија и САД во вторникот (15-ти мај) се согласија да ја смират својата реторика, но и понатаму имаат разлики во врска со прашањето на Косово и американските планови за изградба на противпроектилски штит во Европа.
„За време на мојата посета реков дека реториката не помага, дека ги вознемирува Американците кои се обидуваат да сторат сé што е во нивна моќ за одржување на смирени односи“, рече американскиот државен секретар Кондолиза Рајс по разговорите со рускиот претседател Владимир Путин надвор од Москва. 
„Ќе има стари лузни за лечење ... 
Понекогаш нешто како што е противпроектилската одбрана ќе погоди некој стар нерв. 
Но, односите треба да се ослободат од претерана реторика.“
Во февруари Русија го обвини Вашингтон дека спроведува „екстремно опасна“ надворешна политика и сака глобална доминација. 
Минатата недела, во обраќањето пред ветераните од Втората светска војна, рускиот водач говореше за „новите закани“ засновани на „истите претензии на светски ексклузивитет и диктат како во Третиот рајх“. 
Според многумина, неговите зборови се однесуваа на актуелната американса политика.
Но, рускиот министер за надворешни работи, Сергеј Лавров, во вторникот рече дека алузијата на Путин на нацистичка Германија е погрешно протолкувана, бидејќи тој мислеше на „екстремистите“, а не на САД.
„Претседателот го поддржа ставот на американската страна дека е потребно да се смири реториката во јавните изјави и да се концентрира на конкретна работа“, изјави за новинарите министерот, кој учествуваше на состанокот во претседателската резиденција во Ново Огарјово.
Во разговорите од вторникот, Путин и Рајс, исто така, ја потврдија решеноста на нивните земји да работат заеднички на зајакнувањето на меѓународниот режим против ширењето на нуклеарното вооружување и интензивирање на меѓународната соработка за мирно користење на нуклеарната енергија.
Но, двете нации не успеаја да ги премостат разликите во врска со американските планови за противпроектилската одбрана и иднината на Косово.
Опишувајќи ги плановите на Вашингтон да ги замени десетте противпроектилски пресретнувачи во Полска и радарскиот систем во Чешка како закана за руската национална безбедност, Москва изрази силно противење на проектот.
Потврдувајќи ја поканата на Вашингтон за соработка со Русија на системот, Рајс јасно стави до знаење дека нејзината земја нема намера да се откаже од своите планови. 
САД рекоа дека штитот има за цел гарантирање на сопствената и европската заштита против потенцијалниот напад од проблематичните држави, особено од Иран.
„САД мора да ја унапредат употребата на технологијата за своја одбрана и ние ќе го сториме тоа“, изјави Рајс за новинарите на нејзината заедничка прес-конференција со Лавров. 
„Не мислам дека некој очекува САД да дозволат некакво вето на американските безбедносни интереси.“
Што се однесува до Косово, Русија изрази силно противење на предлогот на специјалниот претставник на ОН Марти Ахтисари на земјата да й се даде надгледувана независност и посочи дека е можно да стави вето на резолуцијата на Советот за безбедност на ОН за таа цел. 
Москва инсистира на тоа дека конечната одлука за прашањето мора да биде прифатлива не само за косовското етничко албанско мнозинство, туку и за Србија. 
Белград жестоко се противи на планот на Ахтисари и побара понатамошни преговори.
Изразувајќи ја поддршката на Вашингтон за предлозите на Ахтисари и нацрт-резолуцијата на Советот за безбедност на ОН претставена неодамна од страна на Франција, Рајс рече дека САД се обидуваат „да најдат заедничка основа за да може да одат напред“.
„Беше договорено да се побара решение за Косово што ќе биде прифатливо за сите, но такво решение нема на повидок“, рече Лавров.
Во интервјуто за руското радио Ехо Москви, Рајс рече дека очекува резолуцијата за конечниот статус на Косово да биде ставена на гласање во Советот за безбедност „многу бргу, за неколку недели“.
„Сега е важно да се сфати дека Косово никогаш повеќе нема да биде дел од Србија“, истакна таа. 
„Тоа е невозможно.“
