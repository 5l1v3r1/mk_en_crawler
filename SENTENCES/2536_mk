17/11/2005
Од Антонела Архин за Southeast European Times во Подгорица – 17/11/05
Билатералната соработка, интеграцијата во ЕУ и планираниот референдум за независност беа главните точки на агендата за време на неодамнешната дводневна посета на црногорскиот претседател Филип Вујановиќ на Бугарија, која заврши на 1-ви ноември.
Неговиот состанок со бугарскиот колега Георги Парванов беше дел од тековниот дијалог кој има за цел зајакнување на и онака цврстите меѓусоседски односи помеѓу Бугарија и Црна Гора.
Истакнувајќи дека неговата земја е на прагот од влезот во ЕУ Парванов му рече на Вујановиќ дека Бугарија би можела да понуди експертска помош за процесот на интеграција.
Понудата беше топло прифатена од страна на Вујановиќ, кој рече дека Црна Гора би можела да има огромна корист од позитивното искуство на Бугарија.
Бугарските официјални претставници, исто така, ја сигнализираа својата подготвеност да понудат експертска помош во процесот на пристап во програмата на НАТО Партнерство за мир и на крајот и во самото НАТО, им рече Вујановиќ на новинарите.
Вујановиќ го информираше Парванов за плановите на неговата влада во врска со референдумот за независност.
Тој рече дека за предложеното гласање ќе се разговара помеѓу власта и опозицијата, најверојатно во парламентот.
Црна Гора й понуди на Србија сојуз на независни држави и договорот ќе биде ставен на маса до конкретниот датум на одржување на референдумот, рече Вујановиќ.
Двајцата претседатели, исто така, разговараа околу потребата за потврда на регионалните вредности и Вујановиќ го пофали Парванов за организирањето на Регионалниот форум „Културни коридори“ во Варна во мај.
Ова е нивни трет состанок оваа година.
За време на посетата на Софија Вујановиќ, исто така, се состана и со премиерот Сергеј Станишев.
Тие се фокусираа на потребата од зајакнување на економската соработка, особено во областа на туризмот, транспортот и земјоделството.
Вујановиќ учествуваше на седмиот Економски форум на Југоисточна Европа, што се одржа во Софија за време на неговата посета.
Форумот, кој се фокусираше на прашањата кои се однесуваат на малите и средните претпријатија, како и на создавањето на економија на знаењето, претставува значајна можност за размена на искуства.
Во своето обраќање на форумот Вујановиќ рече дека доближувањето до ЕУ -- процес кој формално започна на 10-ти октомври со започнувањето на разговорите за стабилизација и асоцијација -- е клучно за економскиот растеж на Црна Гора.
