19/05/2008
Од Наташа Радиќ за Southeast European Times во Загреб – 19/05/08
Европското првенство во фудбал, Евро 2008, ќе започне на 7-ми јуни, а за титулата ќе се натпреваруваат 15 европски национални екипи.
Австрија и Швајцарија ќе бидат домаќини, прв пат две земји да бидат домаќин на европското првенство во фудбал.
Четири земји од Југоисточна Европа ќе се натпреваруваат за фудбалскиот трон -- Хрватска, Грција, Романија и Турција енергично ќе се обидат да го освојат овој куп.
Турција е во Групата А со Швајцарија, Чешка и Португалија;
Хрватска е во Групата Б со Австрија, Германија и Полска;
во Групата Ц, наречена „Група на смртта“, се Италија, Франција, Холандија и Романија.
И на крајот, Грција, Шведска, Шпанија и Русија ќе се натпреваруваат во Групата Д.
Граѓаните од Југоисточна Европа се страстни фудбалски навивачи.
Секој голем шампионат внимателно се следи;
националните тренери се соочуваат со остри критики од навивачите ако нивната екипа загуби, но се величаат до ѕвездите ако нивната екипа победи.
Можеби хрватската популарна изрека дека „секој Хрват е или премиер или национален фудбалски тренер“ дава соодветна слика.
Екипите од регионот се доста успешни и можат да ги изненадат фудбалските суперсили како Италија и Германија.
Овие екипи се непредвидливи, се согласуваат експертите, бидејќи можат неочекувано да ја сменат играта и да победат.
Истовремено, тие не се плашат од традиционалните суперсили и страстно се борат до последниот свиреж на судијата.
И нивните резултати го покажуваат тоа.
Грција победи на Еуро 2004 во Португалија;
Хрватска ја освои бронзата во 1998 година.
Турција, традиционално „тајно жарче“, го освои третото место на Светското првенство 2002 во Кореја и Јапонија и стигна до четврт финалето на Евро 2000.
Се чини дека Романија се соочува со невозможна мисија на годинешново првенство.
Освојувајќи го првото место во својата група по квалификациските натпревари -- играше пртив Холандија, Бугарија, Белорусија, Албанија, Словенија и Луксембург -- романската екипа, неодамна рангирана на 12-то место според ФИФА, ќе се соочи со Италија, Франција и повторно со Холандија во Групата Ц. Првиот натпревар на Романија е на 9-ти јуни против Франција, соочување кое според францускиот тренер е „најтешкиот“ натпревар за екипата од Хексагон.
„Нема потреба да ја опишам групата;
таа е екстремно тешка, најтешка на ова натпреварување“, рече романскиот тренер Виктор Питурка.
„Сепак, тоа е една извонредна група, бидејќи ќе имаме можност да играме против еден светски шампион, еден вице-шампион и ...
против извонредни фудбалери“, рече тој.
„Тоа е тежок, но пријатен и мотивирачки тест“, рече легендарниот Ѓорѓи Хаџи, најдобриот романски фудбалер досега.
Романија одигра два подготвителни пријателски натпревари против Израел (0-1) и Русија (3-0), а на 31-ви мај ќе игра против Црна Гора.
Во моментов, стручњаците и даваат предност на Германија дека ќе биде шампион на Евро 2008, а по неа следат Шпанија и Италија.
Според Гејмбукерс, шансите Романија да го освои шампионатот се 29 спрема 1, а според Бвин 34 спрема 1.
„Нашиот слоган за Евро 2008, „Очекувај емоции“, накусо објаснува што има да понуди Евро 2008;
сите видови на емоции -- радост, разочарување, олеснување и големи тензии -- до последниот свиреж“, рече претседателот на УЕФА Мишел Платини.
Првиот натпревар од првенството ќе се одржи на 7-ми јуни во Базел, каде домаќинот Швајцарија ќе се обиде да ја совлада Република Чешка.
Бидејќи фудбалот е најпопуларниот спорт во Европа, Евро 2008 ќе го смени секојдневниот живот до финалето на 29-ти јуни -- фудбалски реклами, распродадени билети и сувенири во излозите низ целиот континент.
Во Хрватска, пред самото започнување на фудбалското првенство, продавниците за телевизори традиционално остваруваат многу зголемен профит.
„Бидејќи луѓето сакаат да имаат мир дома додека трае првенството, тие им овозможуваат на останатите членови на семејството да ги гледаат нивните телевизиски програми, а не само фудбал цел месец, со тоа што купуваат нов телевизор“, вели еден продавач од Загреб.
Нови телевизори не купуваат само домаќинствата, туку и кафетериите, баровите, ноќните клубови, пабовите и рестораните.
Во текот на летните попладниња и вечери, навивачите ги гледаат натпреварите стоејќи на улица или пред терасите.
Бодрењето, врескањето, пцуењето и грубите приговори се дел од сликата.
Овој настан, исто така, влијае врз животот на работните места, бидејќи навивачите земаат слободни денови за време на првенството.
Туристичката индустрија трпи последици;
анкетите покажуваат дека патниците љубители на фудбалот сакаат да останат дома и да ги гледаат натпреварите, а патуваат само по завршувањето на првенството.
„Не очекуваме фанови на европскот фудбал во нашите летувалишта во првите недели од јуни“, вели хрватскиот министер Дамир Бајс.
Оваа појава е распространета и се однесува на сите туристички центри во светот.
Единствениот исклучок ќе бидат Австрија и Швајцарија, кои очекуваат десетици илјади возбудени фанови од целиот континент, вклучувајќи ја и Југоисточна Европа, да дојдат во седумте градови домаќини.
Земјите домаќини се подготвени со засилување на безбедноста, подобрување на инфраструктурата околу местата каде ќе се одржат натпреварите и снабдување на продавниците со фудбалска стока.
Според последниот новински извештај од Виена, за секој кој ќе умре за време на фудбалската треска на Евро 2008, главната капела во Виена ќе понуди посебна урна во форма на фудбалска топка за 362 евра.
Оваа репортажа е изготвена во соработка со Паул Чокоју од Букурешт.
