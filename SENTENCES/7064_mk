20/09/2012
Бојана Миловановиќ за Southeast European Times во Белград -- 20.09.12
Српската влада отпочна голем број проекти за подобрување на животот на околу 500.000 Роми во Србија, но критичарите велат дека резултатите се далеку од задоволителни, бидејќи многу Роми и понатаму живеат во сиромаштија и се несразмерно погодени од невработеноста.
„Во изминатите неколку години, државата обезбеди меѓу 50 и 70 милиони евра за подобрување на положбата на Ромите, но резултатите не се забележителни како што треба да бидат“, рече за SETimesСрѓан Шајн, ромски пратеник во српскиот парламент.
Иако продлабочената економска криза и буџетскиот дефицит го стеснија просторот за маневрирање на владата, властите велат дека претпристапните средства на ЕУ ќе ја обезбедат многу потребната помош.
„Во 2012 година Србија има на располагање 5 милиони евра од претпристапните фондови на ЕУ, за унапредување на позицијата на Ромите, што, на некој начин, ќе обезбеди средства за сé што државата не може да обезбеди поради тешката економска ситуација“, рече за SETimesСтефана Лукиќ, претставничка на српската Канцеларија за европска интеграција.
Лукиќ рече дека клучните проблеми што треба да се решат се: развојот на локалните служби, подобрувањето на образованието и домувањето и регистрирањето на Ромите во регистрите на родени, починати и венчани.
„Ќе обезбедиме 4.000 стипендии за средното образование, со оглед на тоа што предучилишното и високото ообразование се веќе вклучени во ваквиот вид помош“, рече Лукиќ.
На други места во регионот, мерките на штедење и понатаму највеќе го погодуваат најсиромашното население, особено Ромите.
Ромите во Бугарија сочинуваат скоро 10 отсто од населението, но претставуваат скоро половина од најсиромашните граѓани во државата. 
Слично на тоа, половина од Ромите во Црна Гора живеат во сиромаштија. 
Во Романија, Ромите се 2,5 отсто од населението, но сочинуваат 12,5 отсто од екстремно сиромашните граѓани.
Експертите велат дека ситуацијата во Србија е усложнета поради фактот дека поголем дел од 30.000 граѓани што се без лични документи се Роми, што ги спречува да ги искористат своите права и да побараат надомест.
Шајн, пак, тврди дека новите амандмани на законите, што го регулираат издавањето на личните карти, треба да им овозможат на оние што се без лични документи, да ги добијат брзо и лесно.
Тој додаде дека секои идни средства одвоени за интеграцијата на Ромите треба да се следат, за да се осигури дека се соодветно доделени и потрошени.
Драган Јовановиќ, Ром кој работи во белградското претпријатие за јавна хигиена, вели дека неговото семејство живее пристоен живот, но многу од неговите сонародници се соочуваат со тешка борба.
„Не е лесно, нема работа и затоа нема доволно пари. 
Пред да добијам работа во белградското претпријатие за јавна хигиена, поминав долго време барајќи работа, а имаше некои кои не сакаат да ме вработат бидејќи сум Ром“, рече Јовановиќ за SETimes.
