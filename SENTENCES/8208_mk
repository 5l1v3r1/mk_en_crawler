27/12/2011
Бојана Миловановиќ за Southeast European Times во Белград -- 27.12.11
Само 6 отсто од децата во основните училишта и 23 отсто од средношколците во Србија никогаш не искусиле никаков вид насилство или малтретирање од врсниците, според најновиот извештај на народниот правобранител.
Вербалната злоупотреба е најчест проблем, но другите форми на психичко насилство -- како што се злобното однесување, навредите и прогонувањето -- се исто така чести, открива извештајот.
Покрај тоа, многу ученици се соочуваат со принуда и уцена, одземање или оштетување на нивната сопственост, или со оружени закани или сексуална злоупотреба.
„Насилството е сé почеста појава во српските училишта.
Министерството за образование составува база на податоци за сите објавени случаи, податоците се собираат и анализираат и ќе бидат наскоро откриени“, рече за SETimes шефот на Образовниот инспекторат, Велимир Тмушиќ.
Во обид да обезбеди помош за погодените студенти, Министерството за образование на почетокот од декември отвори прва телефонска линија во земјата за пријавување случаи на насилство во училиштата.
Уште на првиот ден, шеснаесет деца и загрижени родители се јавија на бројот -- 0800/200201.
Министерот за образование и наука, Жарко Обрадовиќ, вели дека жртвите и сведоците не треба да се колебаат да се јават на телефонскиот број -- и тој гарантира дека нивната анонимност ќе биде заштитена.
„Нашата цел е да се запре насилството во училиштата, да се искорени и да се создадат услови за безбедно учење на учениците“, рече Обрадовиќ.
Основното училиште Дринка Павловиќ има 900 ученици и се наоѓа во центарот на Белград.
Директорката на училиштето, Милена Бичанин, изјави за SETimes дека нема драстични случаи на насилство во училиштето, макар што одвреме-навреме се случуваат помали инциденти.
Најчест проблем, рече директорот, се вербалните навреди и зголемениот број конфликти на Фејсбук.
„Има извештеи за насилство на Фејсбук.
На почеток сé започна како игра и прекрасна комуникација меѓу сите што учествуваа, а потоа некои пријателства се прекинаа и Фејсбукот се претвори во средство за оцрнување на нечиј интегритет“, рече Бичанин.
Друга форма на вербално насилство е испраќањето на злобни, несоодветни и вознемирувачки СМС пораки.
„Нема тепање со тупаници, тоа се расправии меѓу пријатели.
Вербалното насилство, навредите и исклучувањето од одделенијата се најдоминантни форми.
Обично има еден водач во одделението кој ги води сите, и понекогаш оние кои се на кој било начин поразлични, се едноставно исклучени од комуникацијата“, објаснува Бичанин.
Училиштето има свој сопствен тим против насилството и оние кои влегуваат во училишната зграда се пречекани од видлив список на правила на однесување.
Учесниците имаа корист од учеството на училиштето во проектот на УНИЦЕФ „Училишта без насилство“, додаде Бичанин.
Иако нема извештаи за организирани борби, во тек се дисциплински постапки против три момчиња од ова училиште за, како што го опишува директорката, „многу чудна игра“.
„Тие наводно играле во тоалетот на училиштето удирајќи се меѓу себе.
Тие тврдат дека оваа игра се игра во сите училишта во Белград и дека не е вид на непријателство.
Таа подвлекува дека родителите се многу важна врска во синџирот на дејствување против насилството во училиштата.
Некои од нив соработуваат, го признаваат проблемот и работат со своите деца, додека други одбиваат да ја прифатат сопствената одговорност и одговорноста на своите деца, вели Бичанин.
Ученичка во шесто одделение во Дринка Павловиќ изјави за SETimes дека комуникациите се претежно позитивни, но одвреме-навреме избиваат несогласувања.
„Обично добро си поминуваме заедно, но најопасна ситуација е кога се навредуваме еден со друг вербално.
Разговараме нешто и потоа тоа се претвора во караница“, рече ученичката.
