03/08/2012
Бедрана Калетовиќ за Southeast European Times во Сараево - 03.08.12
Изградбата на три хидроцентрали на реката Неретва во Босна и Херцеговина (БиХ) ќе има „драстично влијание врз хидрологијата и екологијата во областа и тешки последици за локалното население во Хрватска и во Босна“, рече минатата недела Зоран Матељак, координатор на Светската фондација за дивата природа во БиХ.
Изградбата на централите може да ја исуши реката и да предизвика понатамошен конфликт меѓу двата ентитета во државата, велат експертите.
Хидроцентралите од 170 милиони евра, кои ќе имаат капацитет од 300 мегавати или 2.000 гигаватчасови електрична енергија годишно, ќе ги финансираат хрватската влада и Република Српска (РС).
Завршените централи ќе и овозможат на РС да се позиционира себеси како најголем извозник на енергија во регионот.
Но планот може да биде катастрофален за долината на реката Неретва, па дури и да води до еколошко уништување, рече Марио Силјег, поранешен директор на Агенцијата за заштита на животната средина на Хрватска.
Проблемот ќе се јави кога правецот на големите количини подземни води од малите реки што се влеваат во Неретва, ќе биде пренасочен во новоизградените акумулации, рече Силјег.
„Нивото на водата во Неретва е ниско. 
Ако морето пробие подлабоко во реката и ја направи солена, тоа ќе ги промени рибите, птиците и растителниот свет во регионот“, рече за SETimes Енсар Виштица, рибар од Метковици, Хрватска.
Реката долга 225 километри тече низ БиХ и завршува во Јадранското Море покрај брегот на Хрватска, создавајќи делта со богато мочурливо земјиште, во кое живеат илјадници птици и риби. 
Американскиот ВВФ ги повика владите на двете држави да ги прекинат планираните проекти додека не биде подготвена заедничка стратешка студија за можното влијание врз животната средина.
„Плодната долина на Неретва, која дава овошје и зеленчук за поголем дел од поранешна Југославија, се наводнува од реката. 
Се проценува дека со реализацијата на овој проект, 2 милијарди кубни метри вода ќе бидат вадени годишно од Неретва, што значи дека биолошкиот минимум на реката ќе биде многу загрозен, како и системот на наводнување на земјоделските видови од регионот“, изјави за SETimes Ана Муса, претседателка на здружението „Наша убава“.
Земјоделците од хрватскиот дел на Неретва произведуваат околу 80.000 тони овошје и зеленчук годишна на 12.000 хектари. 
Локалните жители стравуваат дека осолувањето на реката ќе значи крај за земјоделството во регионот.
„Нашите предци одгледувале мандарини, а тоа го прави и моето семејство сега, но наскоро сето ова може да стане како Сахара. 
Ова е ужасно, и никој не прави ништо за тоа“, изјави за SETimes Рафо Пијановиќ, земјоделец.
Според Федерацијата на БиХ, проширувањето на еколошката катастрофа ќе дојде по повисока цена отколку заштедата од енергијата што ќе се добива од хидроцентралите. 
Владата на Федерацијата пред две недели побара проектот да биде одложен додека не се реализира широка јавна дискусија.
„Владата на Федерацијата на БиХ има интерес да го запре овој проект, со оглед на тоа што природниот парк Хутово Блато е директно загрозен, а истиот се наоѓа на наша територија. 
Тоа е најголемо природно живеалиште за птици во Европа, чиј севкупен екосистем зависи целосно од течението на Неретва“, рече Силјег за SETimes.
