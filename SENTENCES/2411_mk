27/12/2005
(AП, АФП, Ројтерс, Интернешнал хералд трибјун, РФЕ/РЛ - 26/12/05)
Група турски интелектуалци во понеделникот (26-ти декември) објавија декларација со која се повикува владата да ги укине законите со кои се ограничува слободата на изразувањето. 
Законите им овозможија на обвинителите да покренат обвиненија против голем број еминентни личности во Турција, меѓу кои и најпознатиот турски романсиер, Орхан Памук.
Во изјавата, потпишана од 169 истакнати академици, уметници, новинари и писатели, меѓу кои и романсиерот Јашар Кемал и пијанистот Фазил Сај, судскиот процес против Памук се опишува како „сериозно мешање во демократскиот процес на нашата земја“.
На 31-ви август добитникот на награди за „Се викам Црвена“ и „Снег“, кој се смета за можен кандидат за Нобеловата награда за литература, беше обвинет за „омаловажување на турскиот национален идентитет“ поради изјавата за еден швајцарски весник претходно оваа година во врска со масовните убиства на Ерменците и Курдите. 
Според членот 301 од новиот турски Кривичен законик, усвоен во јуни, ако биде осуден Памук ќе се соочи со затворска казна помеѓу шест месеци и три години.
На првото појавување на писателот пред судот претходно овој месец, судот го одложи рочиштето за 7-ми февруари. 
Според Ројтерс, Памук е можно да се сооочи со уште едно судење за наводна навреда на турската војска во интервјуто за германскиот весник Die Welt.
Според членот 301, кој го замени членот 159 од стариот турски Кривичен законик, навредата на „турската припадност“, републиката, парламентот, владата, судските институции, војската или безбедносните структури се смета за кривично дело.
Во декларацијата од понеделникот, исто така, се бара од властите да укинат уште една одредба на Кривичниот законик, со која се предвидува затворска казна до 15 години за ширење на пропаганда преку медиумите против „фундаменталните национални интереси“ за материјална корист од странци.
Националистичката група позната како „Сојуз за единство на правниците“, наводно, стои зад некои од судските парници, меѓу кои и онаа против еден познат турско-ерменски новинар за „омаловажување на турскиот идентитет“ во изјавата што ја даде за шестмесечната суспендирана казна.
„Изненаден сум од обвинувањата бидејќи јас сум обвинет кој е осуден, а што е поприродно за еден осуден обвинет отколку да поднесе жалба и да се обиде да влијае на судот кој му суди“, рече Хрант Динк, уредникот на билингвалниот турско-ерменски неделник Aгос во изјавата што ја објави АФП.
