04/12/2012
Мухамет Брајшори и Ивана Јовановиќ во Приштина и Белград -- 04.12.12
Косово и Србија започнаа разговори за изградба на автопат кој ќе ги поврзува двете земји, а кој ќе се надоврзе на постојниот автопат Приштина-Драч.
Експертите велат дека автопатот ќе биде од корист за двете економии и ќе овозможи подобри услови за движење на луѓе и стока помеѓу двете земји.
Косовскиот премиер, Хашим Тачи, и српскиот премиер, Ивица Дачиќ, дискутираа околу проектот, кој се очекува да биде финансиски поддржан од ЕУ, на почетокот на ноември на состанокот во Брисел со Кетрин Ештон, шефицата на Унијата за надворешна и безбедносна политика.
„Двете страни се согласија да имаат заеднички, технички работен тим којшто ќе изготви физибилити студија за автопатот Ниш-Приштина“, рече Ештон по состанокот.
Новиот автопат ќе му овозможи на Косово да се поврзе со Коридорот 10 и понатаму со Романија и Бугарија.
За Србија, тоа ќе го отвори пристапот до пристаништата на Албанија.
Сафет Герџалиу, извршен директор на косовската Стопанска комора, изјави за SETimes дека средствата на ЕУ треба да се користат за финансирање на инфраструктурни проекти кои нудат можности за економски развој.
Тој, исто така, предложи изградба на уште два други патни правци, еден од Лепосавиќ до Рашка и уште еден од Пеќ до Црна Гора, со цел да се подобри регионалната транзитна поврзаност.
„Изградбата на патот кај Ниш треба да започне што е можно побргу, и ...
треба да вклучува пат кој ќе го поврзува Косово со Србија, преку Рашка, и другите земји“, рече Герџалиу.
Според Милутин Мркоњиќ, српскиот министер за транспорт, автопатот Ниш-Приштина претставува стара идеја од времето на Милошевиќ.
„Во 1995 година ние дури направивме мапа на овој автопат за него.
Истиот е вклучен и во планот за развој на транспортот на Балканот.
Патот треба да ја поврзува Романија преку Неготин и Ниш со албанската граница“, рече Мркоњиќ за SETimes.
Герџалиу додава дека политичка стабилност може да се постигне преку економска стабилност.
Тој вели дека косовската дијаспора и бизнис заедница, исто така, ќе имаат корист од новиот автопат.
„[Автопатот ќе го поврзува] Косово со другите регионални држави, бидејќи косовскиот пазар од 1,7 милиони жители не е голем, но преку новиот транзитен правец може да се промовира еден вид мини-балканска Шенген зона, и како таква да има политичко влијание“, рече Герџалиу.
Каќуша Јашари, поранешен директор на косовската дирекција за патишта, изјави заSETimes дека поврзаноста меѓу Албанија, Косово, Србија и Бугарија и пошироко, би претставувала голема мрежа на регионален коридор, и би имала големо економско, политичко и културно влијание.
„Автопатот Драч-Кукеш-Приштина [Коридор 7], кој е изграден и ќе продолжи до Мердаре, нема значење како коридор ако не се поврзе со Коридорот 10“, рече Јашари.
Горан Родиќ, секретар на Здружението за градежништво и станбен простор на српската Стопанска комора, изјави заSETimes дека околу 80 километри од автопатот ќе минуваат низ Србија, со повеќекратен потенцијал, бидејќи покрај истиот ќе се изградат голем број мотели, бензински пумпи, ресторани.
Тој, исто така, рече дека овој автопат ќе биде од општ интерес и ќе има економска остварливост.
„Истиот би требало да се поврзе со Коридорот 10, што значи со ЕУ, со оглед на тоа што негови нови точки ќе бидат Призрен, Приштина, Мердаре -- Коридорот 10 или Романија, Унгарија и понатаму.
Патот треба да поминува низ Албанија, преку планината Проклетије, до пристаништата Драч и Валона, кои треба да прераснат во главни пристаништа, значително поевтини и поповолни за потежок транспорт [отколку пристаништата Бар и Солун]“, рече Родиќ за SETimes.
„Автопатот [Ниш-Приштина] мора да биде завршен бидејќи тоа е реално, апсолутно реално, и корисно од многу аспекти, со бројни поволности за целиот регион“, рече Мркоњиќ за SETimes.
