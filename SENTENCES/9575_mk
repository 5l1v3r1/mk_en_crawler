28/01/2013
Билјана Пекушиќ и Светла Димитрова за Southeast European Times во Белград и Софија -- 28.01.13
Граѓаните на Србија и Бугарија кои патуваат меѓу двете држави за работа од 1-ви февруари ќе можат да добиваат пензиско, здравствено осигурување, придонеси за инвалидитет и невработеност од државата каде што се наоѓаат нивните работни места.
Договорот, кој беше финализиран од страна на Белград и Софија во декември, се смета за позитивен чекор во регионалните односи и развојот на бизнисот.
Договорот, исто така, овозможува пензиите што се заработуваат во Бугарија и Србија да бидат признаени од другите држави кои имаат договори за социјално осигурување со двете држави.
„[За Бугарија] е важно да ги реши ваквите билатерални прашања со земјите што не се членки на ЕУ, каде што постојат други механизми.
Според тоа, ова претставува многу позитивен и разумен потег“, рече за SETimesАсија Гонева, извршна секретарка на Конфедерацијата на независни синдикати во Бугарија.
„Овој документ ...
ќе биде од голема помош за граѓаните на Бугарија и Србија, но се надеваме дека ќе биде охрабрување и за бизнисмените од двете земји да инвестираат капитал и да го развиваат бизнисот во соседната држава“, рече бугарскиот министер за труд и социјална политика, Тотју Младенов, за време на потпишувањето на договорот во Белград.
Нема прецизни бројки за тоа колку српски и бугарски граѓани патуваат меѓу двете држави за работа, но од Министерството за труд и социјални работи во Белград велат дека се работи за значителна бројка.
„Во нашите погранични области луѓето, честопати од лични, семејни или брачни причини, [имаат] повремена или привремена работа во Србија или Бугарија.
Бројката секогаш се менува“, рече за SETimesРадоје Савичевиќ, менаџер на групата за меѓународни договори за социјалното осигурување во министерството.
Србија има 26 слични договори, вклучително и со САД, Нов Зеланд, Австралија и неколку земји-членки на ЕУ.
Наскоро ќе бидат потпишани договори со Австрија, Канада и Словачка, а во тек се и преговори со Романија, Грција и Русија.
Белграѓанката Виолета Костиќ, која вели дека четири месеци секое лето работи во хотел на бугарското црноморско крајбрежје, ја поздравува оваа вест.
„Многу важно за мене е што [мојата работа] ќе се засметува во мојот пензиски стаж“, рече Костиќ за SETimes.
Бугарското Министерство за труд и социјална политика во имејлот до SETimes вели дека Националниот институт за осигурување во Софија очекува околу 250 бугарски пензионери да имаат полза од спогодбата во 2013-2014 година.
„Бројот на корисници како таков не е воопшто важен“, рече Гонева за SETimes.
„Дури и да има само пет луѓе што се засегнати, тие треба да се чувствуваат дека нивните права се заштитени.“
