22/03/2010
Од Сами Неза во Тирана, Линда Карадаку во Приштина, Јусуф Рамадановиќ во Сараево, Марина Роговановиќ во Подгорица, Игор Јовановиќ во Белград и Ерол Измирли во Истанбул -- 22/03/10
Комесарот за проширување на ЕУ, Стефан Филе, ја заврши својата балканска турнеја со присуството на регионалниот самит во Брдо, Словенија, во саботата (20-ти март). 
Оваа посета ја заокружи неделата на состаноци со водачите од Југоисточна Европа.
Пораката на Филе на регионот беше охрабрувачка, но цврста. 
Тој ги истакна важните реформи, истовремено повикувајќи ги балканските држави да ги решат пречките кои стојат на патот на нивниот пристап.
Aлбанијa
Разговорите во Тирана во петокот се фокусираа на тековниот политички ќор-сокак. 
Главните партии во државата не можат да постигнат компромис уште од минатата есен. 
Опозицијата го бојкотира парламентот и не се преземаат дејства за барањата да се испитаат општите избори од јуни 2009 година.
Ако ќор-сокакот продолжи, предупреди Филе, „истиот може да ја спречи Албанија да ги постигне политичките стандарди што се очекуваат од една земја која аплицирала за членство во ЕУ“.
Тој ги повика албанските водачи да погледнат подалеку од краткорочните политички интереси и брзо да најдат решение. 
„Во интерес на својата држава и нејзините шанси за интеграција во ЕУ, политичките водачи на Албанија сега мора да го решат конструктивно овој предизвик, во духот на ЕУ“, рече Филе.
Косовo
Премиерот Хашим Тачи и претседателот Фатмир Сејдиу, исто така, се состанаа со Филе во петокот. 
Тие разговараа за голем број прашања, како што се европската перспектива, процесот на визната либерализација и Процесот на стабилизација и асоцијација.
ЕУ очекува Косово да ги интензивира напорите во борбата против криминалот и корупцијата и да го зајакне владеењето на правото, им рече Филе на властите. 
Тој ја истакна важноста на гарантирањето на политичката стабилност и безбедност за сите заедници во Косово.
„Ќе биде важно за косовските власти да се фокусираат најпрво на политичката стабилност во оваа држава, второ на тоа уште повеќе да ги охрабрат [граѓаните], вклучително и малцинствата и трето, да постигнат напредок во евро-реформите“, рече Филе.
Сејдиу ги повтори долгорочните цели на неговата држава и ја повика меѓународната заедница да помогне во нивното остварување. 
„Косово има визија да биде членка на ЕУ и НАТО, да има еднакви шанси за дејствување и користење на бенефициите“, рече тој. 
„Колку долг ќе биде тој пат и колку ќе биде скратен, ќе зависи од нашата работа, но, се разбира, и од поддршката што ќе ја имаме.“
БиХ
Во четвртокот, Филе пристигна во Сараево и се состана со членовите на трипартитното претседателство на Босна и Херцеговина (БиХ), како и со државниот премиер и премиерите на ентитетите.
На својот состанок со членовите на претседателството, тој разговараше за визната либерализација, трансформирањето на Канцеларијата на високиот претставник во Канцеларија на специјалниот претставник на ЕУ, спроведувањето на пресудата Сејдиќ и Финчи против БиХ.
За време на овој состанок, тој истакна дека во врска со визната либерализација ЕУ нема да ја разгледува БиХ заедно со Албанија, туку секоја држава ќе биде оценувана одделно.
По неговиот состанок со премиерот Никола Шпириќ, тој изјави за новинарите дека во средината на април Европската комисија (ЕК) ќе даде оценка за напорите. 
„Во тек се интерни консултации во ЕК, по кои ќе следат консултации со земјите-членки на ЕУ. 
Моментно сме на половина [пат]“, рече Филе.
Тој, исто така, го поздрави усвојувањето на Акциониот план за спроведувањето на случајот Сејдиќ и Финчи против БиХ на Европскиот суд за човекови права со седиште во Стразбур, кој ги опфаќа правата за политички назначувања на членовите на етничките групи.
Пресудата треба да биде спроведена пред општите избори во октомври, советуваше Фуеле.
Црна Гора
По состанокот со Филе во четвртокот, црногорскиот премиер Мило Ѓукановиќ предвиде дека неговата држава ќе добие кандидатски статус во ЕУ оваа година. 
„Верувам дека во 2010 година ќе биде остварена амбициозната цел: Црна Гора ќе добие кандидатски статус, што ќе биде почеток на преговорите со Европската комисија за членство“, рече Ѓукановиќ.
Филе ја потврди европската посветеност на Црна Гора. 
„Не сте сами на овој пат. 
Ние ќе бидеме со вас и ќе ви дадеме експертска и континуирана финансиска помош“, вети тој.
Сепак, како што пренесуваат локалните медиуми, тој упати и „пријателско предупредување“ до земјата. 
„Клучниот мотор на процесот на европската интеграција се реформите, а тие зависат само од црногорската страна. 
Исто така, не е важно само да се усвојат реформските закони, туку и да се применат“, рече Филе.
Посебно, рече тој, Црна Гора треба да се фокусира на организираниот криминал и корупцијата, судските реформи, зајакнувањето на демократската култура и административните капацитети.
Србијa
Во Белград Филе изрази поддршка за интеграцијата на Србија во ЕУ, додека властите го уверија дека ќе продолжат со реформскиот процес и ќе ја финализираат соработката со Хашкиот трибунал.
Филе се состана со претседателот Борис Тадиќ, премиерот Мирко Цветковиќ и вицепремиерот за европска интеграција Божидар Ѓелиќ. 
По состаноците, Филе рече дека Србија мора да го одржи позитивниот тренд во европската интеграција постигнат на крајот од минатата година.
„Има многу задачи и предизвици на патот кон ЕУ, но ако Србија е навистина решена да пристапи, јас го уверив премиерот дека ЕК е навистина решена да й помогне на Србија во тој процес“, рече комесарот.
Тадиќ му рече на Филе дека се надева оти апликацијата за членство на Србија во ЕУ, поднесена на крајот од 2009 година, ќе биде доставена до Европската комисија што е можно поскоро. 
Србија има политичка волја да ги исполни условите за пристапување, рече претседателот, јасно ставајќи до знаење дека „полноправното членство во ЕУ е стратешка цел на Србија“.
Tурција
Посетата на Филе на Турција на 15-ти март беше прва на оваа држава. 
Тој ја повика Турција да ги нормализира односите со Кипар и да го забрза процесот на реформи.
„Имав можност да ја подвлечам важноста што ЕУ ја придава на потребата Турција целосно да го спроведе дополнителниот протокол и да ги нормализира своите односи со Кипар“, изјави Филе за новинарите, за време на заедничката прес-конференција со министерот за надворешни работи, Ахмет Давитоглу.
Додека не заврши економската изолација на кипарските Турци, Турција одбива да го спроведе дополнителниот протокол на Анкарскиот договор од 1963 година, кој бара од земјата да го отвори своите пристаништа и аеродроми за бродовите и авионите на кипарските Грци. 
Поради ќор-сокакот ЕУ замрзна осум од 35 поглавја на преговорите за пристапување во 2006 година.
Филе, исто така, говореше за потребата од повеќе реформи за доближување на Турција во ЕУ.
„Новите закони кои ги засилуваат правата на граѓаните, работниците и потрошувачите, го подобруваат здравото управување со јавните средства и безбедноста на храната, се потребни не заради ЕУ и напредокот во процесот на преговори, туку пред сé за доброто на турските граѓани“, напиша тој во натписот објавен во дневниот весник „Хуријет“.
Турција и ЕУ имаат иста стратешка визија да водат глобална политика, според Давутоглу. 
„ЕУ е нашата заедничка иднина. 
Ние ќе вложиме напори да ја направиме ЕУ меѓународен играч кој е геополитички влијателен и економски динамичен“, рече тој.
