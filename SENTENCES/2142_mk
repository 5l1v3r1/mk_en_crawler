17/02/2005
Од Арди Пулај за Southeast European Times во Тирана -- 17/02/05
Турскиот премиер Реџеп Тајип Ердоган во средата (16-ти февруари) ја заврши дводневната официјална посета на Тирана.
Предводејќи делегација на бизнисмени и парламентарци, тој се состана со албанскиот претседател Алфред Мојсиу, премиерот Фатос Нано и други високи официјални претставници.
Земјите од Југоисточна Европа, особено Албанија, се приоритет на турската надворешна политика, рече Ердоган, ветувајќи поддршка од страна на неговата земја за целта на Албанија за пристап во НАТО.
„Членството на Албанија во НАТО ќе биде многу важно за балканските земји“, рече тој, додавајќи дека евро-атланската интеграција ќе му обезбеди на регионот „стратешка предност“.
Ердоган, исто така, објави дека во Тирана ќе биде отворен турски универзитет, со цел зголемување на свеста во врска со односите помеѓу двете земји.
По состанокот со турскиот премиер, Нано ја поздрави посетата, велејќи дека истата го покажува високото ниво на билатералните односи.
Албанија е заинтересирана за искуствата на Турција во туристичкиот сектор, рече Нано, барајќи од турските претприемачи да инвестираат во туристичките капацитети планирани за албанското крајбрежје.
„На политичката и воената сцена помеѓу Турција и Албанија постојат совршени односи.
Овие односи треба да се развиваат и на економската сцена“, рече Нано.
Двајцата водачи се согласија со потребата од учество од страна на турските претпријатија во приватизацијата на стратешките сектори на албанската економија.
За таа цел министерот за транспорт Бинали Јилдирим и албанскиот министер за транспорт и телекомуникации, Спартак Поци, потпишаа договор за поморска соработка.
Состанокот на Ердоган со Мојсиу се фокусираше на билатералната соработка, развојот на економските односи и регионалните прашања.
Мојсиу му честиташе во врска со неодамнешната одлука на ЕУ за започнување на разговори за пристапување со Турција.
Ердоган, исто така, се состана со претседателот на Парламентот, Сервет Пелумби, и со градоначалникот на Тирана, Еди Рама, и имаше свое обраќање во албанскиот Парламент.
Тој потоа отпатува за Босна и Херцеговина, втора и последна дестинација на неговата мини-турнеја низ Балканот.
