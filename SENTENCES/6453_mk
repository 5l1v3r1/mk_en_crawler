13/09/2011
Линда Карадаку за Southeast European Times во Тирана -- 13.09.11
Во обид да й помогнат на Албанија да го заздрави својот политички сектор и да се обедини кон европската интеграција, министрите за надворешни работи на Италија и Грција ја посетија земјата во понеделникот (12-ти септември).
„Националниот интерес треба да стане главна цел на Албанија“, рече италијанскиот министер Франко Фратини, говорејќи за соодветното функционирање на парламентот и рамнотежата меѓу политичките сили.
Италијанскиот министер побара партиските зборови да се претворат во дејства, предупредувајќи дека во спротивно извештајот на Европската комисија за земјата, кој се очекува следниот месец, нема да биде позитивен за Албанија.
„Сакаме Албанија да биде дел од ЕУ, не само за ЕУ, туку навистина сакаме да биде дел од неа“, рече Фратини.
Грчкиот министер Ставрос Ламбридис ги истакна изборните реформи, реформите на човековите права, малцинствата, борбата против организираниот криминал и транспарентноста, како главни критериуми што треба да се исполнат.
„Среќни сме што гледаме дека тие се во фокусот и на албанската страна“, рече тој, додавајќи дека „интеграцијата е цел за најголем дел од населението“.
„Тука сме и ја претставуваме ЕУ. 
Ние сме искрени поддржувачи на Албанија и европската иднина. 
Пораката што сакам да ја пренесам е потребата за национално обединување на патот кон Европа“, рече Ламбридис.
Албанскиот претседател Бамир Топи ја истакна потребата од повторно воспоставување комуникација во рамките на политичката класа за главните прашања. 
Политичката класа во земјата „носи одговорност и политичка свест, како и зрелост да разбере и сфати дека интеграцијата во ЕУ бара обединување на обидите на сите Албанци“, рече Топи.
Албанскиот премиер Сали Бериша го поздрави неодамнешното враќање на опозицијата во парламентот, велејќи дека тој потег може да значи враќање на политичкиот дијалог.
Oпозицискиот пратеник Дамјан Ѓикнури изјави за SETimes дека опозицијата е подготвена да оствари дијалог со мнозинството што е можно поскоро, но „сé уште нема сигнал од мнозинството“.
„Се надеваме дека Бериша ќе се придржува на она што го кажа јавно, дека ќе го прифати секој предлог од опозицијата, поддржан од ОБСЕ/ОДИХР“, рече Ѓикнури за SETimes.
Водачот на социјалистите, Еди Рама, рече дека опозицијата е посветена на изборните реформи кои ќе ги опфатат сите препораки од извештајот на ОБСЕ-ОДИХР за последните избори.
„На состанокот со министрите за надворешни работи на Италија и Грција, ние ја истакнавме и нужноста од итни парламентарни реформи, кои ќе го вратат консензусот за правилата на функционирање на парламентарниот живот и ќе й дадат на опозицијата во парламентот ниту повеќе, ниту помалку, туку слобода и права, негирани еднострано од мнозинството во парламентот на Албанија“, рече Рама.
Претседателот на Албанската дипломатска академија, Лисен Башкурти, изјави за SETimes дека посетата покажува оти интеграцијата на земјите од Западен Балкан останува на агендата на Брисел, без оглед на специфичните проблеми на секоја земја.
Всушност, во Албанија постои позитивна клима меѓу главните политички фактори, за подобрување на климата кон соработка, компромис и консензус за европската агенда.
„Посетата ... 
й дава на Албанија двоен сигнал, континуитет во растечкиот интерес на ЕУ за повлекување на Албанија кон ЕУ, но исто така и директен ангажман на соседните земји за поддршка на овој процес“, рече Башкурти за SETimes.
Башкурти, исто така, подвлече дека за Албанија е важно јасно да покаже дека двата соседи ги гледа на избалансиран начин. 
Билатералната соработка има многу промени, постојат доволно проблеми и предизвици што мора да се решат на билатерална основа, рече тој.
„Агендата за интеграција на Албанија во ЕУ претставува внатрешна потреба за европеизација на Албанија“, рече Башкурти.
