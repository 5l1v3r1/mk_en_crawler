05/01/2005
САРАЕВО, Босна и Херцеговина (БиХ) -- Бугарија и Романија во вторникот (4-ти јануари) потврдија дека започнале со распоредување на свои контингенти во БиХ, во согласност со договорите за учество во мисијата на ЕУ „Алтеа“.
Бугарија и Романија беа дел од СФОР, чии задачи ЕУФОР ги презеде минатиот месец.
Бугарија учествува со 160 војници, додека Романија ќе испрати вкупно 150.
Во другите вести, кантонските обвинители во Тузла, БиХ, наводно започнале истрага во врска со сомневањата за злоупотреба на меѓународните донации наменети за Сребреница.
Во изданието на „Независне новине“ во средата беше објавено дека средствата за кои станува збор биле собрани по пат на неколку донаторски конференции.
Еден официјален претставник рече дека донацијата од 130 милиони американски долари од Саудиска Арабија се дел од исчезнатите средства.
(Сега, Независне новине - 05/01/05;
Ромпрес, Веб-страница на романското Министерство за одбрана - 04/01/05)
