24/11/2008
БРИСЕЛ, Белгија -- ЕУ не треба да интервенира во билатералните спорови на Балканот, рече комесарот за проширување, Оли Рен, во неделата (23-ти ноември) во интервју за онлајн билтенот ЕурАктив. 
Тој додаде дека нерешените прашања не треба да ги попречат процесите на пристапување на земјите во ЕУ и повика на нивно решавање со преговори, наместо со судски спорови пред Меѓународниот суд на правдата (МСП). 
„Земјите имаат право да му се обратат на Меѓународниот суд на правдата, како што беше во претходниот случај на тужбата на Босна против Србија. 
Сепак, потребен е процес на помирување во овие општества и помеѓу регионалните општества, што бара многу потемелно размислување и оставање на минатото зад себе“, рече Рен. 
Минатата недела, МСП се согласи да ја разгледа тужбата што Хрватска ја поднесе против Србија, што ја поттикна Србија да вети противтужба. 
(MИА, Бета, Б92, Блиц - 23/11/08)
