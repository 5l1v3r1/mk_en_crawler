09/05/2011
Од Алакбар Рауфоглу за Southeast European Times -- 09/05/11
Веста дека водачот на Ал-каеда, Осама бин Ладен, конечно загина од рацете на американските Маринци, донесе задоволство, велат политичките водачи, но борбата е далеку од завршена.
„Нема сомневање дека убиството на најопасната личност во светот е победа за правдата, но тоа не значи дека терористите ќе се откажат од нападите“, рече Бурхан Кајатурк, претседател на Политичката академија на владејачката Партија на правдата и развојот (АКП) во Анкара, за SETimes.
„Нашата влада, како и секогаш, застана против тероризмот и прави сé за да го спречи создавањето „нови Осами“, но и другите влади треба, исто така, да преземат одговорност“, рече тој, додавајќи дека кризата во земјите како Либија и Сирија може да донесе нови опасности за регионот.
На Турците им е добро познато терористичкото насилство. 
Во ноември 2003 година Ал-каеда спроведе последователни бомбашки напади со камион -- чија цел беа Британскиот конзулат, турското претставништво на банката ХСБЦ и две синагоги. 
Педесет и седум луѓе загинаа, а стотици други беа повредени. 
Неодамна турската антитерористичка полиција уапси голем број осомничени терористи, вклучително и наводни припадници на Ал-каеда.
„Ние сме држава која се соочува со закана од тероризам секој ден и знаеме што е тоа“, рече Исмал Гоксел, секретар на АКП во парламентарната Комисија за национална безбедност, за SETimes.
Зекерија Акинчи, претставник на Републиканската народна партија (ЦХП) во Комисијата за национална безбедност, вели дека Ал-каеда претставува тековна закана во Турција, како и другите терористички организации. 
„Како земја што изгуби десетици илјадници луѓе од тероризмот, ние сме задоволни што Бин Ладен е мртов“, рече тој за SETimes.
Но, убиството донесе и вознемиреност. 
Според Сукру Елекдаг, турски дипломат-ветеран и пратеник на ЦХП, за краток рок може да се очекува смртта на Бин Ладен да донесе одмазди од неговите поддржувачи.
„Џихадистите од целиот свет ќе бараат одмазда нишанејќи ја секоја цел што ќе се покаже погодна. 
Тие се сега особено под притисок да покажат дека нивната организација е незастарена и жива“, рече тој за SETimes.
Верските водачи може да помогнат да се спречат таквите закани осудувајќи ја Ал каеда и нејзината идеологија, особено нејзината употреба на исламот за да се оправда насилството, рече Елекдаг. 
„Во муслиманскиот свет повеќето луѓе сметаат дека верскиот концепт на Ал-каеда ја злоупотребува религијата на исламот“, рече тој.
Според Сулејман Озерен, директорот на анкарскиот Меѓународен центар за истражување на тероризамот и транснационалниот криминал, предупредувањето што го искажуваат турските власти се должи на тековните, домашни закани.
Земјата продолжува да трпи напади од Курдистанската работничка партија, милитантна група која води вооружена борба за курдската независност од 1978 година. 
Минатата недела ПКК ја презеде одговорноста за заседата на моторизираната придружба на премиерот Реџеп Тајип Ердоган. 
Ердоган не беше повреден, но еден полицаец загина.
„Сите форми на тероризам мора да се критикуваат“, рече Акинчи, критикувајќи ја прокурдската Партија на мирот и демократијата (БДП) за тоа што не се огради од ПКК.
Сепак, во изјавата за SETimes, членот на парламентарната група на БДП, Хасип Каплан, тврдеше дека неговата партија се противи на терористичкото насилство. 
Но, политичарите едноставно не сакаат да го признаат тоа, додаде тој.
