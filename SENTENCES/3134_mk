08/08/2006
(Б92, Блиц, OHR Morning Media Brief - 08/08/06;
ББС, ВОА, ХИНА, Б92, Макфакс - 07/08/06)
Аматерската видео-снимка со убиството на еден етнички Србин за време на операцијата „Бура“ во Хрватска во 1995 година доведе до покренување на истраги во Босна и Херцеговина (БиХ) и Хрватска.
Канцеларијата на хрватскиот државен обвинител во понеделникот (7-ми август) издаде соопштение во кое се вели дека добила снимка и побарала од Министерството за внатрешни работи да отпочне кривична истрага.
Видео-снимката со наводните воени злосторства се вели дека е снимена на почетокот од август 1995 година во Двор на Уни, за време на хрватскиот напад за враќање на контролата над самопрогласената Српска Краина.
Во извештаите се вели дека на снимката се гледаат припадниците на единицата „Хамзе“ на босанската армија и „Црните мамби“ на хрватската армија како убиваат еден Србин кој се предал -- неговите раце се кренати -- како и палењето на куќите на бегалците.
Стотици етнички Срби беа убиени за време на операцијата „Бура“, која принуди околу 200.000 други да избегаат од Хрватска, претежно во БиХ и во Србија.
Два дена по објавувањето на видео-снимката истовремено од страна на белградското Радио телевизија Б92 и ТВБН од Бијелина во БиХ, српскиот министер за внатрешни работи, Драган Јочиќ, во неделата ги повика властите во БиХ и хрватските власти да ги идентификуваат и уапсат одговорните за злосторствата.
Сличен повик дојде и од страната на српскиот претседател Борис Тадиќ, кој ја повика хрватската влада да го направи казнувањето на воените злосторства свој приоритет.
Тоа е „предуслов за воспоставување на нормални и добрососедски односи“, ББС го цитираше Тадиќ.
Во понеделникот, портпаролот на хрватската влада негираше дека припадниците на хрватската армија биле вмешани во снимените инциденти или дека истите се случиле на хрватска територија.
„Снимката без сомневање потврдува дека нема припадници на хрватската армија на истата“, рече Ратко Мачек.
„Таа јасно покажува дека е снимена некаде во Босна.“
Борис Грубешиќ, портпаролот за босанските обвинители, во понеделникот потврдија дека судот на БиХ добил видео-снимка и дека е во процес на собирање дополнителни податоци.
Во меѓувреме, српскиот заменик-обвинител за воени злосторства, Драгољуб Станковиќ, кој во понеделникот замина за Хаг, се очекува да им даде копија од снимката на обвинителите од ОН.
Сепак, портпаролот на обвинителот на ОН Антон Никифоров во понеделникот им рече на новинарите дека Меѓународниот кривичен трибунал за поранешна Југославија (МКТЈ) повеќе нема мандат за отпочнување на нови истраги.
Каква и да е истрага „треба да се спроведе од страна на Хрватска и БиХ, со евентуална помош од МКТЈ“.
Во меѓувреме, Радио Телевизија Србија, наводно, во понеделникот вечер ја емитуваше втората видео-снимка, на која Атиф Дудаковиќ, командантот на Петтиот корпус на армијата на БиХ, им наредува на своите војници да ги запалат српските села во регионот на босанска Краина за време на продолжението на операцијата „Бура“ во средината на септември 1995 година.
Цитирајќи го Саво Штрбац, директорот на документарно-информативниот центар Веритас, извештајот на Б92 во вторникот укажува дека има и трета видео-снимка на која се снимени конкретните убиства на повеќе етнички Срби.
