10/02/2005
Јелена Тусуп за Southeast European Times во Белград – 10/02/05
Главниот обвинител на ОН, Карла дел Понте, му предложи на Меѓународниот кривичен трибунал за поранешна Југославија (МКТЈ) да й го предаде судскиот процес против тројцата поранешни генерали на Југословенската армија или на Хрватска или на Србија и Црна Гора.
„Таа синоќа го потпиша документот и утрово истиот беше проследен“, рече портпаролот на Дел Понте, Флоренс Хартман, во средата (9-ти февруари), информирајќи за барањето на обвинителот.
Тројцата офицери -- Веселин Шљиванчанин, Миле Радиќ и Миле Мркшиќ -- се соочуваат со обвиненија за злосторства против човештвото и прекршување на правилата и обичаите за време на војна, во врска со нивните наводни улоги во масакрот во Вуковар од 1991 година.
Повеќе од 250 цивили беа киднапирани од една локална болница и потоа беа пренесени до блиската фарма и убиени.
Седумнаесет мажи вмешани во масакрот веќе се соочуваат со судски процес во Србија.
Но, Хрватска тврди дека таа има надлежност врз случајот, со оглед на тоа што злосторствата се извршени на нејзина територија.
Сега претседателот на трибуналот, Теодор Мерон, и судскиот одбор треба да одлучат каде ќе се водат судските процеси или дали воопшто ќе бидат предадени.
Судиите ги одбија претходните барања на Дел Понте за префрлување на случаите на воени злосторства во локалните судови.
Во Загреб, министерот за правда, Весна Шкаре-Озболт, рече дека хрватските власти „ќе ги обезбедат сите неопходни аргументи“ за Хрватска да го добие случајот.
„Одлуката зависи од судиите, но хрватското судство е подготвено за пренесување на случајот тука“, изјави Шкаре-Озболт за новинската агенција ХИНА.
Српскиот претседател Борис Тадиќ, пак, издаде соопштение во кое повикува на спроведување на судењето во Србија.
„Случајот треба да му биде предаден на Специјалниот суд за воени злосторства во Белград, кој за својот професионализам и објективност добива пофалби од меѓународните институции“, вели Тадиќ во изјавата.
И покрај тоа што уставот на Србија и Црна Гора дозволува екстрадиција на граѓани во судот на ОН, истиот не дозволува екстрадиции во странска земја, тврди Бруно Венариќ, портпарол за обвинителството на Белградскиот суд.
Обвинителите од Босна и Херцеговина (БиХ), Хрватска и Србија и Црна Гора се согласија дека домашните судови се доволно зрели за преземање на случаите од Хашкиот трибунал и дека со тоа тие ќе помогнат за помирувањето во регионот.
Но, тие и понатаму не се согласуваат за тоа кој има надлежност врз конкретните случаи.
Истовремено, српските и хрватските обвинители за воени злосторства потпишаа спогодба за соработка, која ќе им овозможи тесно да соработуваат за решавање на случаите на воени злосторства и организиран криминал.
„Оваа спогодба ќе овозможи исчезнување на државните граници кога станува збор за прогонувањето на воените злосторници, трговците со дрога и шверцерите“, рече хрватскиот државен обвинител Младен Бајиќ.
Српскиот обвинител за воени злосторства Владимир Вукчевиќ во Белград рече дека очекува наскоро да потпише слична спогодба со БиХ, додека Бајиќ рече дека планира неговата земја да потпише договор со Македонија и Црна Гора.
