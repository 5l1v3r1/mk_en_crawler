17/12/2004
Од Бет Кампшрор за Southeast European Times во Сараево - 17/12/04
Реагирајќи делумно и на вестите дека еден од најбараните осомничени за воени злосторства наздравувал со своите пријатели во скривалиштето на војската на босанските Срби во јуни, највисокиот меѓународен претставник во Босна и Херцеговина (БиХ) во четвртокот (16-ти декември) отпушти девет функционери од босанските Срби и нареди укинување на министерствата за одбрана во двата ентитета на БиХ до следната година.
Мерките на високиот претставник Педи Ешдаун беа поттикнати од минатонеделниот негативен одговор од страна на НАТО за членството на БиХ во програмата на Алијансата „Партнерство за мир“. 
Тоа беше вторпат оваа година НАТО да ја одбие земјата поради неапсењето од страна на ентитетот на босанските Срби, Република Српска (РС), на ниту еден осомничен за воени злосторства од крајот на конфликтот, во периодот 1992-1995 година, досега.
Ешдаун истакна дека ако НАТО ја одбие БиХ во април и по третпат во врска со истото прашање, тој не само што ќе препорача НАТО да усвои став „три можности и потоа сте исклучени“, туку и навести дека ќе изврши силен притисок врз РС.
„Нема да се двоумам да преземам мерки кои се однесуваат, директно и силно, на имотот и институциите на Република Српска колку што сум во состојба да го сторам тоа, и при тоа не се исклучени никакви опции“, рече тој на прес-конференцијата во Сараево.
До четвртокот воените реформи на БиХ - кои вклучуваат ставање на нејзините поранешни завојувани војски во ентитетите под единствена команда на државно ниво - предвидуваа бавно расформирање на министерствата за одбрана на ентитетите во текот на следните три години. 
Ешдаун во четвртокот објави дека министерствата, наместо тоа, ќе бидат укинат до есен 2005 година.
Најавите од четвртокот дојдоа шест месеци откако Ешдаун отпушти 59 официјални претставници на босанските Срби поради тоа што не се уапсени осомничените за воени злосторства од страна на Трибуналот на ОН за воени злосторства и две недели по извештаите во печатот, во кои беше објавено врз основа на откриените информации од личното досие на Ратко Младиќ дека тој бил отпуштен од Армијата на РС (ВРС) во 2002 година - седум години по обвинението на Трибуналот за геноцид. 
.
„Додека властите во [РС] … им кажуваа на сите за своите напори за апсење на воените злосторници, членовите на нивната Армија седеа во нивната воена база, прославувајќи го Денот на ВРС со Ратко Младиќ“, рече Ешдаун.
Покрај тоа, Ешдаун:
Со активностите на Ешдаун се поклопи и соопштението од четвртокот на мировниците на ЕУФОР дека ги проверувале воените објекти - вклучувајќи го и оној во близина на Хан Пјесак - и дека ќе ги затворат оние што немаат легитимни функции.
Американската влада во четвртокот, исто така, објави дека става забрана за патување на раководството на две политички партии во РС, од кои едната ја предводи министерот за надворешни работи на БиХ, Младен Иваниќ.
