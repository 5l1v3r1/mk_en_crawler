09/02/2005
Од Зоран Николовски за Southeast European Times во Скопје – 09/02/05
Македонија ќе ги поднесе одговорите на Прашалникот на Европската комисија (ЕК) на 14.000 страници в понеделник (14-ти јануари), по четири месеци работа на истите.
Премиерот Владо Бучковски на формална церемонија ќе му го предаде документот на претседателот на ЕК, Жозе Мануел Баросо.
Одговорите, рече Бучковски, даваат детална претстава за Македонија, за условите, политиката и плановите на земјата.
Прашалникот претставува официјален инструмент на ЕУ за испитување на подготвеноста на земјата-апликант за започнување на процесот на пристап.
Поранешниот претседател на ЕК, Романо Проди, й го предаде на Македонија Прашалникот -- кој содржи 1.921 прашање и исто толку потпрашања -- на 1-ви октомври 2004 година.
Покажувајќи две цедеа со македонска и англиска верзија на одговорите, за време на своето обраќање на 31-ви јануари, Бучковски рече дека тие ја одразуваат интензивната работа во текот на претходните четири месеци.
„Ние го завршивме одговарањето на Прашалникот и очекуваме фер пристап, шанса и кандидатски статус од нашите партнери и пријатели од Европа“, рече Бучковски.
„Гаранција дека ќе биде така е нашата претходна соработка.
Македонија има конструктивен пријател во ЕУ во добро и во лошо.
“
Премиерот рече дека на балканските земји им треба добар пример, кој ќе покаже дека толеранцијата помеѓу етничките заедници, во комбинација со многу напор, труд и реформи, водат до членство во ЕУ.
„Таков пример е Македонија.
Македонија може и ќе биде земја преку која балканските земји низ отворена врата ќе гледаат кон ЕУ.
Оваа Влада ќе го докаже тоа не само поради македонските граѓани, туку и поради регионот и регионалната стабилност и напредок“, рече Бучковски.
Во своето обраќање пред Комисијата за надворешни работи на Европскиот парламент на 28-ми јануари комесарот за проширување на ЕУ, Оли Рен, рече дека мислењето за кандидатурата на Македонија би можело да биде усвоено подоцна оваа година, со што би се овозможило негово ставање на агендата на Европскиот совет во декември.
„Ако политичките настани во Македонија продолжат да се одвиваат во позитивна насока, можеби ќе имаме уште една земја-кандидат и здрав репер за Западен Балкан“, рече Рен.
Неговата изјава беше поздравена во Македонија.
Вицепремиерот Радмила Шеќеринска, која е моментно задолжена за европскиот интегративен процес, рече дека нејзината земја сега се наоѓа на брза патека за кандидатски статус.
Шеќеринска рече дека Македонија во изминатите четири месеци покажа дека може да работи фокусирано дури и под силен притисок и вонредни околности.
Прашалникот беше одговорен за време на период на транзиција помеѓу две влади и во време кога во земјата се одржа голем референдум за територијалната организација.
„Со одговарањето на Прашалникот, Македонија ги зголеми своите шанси за членство во ЕУ и за забрзување на темпото на тој процес“, рече Шеќеринска.
