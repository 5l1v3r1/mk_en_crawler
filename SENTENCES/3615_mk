05/04/2007
Од Гелу Трандафир за Southeast European Times во Букурешт -- 05/04/07
Новата влада на премиерот Калин Попеску Таричеану беше одобрена од претседателот во средата (4-ти април), еден ден откако беше изгласана од парламентот. 
Сепак, во телевизиското обраќање пред нацијата претседателот Трајан Башеску рече дека се сомнева во „легитимитетот“ на новата влада.
Реконструираната влада, која ги вклучува членовите на Национал-либералната партија на Таричеану (ПНЛ) и Демократската унија на Унгарците во Романија (УДМР), има цврста поддршка од околу 20 отсто од парламентарците, рече Башеску. 
За да добие одобрение во парламентот й треба поддршка од најголемата опозициска Социјалдемократска партија (ПСД).
Една таква „политичка игра“ е опасна за романската демократија, рече Башеску.
ПНЛ на Таричеану има 73 пратеници во парламентот од 469 пратеници, додека УМДР има 32. 
ПСД, пак, има 150.
Реконструкцијата на влада беше кулминација на долготрајната расправија помеѓу ПНЛ и нејзиниот поранешен коалициски партнер, Демократската партија (ПД) на Башеску. 
Претседателот и премиерот имаа и жестока лична кавга, разменувајќи обвиненија за корупција.
Башеску остро се спротивстави на повикот на Таричеану за повлекување на романските војници од Ирак, како и на неговиот потез за одложување на парламентарните избори на ЕУ.
За да обезбеди поддршка од ПСД премиерот ги смени сите министри на ПД, како и независната министерка за правда, Моника Маковеи. 
Според широкото мислење нејзина е заслугата за острата антикорупциска борба што й помогна на Романија да го оствари членството во ЕУ навреме. 
Тудор Чиуариу, 30-годишен адвокат, дојде на нејзино место.
И покрај тоа што му ги даде на премиерот потребните гласови, ПСД не презеде никакви јавни обврски на подолг рок.
„Го избравме помалото од двете зла, реконструкција на владата без демократите“, објасни водачот на партијата Мирчеа Џоана.
Анкетите покажуваат дека Башеску и понатаму е популарен помеѓу гласачите. 
Сепак, позицијата на претседателот сега е сé поделикатна, поради иницијативата за негово отповикување, што ја започнаа ПСД и ултранационалистичката Партија за поголема Романија.
Ако ПНЛ сега й се придружи на опозицијата за негова смена, тоа ќе биде драматичен пресврт од претседателските избори во 2004 година. 
Тогаш либерално-демократскиот сојуз постигна неочекувана победа и ја собори ПСД, поставувајќи го Башеску на власт преку ноќ, на местото на тогашниот социјалистички водач, Адријан Настасе.
