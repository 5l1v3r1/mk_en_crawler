13/07/2007
Од Душан Косановиќ за Southeast European Times во Белград -13/07/07
Поранешната српска влада, предводена од актуелниот премиер Воислав Коштуница, го обелодени нацрт-законот за реституција, пред да постигне договор за новата владејачката коалиција.
Демократската партија на претседателот Борис Тадиќ не се очекува да го блокира законот, со оглед на тоа што нацрт-резолуцијата доби позитивна оценка од невладините организации што се залагаат за денационализација.
Според новиот закон, на оригиналните сопственици или ќе им биде вратен нивниот поранешен имот или ќе добијат финансиска компензација.
Српските граѓани досега поднесоа околу 73.000 барања за враќање на земјиштето -- со површина колку цела Црна Гора -- и друг имот.
Нацрт-законот повикува на денационализација на земјиштето за развој, кое за разлика од земјоделското земјиште, мора да биде „одвоено“ од објектите изградени на него пред да им се врати на поранешните сопственици.
Комерцијалните згради, становите, индустриските и продажните објекти и другиот недвижен имот што не е во приватна сопственост, исто така, подлежи на реституцијата.
Ако имот за експропријација не може да се врати во состојбата од пред 1945 година, поранешните сопственици ќе добијат финансиска компензација.
Со нацрт-законот околу 4 милијарди евра се одвоени за финансиската реституција на имотот.
„Сумата нема сериозно да влијае на макроекономската стабилност на Србија, со оглед на тоа што финансиските средства би требало да се подигнат преку 20-годишни обврзници, до 1-ви јануари 2028 година, со камата од 4,5 отсто“, рече поранешниот министер за финансии, Милан Париводиќ.
Обврзниците може да бидат искористени за купување државни акции, плаќање даноци или како готовинско учество за заеми доделени од државни банки.
Миле Антиќ, директор на белградската Мрежа за реституција, верува дека нацрт-законот е најразумниот закон предложен досега, како и дека враќањето на оригиналната сопственост ќе ја намали финансиската компензација што државата во спротивно мора да ја плати.
„Со враќањето на имотот, буџетските даночни приходи ќе пораснат, така што сумата од 4 милијарди евра ќе биде многу пониска“, вели Антиќ.
Адвокатот Бранко Павловиќ, поранешен директор на државната Агенција за приватизација, вели дека главниот недостаток на нацрт-законот е неговиот нееднаков третман на сите оригинални сопственици.
„Нацрт-законот не ги третира поеднакво поранешните сопственици кои ја добиваат својата оригинална сопственост и оние што ќе бидат принудени да бараат финансиска компензација“, рече Павловиќ.
Сепак, според Париводиќ, авторите на нацрт-законот сакаа да има заштита на интересите на сите, наместо на поединци.
„Нацрт [законот] нема за цел заштита на апсолутните интереси на поранешните сопственици, туку законот мора да ја штити макроекономската политика.
Истиот мора да ги штити и следните сопственички интереси и тоа да го прави ефикасно“, рече Париводиќ.
Прва задача на новата српска влада беше усвојувањето на буџетот од 2007 година и ставање крај на полулегалниот период на условно финансирање.
Нацрт-законот, најверојатно, ќе стигне на агендата на парламентот ова лето, што ќе биде големо олеснување за оригиналните сопственици, кои сакаат Србија да ја поправи историската неправда, како што сторија и другите земји во регионот.
Реституирањето на имотот, како облик на заштита на приватната сопственост, е еден од клучните услови на патот на Србија кон европската интеграција.
