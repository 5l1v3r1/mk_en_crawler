20/04/2012
Енди Дабилис за Southeast European Times во Атина -- 20.04.12
Земјата веќе беше потресена од скандалот со перење пари во кој е вмешан и поранешен министер за одбрана, обвинет дека примил мито во висина од 47 милиони евра за да ги одобри договорите за проектили и германска подморница, која се покажа дека е расипана. 
Сега Грција е загрижена за длабоките сечења на трошоците во одбраната, планирани како дел од новиот круг мерки на штедење.
Грција го преживува првиот круг од 109 милијарди евра на заемите за спас од Тројката ЕУ-ММФ-ЕЦБ, која ја одобри втората финансиска помош од 130 милијарди евра, но само под услов Грција да продолжи со кратење на платите, даночни зголемувања, намалувања на пензиите и отпуштање на 150.000 државни службеници во текот на следните три години. 
А додека Грците се подготвуваат за изборите на 6-ти мај, за избор за нов премиер во услови на расцепката политичка сцена, кои може да водат до нова коалициска влада, Тројката предупредува дека е потребно ново кратење на 12 милиони евра.
Тоа значи дека Грција, чии трошоци во одбраната од околу 4,3 отсто од БДП на земјата од 301,8 милијарди американски долари, претставуваат најголем процент во Европа, мора да се сврти кон она што долго време се сметаше за недопирливо -- воените расходи. 
Кратењата може да изнесуваат и 30 отсто во текот на следните неколку години, цифра што некои аналитичари рекоа дека може да ја заслабне способноста на Грција да се брани себеси и да ги одвраќа нелегалните имигранти. 
Критичарите на трошењето велат дека ова е остварливо, бидејќи Грција нема реален непријател.
„Грција се обидува да држи темпо со трошењето на Турција за вооружените сили, но има многу расходи што не се неопходни ... 
Тоа е менталитет на Студената војна“, рече за SETimes Јоанис Михелатос, кој го предводи атинскиот Институт за безбедносни и одбранбени анализи.
Но, Џон Номикос, аналитичар за контратероризам кој го предводи Истражувачкиот институт за европски и американски студии во Атина, рече дека стравува оти земјата ќе биде во ризик. 
„Поради финансиската криза, ќе се компромитира грчката безбедност, не само одбранбената безбедност, туку и домашната“, рече тој за SETimes. 
„Она што ни треба сега е Грчка татковинска безбедност ... 
Турција е проблен за нас, но нелегалната миграција е поголема закана и тоа ќе влијае на безбедноста на границите“, рече тој, загрижен дека кратењата ќе ги намалат патролите.
Грчката војска остана добро финансирана, дури и откако започнаа суровите мерки на штедење пред две години. 
Во 2006 година истата беше една од најголемите увозници на оружје во светот, само зад Кина и Индија, и нарачуваше проектили, подморници и друго оружје во исто време додека земјата ги кратеше пензиските бенефиции и ги оданочуваше сиромашните. 
Ако трошоците во одбраната беа само 1,7 отсто во изминатите 20 години, тоа ќе й заштедеше на земјата 52 отсто од нејзиниот БДП, според британскиот весник Гардијан.
Грција честопати ги наведува провокациите од Турција, вклучително и упадите на турските борбени авиони, кои доведоа до одмазда со демонстрација на воздушна битка на грчките борбени авиони, како главно оправдување за трошоците во одбраната. 
Но, Турција е сојузник во НАТО и предложи взаемно намалување на оружјето, но Грција го одби. 
Надворешните односи меѓу земјите се затоплија во текот на изминатата деценија и Грција ги поддржа долгоодложуваните напори на Турција за влез во ЕУ.
Пензионираниот вицеадмирал Василиос Марцукос, претседател на Грчкиот институт за стратешки студии, потврди дека економската криза бара кратења во одбраната, но изјави за SETimes: „Единствениот критериум ... 
е заснован на економијата и логистиката“. 
Тој рече: „Турција претставува директна воена закана за Грција и за Кипар ... 
турските барања, кои се спротивни на меѓународната правда, меѓународните спогодби и резолуциите на ОН, го загрозуваат грчкиот интегритет. 
Заслабнувањето на грчките вооружени сили со само економски критериуми, ќе биде голем ризик не само за безбедноста на Грција, туку и за Европа и Западот“.
Грчките воздухопловни сили објавија дека ќе повлечат голем дел од своите авиони, вклучително и од типот „мираж 2000“, и го одложија купувањето хеликоптери во период од три години, рационализирајќи или затворајќи голем број бази, и кратејќи на одржувањето. 
Грчката економија е сега во толку лоша состојба што привремениот министер за одбрана, Димитри Аврамопулос, мораше да ја одложи американската понуда да й даде на Грција 400 користени М1А1 Абрамс тенкови, бидејќи немаше 10 милиони евра потребни за нивниот транспорт.
Извештај на стокхолмскиот Меѓународен институт за истражување на мирот покажа дека четиригодишното неограничено трошење за одбраната, кое конечно заврши на крајот од минатата година, ја рангираше Грција на 10-тото место на меѓународно ниво. 
Земјата стигна и до четвртото место, пред кратењето од 18 отсто во периодот 2002-2006 година, кога нарачките на оружје повторно почнаа да се зголемуваат. 
Онлајн страницата за вести ЕУ Опсервер објави дека Грција купи оружје во вредност од повеќе од една милијарда евра од земјите на ЕУ, додека преговараше за својата прва финансиска помош пред две години.
Додека Германија и Франција инсистираа на повеќе мерки на штедење -- кои доведоа до кратење на здравствените, пензиските и другите основни човечки потреби -- тие сé уште ја притискаа Грција, својот најдобар клиент, да купи оружје од нивните производители.
Патрик Терос, поранешен американски амбасадор во Катар и специјалист за одбраната, рече дека Грција може да издржи кратење од 10-15 отсто на воените трошоци ако Франција и Германија й дозволат на Грција да ги откаже профитабилните договори за нивните земји, да ги префрли набавките на домашните производители и да ги реновира постојните фрегати. 
„Грција може да има поефикасни вооружени сили ако се елиминира митото“, рече тој за SETimes. 
Но, тој додава: „Французите и Гермаците ќе се спротивстават на одбранбените реформи“.
Ставрос Каркалецис, кој го предводи Грчкиот центар за европски и меѓународни анализи во Атина и објавува списание за одбранбени прашања, изјави за SETimes дека кратењата се опасни. 
„Ние сме на црвените линии ... 
рамнотежата на Егејот може да биде катастрофална за нас. 
Ако одлучиме да направиме нови кратења во одбраната, безбедноста ќе биде уште послаба за Грција“. 
Тој додаде: „Однесувањето на Турција е соодветно со нашите сили во Егејот ... 
нашите сили одат сé подолу.“
