29/10/2008
(Javno.hr -- 27/10/08 - 29/10/08;
Ројтерс, Б92, Дојче веле, Софија ечо - 28/10/08;
AФП, АП, Ројтерс - 27/10/08)
Хрватските власти во вторникот (28-ми октомври) уапсија голем број луѓе како дел од нивните интензивирани напори во борбата против организираниот криминал, а по серијата убиства во мафијашки стил, вклучително и на некои познати личности.
Иво Пуканиќ, сопственикот и главниот уредник на водечкиот хрватски политички неделник Национал загина во четвртокот во експлозија на автомобил-бомба во центарот на Загреб.
Маркетинг-директорот на Национал Нико Франиќ, исто така загина во нападот, кој се случи помалку од три недели откако вооружен напаѓач ја уби Ивана Ходак, ќерката на познат адвокат, на сред бел ден во близина на полициска станица во центарот на Загреб.
Претседателот Стипе Месиќ, близок пријател, присуствуваше на погребот на Пуканиќ во понеделникот.
Премиерот Иво Санадер ги смени своите министри за внатрешни работи и правда и началникот на државната полиција, по убиството на Ходак.
Тој им „прогласи војна“ на „организираниот криминал и тероризмот“ по атентатот врз Пуканиќ, ветувајќи дека ќе ги мобилизира најдобрите експерти во земјата да ги фатат виновниците кои стојат зад нерешените убиства од висок профил.
„Неколку десетици луѓе се приведени на сослушување“, рече полицискиот портпарол Крунослав Боровец во вторникот, потврдувајќи дека апсењата не се поврзани само со минатонеделниот бомбашки напад.
Цитирајќи неофицијални извори, локалните медиуми објавија дека меѓу притворените досега има припадници на елитните воени и полициски единици, кои имале специјална обука.
Портпаролката на полицијата, Александра Љуба, рече дека полицијата спровела апсења во врска со случајот на Пуканиќ во Загреб, Вуковар и Ријека.
Дополнителни 250 полицајци беа распоредени во Загреб како дел од мерките против организираниот криминал.
Некои набљудувачи го споредуваат ова со широката операција што беше спроведена во Србија по атентатот на тогашниот премиер Зоран Ѓинѓиќ во 2003 година.
Нова полициска единица со специјална задача да се бори против организираниот криминал, која медиумите ја нарекоа „Хрватски ФБИ“, започна со работа во понеделникот.
Новата Национална полициска канцеларија за борба против корупцијата и организираниот криминал, предводена од Тихомир Краљ, ќе ги предводи сложените полициски истраги и операции во тесна соработка со другите релевантни полициски и административни тела.
Во последниве денови хрватските власти, наводно, ја интензивираа соработката со полицијата во другите земји од регионот, вклучително и Босна и Херцеговина, Црна Гора и Србија.
Борбата против организираниот криминал и корупцијата претставува клучен услов за земјите што сакаат да влезат во ЕУ.
Хрватска се надева дека ќе ги заврши своите преговори за пристап следната година и ќе влезе во блокот како негова 28-ма членка во 2011 година.
Многумина во Европа веруваат дека ЕУ направи грешка со тоа што ги прими Бугарија и Романија пред тие да ги остварат потребните реформи.
Споменувајќи ги двете балкански земји како пример, во натписот во Интернешнал хералд трибјун во понеделникот се вели дека Европската комисија, најверојатно, „построго ќе гледа“ на аспирантките за ЕУ, вклучително и Хрватска, за повторно да не се случи тоа.
