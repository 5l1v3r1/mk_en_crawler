16/01/2009
САРАЕВО, Босна и Херцеговина (БиХ) -- Безбедносните сили го уапсија Стојан Перковиќ, Србин осомничен за воени злосторства, врз основа на потерницата издадена од државното обвинителство на БиХ, објавија медиумите во четвртокот (15-ти јануари).
Перковиќ, кој командувал со воената единица на босанските Срби во селото Ладјевина, се соочува со обвиненија за злосторства против човештвото за убиства, силување и прогон на несрпското цивилно население за време на конфликтот во периодот 1992-1995 година.
Тој е, наводно, одговорен и за малтретирање, тепање и убивање на неколку десетици цивили од босанските муслимани во општина Рогатица.
Во другите вести од четвртокот, Европскиот парламент го избра 11-ти јули за датум на кој ќе се одржи комеморацијата за масакрот во Сребреница во 1995 година во кој силите на босанските Срби убија преку 8.000 муслимански цивили.
Европската комисија ја поддржа оваа иницијатива.
Комесарот за надворешни односи на ЕУ, Бенита Фереро-Валднер, рече дека прогласувањето на овој ден на сеќавање „треба да биде чекор во вистинската насока за помирување во БиХ и во регионот“.
Во меѓувреме, Хашкиот трибунал во четвртокот објави дека го пренесол генералот на босанските Срби Станислав Галиќ во Германија, каде што ќе ја одлежи доживотната казна за воените злосторства извршени за време на босанскиот конфликт во периодот 1992-1995 година.
Во 2006 година Хашката апелациона комисија му ја изрече казната поради бомбардирањето на муслиманите во Сараево од 1992 до 1994 година.
(Бета, Б92, РТС, Балканинсајт - 15/01/09)
