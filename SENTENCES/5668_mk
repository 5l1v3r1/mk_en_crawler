30/11/2010
Од Линда Карадаку за Southeast European Times во Приштина – 30/11/10
Францускиот генерал Ксавиер Бу де Марњак ја презеде функцијата шеф на ЕУЛЕКС во октомври, донесувајќи го на позицијата своето широко познавање на регионот. 
Таа експертиза беше тестирана со многу предизвици, вклучително и случаи од висок профил иницирани од одделот за правда на мисијата.
SETimes: Со кои клучни проблеми, предизвици и нерешени прашања се соочува ЕУЛЕКС во Косово?
Ксавиер Бу де Марнак: Mоите три главни приоритети за ЕУЛЕКС се северот; борбата против организираниот криминал и корупцијата; и спроведувањето на компонентата од нашиот мандат која се однесува на менторство, мониторинг и советување (ММС). 
Сите тие се понекогаш проблематични и нерешени прашања кои претставуваат предизвик.
Прво, северот е специфично место со особени предизвици, посебно отсуството на владеењето на правото. 
Луѓето што живеат таму имаат право и сакаат да имаат пристап до соодветен систем на владеење на правото.
Мојата намера е нормализација на ситуацијата на теренот со зголемување на присуството на членовите на мисиите на ЕУЛЕКС во северно Косово. 
Луѓето ќе бидат охрабрени да живеат таму и да бидат нормален дел од секојдневниот живот на граѓаните на север.
Покрај тоа, обвинителите на ЕУЛЕКС испитуваат голем број сериозни случаи таму.
Целта е да се подобри владеењето на законите за сите. 
Ова, исто така, го опфаќа претворањето на окружниот суд на Митровица во целосно функционален. 
Судиите и обвинителите на ЕУЛЕКС го вршат својот дел од работата: откако судот беше повторно отворен во декември 2008 година, судиите на ЕУЛЕКС издадоа 24 пресуди во врска со најитните случаи.
Моментно има седум судии на ЕУЛЕКС и четири обвинители на ЕУЛЕКС, кои работат во судот и секој кој живее во областа треба да знае дека криминалните дејства ќе бидат соодветно испитани и соодветно судени од овој тим, дури и ако локалните судии и обвинители сé уште не се вратиле.
Второ, ако Косово сака да напредува кон европската интеграција, локалните институции за владеењето на правото треба да водат борба против организираниот криминал и корупцијата. 
Иако овој феномен можеби не е поголем од другите места во регионот, недостатокот на институционален капацитет и перцепцијата дека нема силна посветеност на борбата против овој феномен, создаваат негативна перцепција за Косово. 
Членките на ЕУ внимателно го разгледуваат капацитетот на Косово за ефикасно справување со криминалните групи за да ги спречат да развијат прекугранични/гранични мрежи на нелегални активности штетни за земјите низ цела Европа.
Знам дека најитно прашање меѓу Косоварите е невработеноста. 
Но, корупцијата и организираниот криминал сериозно го попречуваат економскиот растеж, вклучително и создавањето работни места. 
Борбата против истите е потребна и поради нивното негативно социјално влијание.
Трето, во врска со нашиот ММС мандат, ММС и локалната сопственост ги сочинуваат суштинските принципи на мисијата. 
Нашите ММС активности помагаат да се идентификуваат организациските слабости во полицијата, правосудството и царината, како лековите за нивно решавање. 
Според тоа, ММС претставува медиум преку кој улогата на правните институции може да се трансформира, носејќи го Косово напред.
За жал, постојаниот медиумски фокус на нашите ограничени извршни функции го искривува разбирањето на јавноста на мандатот на ЕУЛЕКС: имено, ние сме тука да ви помогнеме самите да си ја вршите работата, а не да ја вршиме работата за вас.
SETimes: Кое е вашето мислење во врска со коментарите на ЕУ дека организираниот криминал во Косово има одврзани раце? 
Со какви проблеми се соочува Косово во борбата против организираниот криминал?
Де Марњак: Не верувам дека организираниот криминал е поголем во Косово отколку на други места во регионот или други делови од Европа. 
Но, Косово ги нема потребните институции и правна рамка за бора против овој феномен. 
Само преку поддршка на Косово во градењето на овие институционални капацитети, како што правиме преку ММА, може да се постигне напредок во соочувањето со овој феномен.
SETimes: Обвинителите на ЕУЛЕКС иницираа неколку важни случаи од висок профил во борбата против корупцијата. 
До која фаза се истрагите и кога можат да се очекуваат заклучоците?
Де Марњак: Истрагите, водени само од обвинителите на ЕУЛЕКС или заедно со локалните обвинители, продолжуваат во голем број случаи, но јас не можам да коментирам за нив. 
Судството мора да работи независно, ослободено од мешање.
Конкретен напредок ќе се случи кога истрагите ќе бидат комплетирани, а тоа ќе се случи. 
Мора да се има на ум дека за сложена истрага е потребно време, кое не мора да се совпадне секогаш со очекувањата на општата јавност или медиумите. 
Судиите и обвинителите на ЕУЛЕКС се вклучени во претрес на околу 120 случаи, повеќето поврзани со сериозни кривични дела, како што е корупцијата.
SETimes: Каква е вашата соработка со косовските власти за време на овој предизборен период?
Де Марњак: Продолжуваме да работиме со полицијата, царината и судските институции во Косово. 
Точно е дека постои мал политички вакуум во овој привремен период, меѓу распуштањето на собранието и оставката на владата од една страна, и изборите и формирањето влада, од друга страна.
Но, нашата работа продолжува непречено: се одржуваат судења, се носат пресуди, се спроведуваат апсења. 
ЕУЛЕКС, исто така, го извршува својот суштински мандат на мониторинг, менторство и советување на локалните институции на владеење на правото.
Главната улога на ЕУЛЕКС ќе биде да ја следи, да биде ментор и да советува за работата на косовската полиција за време на изборите.
SETimes: Бројот на кандидатите на партиските листи е всушност предмет на истрага. 
Сметате ли дека тоа е соодветно?
Де Марњак: Мислам дека сите ние ќе го прифатиме принципот дека секој е невин додека не се докаже дека е виновен. 
Кој се става како кандидат на партиските листи е прашање за политичките партии. 
Кој потоа ги исполнува условите, е нешто што се регулира со закон.
SETimes: Српските медиуми објавија за можни дискусии поврзани со царината на косовско-српската граница. 
Ќе бидете ли дел од тој дијалог?
Де Марнак: ЕУЛЕКС е подготвен да го поддржи дијалогот на секаков можен начин, особено за работите околу владеењето на правото и, исто така, за каква било логистичка поддршка. 
Ние, исто така, сме подготвени да придонесеме за спроведувањето на договорите што може да се постигнат. 
Дијалогот е дел од единствената политика на ЕУ со крајна цел промовирање на соработката, постигнувањето напредок на патот кон Европа и подобрувањето на животите на луѓето.
