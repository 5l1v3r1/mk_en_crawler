09/07/2010
(WAZ.Euobserver, ДПА, Блиц - 09/07/10;
ДПА, Б92, Европски парламент - 08/07/10)
Европскиот парламент (ЕП) во четвртокот (8-ми јули) усвои резолуција во која ги повикува сите членки на ЕУ да го признаат Косово.
Од прогласувањето независност на 17-ти февруари 2008 година, поранешната српска покраина е признаена од вкупно 69 држави, вклучително и 22 членки на ЕУ.
Кипар, Грција, Романија, Словачка и Шпанија се единствените поранешни членки на Унијата што одбиваат да го сторат тоа.
ЕП „ќе го поздрави признавањето од сите членки на независноста на Косово“, се вели во документот, кој беше одобрен со 455 наспрема 155 гласови, и 28 воздржани.
Истата ја повика Унијата да го зајакне својот заеднички пристап кон Косово, со цел европска интеграција, истакнувајќи дека политиката на блокот мора да се направи поефикасна за луѓето на терен.
Истакнувајќи дека „можноста за пристапување во ЕУ претставува моќен поттик за неопходните реформи во Косово“, членовите на ЕП (МЕП) повика и на „практични чекори за оваа можноста да им биде пореална на граѓаните со спроведување на човековите права и унапредување на владеењето на правото“.
Тие ја истакнаа потребата од напредокот во борбата против корупцијата и организираниот криминал в Косово, како и во областите на реформите во јавната администрација и децентрализацијата.
Европратениците изразија „исклучителна загриженост поради раширената корупција, која останува еден од најголемите проблеми во Косово, заедно со организираниот криминал“.
Резолуцијата понатаму истакнува дека Косово треба да биде вклучено во процесот на визната либерализација на ЕУ и ја повикува Европската комисија да ја информира Приштина „без одложување“ за чекорите што треба да се преземат.
Таа потоа треба да изготви патоказ со детален опис на условите што властите во земјата мора да ги исполнат за да можат луѓето од Косово да им се приклучат на другите во регионот, кои веќе можат да патуваат во поголем дел од Европа без визи.
Европратениците, исто така, ја повикуваат Србија, која и понатаму жестоко се противи на отцепувањето на својата поранешна покраина „да биде прагматична во однос на прашањето на статусот и да се воздржи од блокирање на членството на Косово во меѓународните организации“.
Потсетувајќи дека земјите што аспирираат за пристапување во ЕУ мора да ги исполнат критериумите за пристапувањето, европарламентарците истакнуваат дека една од главните цели на Процесот за стабилизација и асоцијација за Западен Балкан е регионалната соработка.
Во однос на советничкото мислење за законитоста на косовската декларација за независност која Меѓународниот суд на правдата се очекува да го даде во текот на следните недели, резолуцијата истакнува дека одлуката „не смее да ги попречува сите вклучени страни во тоа јасно да се посветат себеси на ефикасната прекугранична, регионална и локална соработка во интерес на целокупното население во и околу Косово“.
Изразувајќи загриженост во врска со зголемените тензии во северно Косово, европратениците истакнаа дека улогата на ЕУЛЕКС треба да се зајакне во тој дел од земјата, за да се потпомогнат меѓуетничките односи и да се информира локалното население за дејствувањето на ЕУ.
Сепак, европратениците ја отфрлија можноста за поделба на Косово, се вели во соопштението на ЕП.
