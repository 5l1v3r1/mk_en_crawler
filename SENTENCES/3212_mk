03/10/2006
Анализа на Душан Косановиќ за Southeast European Times во Белград - 03/10/06
Во средината на мај српскиот заменик-премиер и водач на партијата Г17 Плус, Мирољуб Лабус, поднесе оставка, наведувајќи го како причина неисполнувањето од страна на владата на условите на Брисел за континуирани разговори за предпристап со Србија -- особено поради неапсењето на Ратко Младиќ. 
Но, министерот за финансии, Млаѓан Динкиќ, успеа да го убеди партиското мнозинство да остане во владата до 1-ви октомври, давајќи им на властите уште една шанса за лоцирање на бегалецот обвинет за воени злосторства.
Потоа владата го обелодени акциониот план за комплетирање на соработката со Трибуналот на ОН за воени злосторства, но планот не даде конкретни резултати.
Во меѓувреме, фокусот беше свртен на усвојувањето на новиот устав. 
Беше преземено брзо дејство поради косовското прашање: Србија сака да влезе во последна фаза од процесот на решавање на статусот на Косово со декларацијата дека покраината „засекогаш ќе остане неоттуѓив дел од Србија“. 
Пораката беше вклучена во нацрт-уставот.
Сепак, аналитичарите велат дека најавеното излегување на Г17 Плус го предизвика брзото усвојување на уставот во парламентот, потег кој широката јавност го критикуваше.
Србите сега се чудат зошто работата на новиот устав -- чие усвојување беше главното ветување на новата влада по демократските промени во 2000 година -- беше завршен толку брзо и без јавна дебата. 
Останатите несогласувања беа разрешени во текот на минатата недела, при што изготвувачите работеа до доцна во ноќта. 
Текстот стигна на дневен ред на парламентот во саботата (30-ти септември) и пратениците го усвоија без понатамошна расправа.
Со оглед на јасното ветување што го дадоа во мај, владините министри од редовите на Г17 Плус немаа друг избор освен да му ги предадат своите оставки на премиерот Воислав Коштуница. 
„Ја напуштаме владата разочарани поради тоа што соработката со Трибуналот во Хаг не беше завршена и поради тоа што преговорите со ЕУ не продолжија“, рече Динкиќ.
Сепак, овој потег на партијата беше безначаен од практична гледна точка, поради настаните во врска со усвојувањето на уставот. 
Министрите од Г17 Плус ќе продолжат да ги извршуваат своите должности додека членовите на парламентот не ги признаат нивните оставки. 
Но, пратениците, најверојатно, нема да се соберат повторно до референдумот за уставот, што ќе се одржи на 28-ми и 29-ти октомври.
До крајот на оваа година ќе се одржат избори на сите нивоа.
Всушност, учесниците во политиката постигнаа договор кој би требало да биде прифатлив за сите. 
Г17 Плус ќе го зачува образот, референдумската кампања на премиерот ќе биде неизвалкана и Демократската партија и опозициската Радикална партија ќе добијат предвремени избори.
Во теорија, работата на парламентот би можела да биде блокирана ако пратениците се обидат да ги заменат министрите на Г17 Плус. 
Но, поверојатно е политичките партии да се концентрираат на изборната кампања отколку на покренувањето на прашањето на стабилноста на владата во претстојниот кус транзициски период.
Дури и ако парламентарните партии постигнат договор за уставот, останува да се види дали тој ќе добие доволно гласови на референдумот. 
Преку 50 отсто од електоратот мора да даде поддршка за истиот да стапи на сила. 
Партиите што ги претставуваат етничките малцинства, регионалните партии и некои непарламентарни партии жестоко го критикуваа нацрт-уставот, опишувајќи го како конзервативен и антиевропски.
Ако референдумот не биде успешен, единствен излез ќе биде свикување на избори за конститутивно собрание. 
Политичарите веруваат дека ваквиот развој на настаните би бил опасен за преговарачката позиција на Србија за Косово. 
Во согласност со тоа, владата го објави почетокот на жестоката кампања „за“, со слоганот „Најдоброто за Србија“.
