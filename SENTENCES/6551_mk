10/11/2011
Бедрана Калетовиќ за Southeast European Times во Сараево -- 10.11.11
Две недели по терористичкиот напад на Американската амбасада во Сараево, главните претставници на Исламската заедница (ИЗ) на БиХ продолжуваат жестоко да го критикуваат чинот и изразуваат надеж дека спроведувањето на законот наскоро ќе ги открие мотивите и околностите зад нападот.
„Тероризмот, стравот и омразата не смеат да имаат верска мотивација или идентификација, и, ако се случи такво нешто, тоа претставува сурова и неприфатлива злоупотреба на религијата.
Криминал во име на религијата е криминал против религијата“, се вели во соопштението на ИЗ.
Со оглед на тоа што ИЗ постојано се справува со прашањата на неточното толкување на верата, насилството и омразата, многумина прашуваат како ваков чин можел да се случи во земја каде што верските заедници проповедаат соживот.
Иако ЕЗ ги осудува лажните толкувања на исламот уште од декември 1993 година, екстремистичките толкувања на исламот остануваат регионален проблем.
„Земја што не ги казнува соодветно прекршителите на законот и не ги следи вербалните осуди со воведување соодветни санкции, испраќа порака на индиректна поддршка.
Додека е ова случај, не е невозможно да се очекуваат нови терористички дејства, а тоа е катастрофално за БиХ, која дури и без Вахабистите има многу други проблеми“, рече за SETimes жителот на Зеница, Рамиз Салчин.
„Јас сум верник и сум горд на тоа, но убивањето невини луѓе не може да има никаква поврзаност со верата бидејќи тоа е злосторство против верата“, рече за SETimes Сараевчанецот Осман Захировиќ
Властите велат дека секој радикален обид за искоренување на вахабистичкиот поглед на исламот ќе донесе повеќе штета отколу добро;
решението се состои во следење и превенција.
Одлуката на водачот на ИЗ, Реисот-ул-улема Мустафа Чериќ, да испрати порака до сите имами и верски претставници во БиХ и во странство, во која го осудува насилството и омразата во име на верата, е токму таква превентивна мерка.
Пораката на Чериќ беше прочитана на петочната молитва минатата недела, еден ден пред четиридневниот муслимански празник Курбан Бајрам.
„Фактот дека терористите и криминалците се кријат зад верата и верските слогани го прави нивниот грев уште поголем и поопасен, бидејќи тие се обидуваат да ги оправдаат своите луди злодела.
Ние знаеме дека меѓу Бошњаците дома и во дијаспората постојат насилни радикални и екстремистички поединци и групи, кои се нарекуваат вака или онака“, се вели во пораката.
„Тие шират омраза и недоверба кон оние кои мислат различно, сите наводно во името на исламот, дискредитирајќи ја верата и нејзиното учење во очите на голем број луѓе“, продолжува пораката во еден дел.
Претставникот на муфтијата на Тузла, Вахинд Ефенди Фаловиќ, испрати слична порака.
„Луѓето кои прават такви одвратни чинови и ги исмејуваат чесните исламски учења ја искривуваат верата“, рече Фаловиќ.
Сенад Агиќ, главен имам на Исламското здружение на Бошњаци од северна Америка, исто така, испрати порака против тероризмот, повикувајќи ги верниците да се придржуваат на правилната вера.
„Нашата заедница знае дека во исламот нема место за едно такво сериозно скршнување, но ние ќе продолжиме да говориме за тоа сé додека има такви кои го користат исламот како изговор кога се свртуваат кон тероризмот.
Ние го правиме ова поради нашите пријатели и соседи, Американците, кои сé уште немале можност да се запознаат подобро со муслиманите“, рече Агиќ.
