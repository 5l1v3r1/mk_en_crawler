23/10/2007
(Всеки ден, News.bg, Дарик радио, новинска агенција Фокус - 23/10/07; Софиска новинска агенција, Софија ечо, Дневник, Медиапул - 22/10/07; БИРН - 18/10/07)
Шансите за брзо завршување на тековниот штрајк на наставниците во Бугарија во вторникот (23-ти октомври) изгледаа мали, кога членот на комитетот на штрајкувачите го критикуваше последниот предлог на владата за договор.
Владата се обидува да го прекине протестот на наставниците користејќи економски притисок, изјави Николај Николов за веб-весникот Всеки ден, коментирајќи во врска со договорот предложен од страна на Министерството за образование доцна во понеделникот. 
Штрајкот продолжува и штрајкувачите ќе одржат нов митинг в четврток во Софија, рече тој.
Девет дена по официјалниот почеток на училишната година, на 15-ти септември, наставниците започнаа национален штрајк. 
Тие бараат 100 отсто зголемување на нивните плати, кои моментно изнесуваат помалку од 200 евра месечно, под просечната плата во земјата. 
Тие, исто така, сакаат владата да одвои 5 отсто од БДП за образованието во буџетот за 2008 година.
Владата отфрли секаква можност за исполнување на тоа барање, тврдејќи дека истото уште повеќе ќе ја зголеми инфлацијата, над рекордните 13 отсто достигнати во август. 
Покрај тоа, владата ја истакна потребата за долго време одложуваните реформи за ефикасно образование и за ревидирање на неодамнешните падови во квалитетот на образованието. 
Истата вели секој потег за зголемување на платите на наставниците треба да биде придружен со значително намалување на персоналот во секторот, во кој моментно се вработени 120.000 лица.
По неколкунеделните тензични разговори, синдикатите во понеделникот рекоа дека наставниците би го прифатиле договорот според кој просечната бруто месечна плата за целиот сектор, вклучително и за помошниот персонал, би изнесувала околу 325 евра, почнувајќи од 1-ви јули 2008 година.
Последниот предлог на владата за договор предвидува просечна бруто плата од 325 евра во втората половина од 2008 година, но само за наставниците.
Предлагајќи го ова, владата се обидува да го протурка својот претходен предлог, со кој платите би се зголемиле во три чекори, со по 10 отсто зголемување, рече Николов во вторникот.
Непостигнувањето компромис помеѓу двете страни ги остави училниците празни повеќе од еден месец, при што голем број родители изразија загриженост дека учениците нема да може да добијат оценки во првото полугодие. 
Континуираната криза најнегативно ќе се одрази врз седмоодделенците и дванаесеттодделенците, кои се соочуваат со големи испити по завршувањето на школската година.
Поради малите изгледи за брзо решение, опозициските партии минатата недела поднесоа инцијатива во парламентот за недоверба на владата.
За време на парламентарната расправа околу иницијативата за гласање недоверба во понеделникот, поранешниот премиер Иван Костов, кој ја предводи десничарската партија Демократите за посилна Бугарија, за штрајкот ја обвини владата.
„Ова е најголемиот штрајк во историјата на Бугарија и за ова не може да се обвинуваат наставниците, кои прифатија 13 од 15 реформски предлози на владата“, рече Костов. 
Тој ја критикуваше коалициската влада за нејзиниот целокупен приод кон кризата и партијата на Станишев дека дала предизборни ветувања за зголемување на платите, кои не се исполнети.
Со оглед на убедливото мнозинство од 168 места што власта го има во бугарскиот парламент од 240 места, владата се очекува да го преживее гласањето за недоверба во вторник.
