13/02/2007
На заедничката прес-конференција во понеделникот (12-ти февруари) со својот бугарски колега, Георги Парванов, грчкиот претседател Каролос Папуљас рече дека грчко-бугарските односи влегуваат во „златната ера“.
Тој додаде дека двете земји, заедно со Романијa, би можеле да го формираат „балканското јадро“ со важна улога во донесувањето на одлуките во ЕУ.
Папуљас се наоѓа во дводневна посета на Софија.
Унгарскиот претседател Лажло Шољом, на почетокот од дводневната официјална посета на Романија во понеделникот (12-ти февруари) повика на повеќе права за етничките Унгарци во Романијa.
По разговорите со колегата Трајан Башеску и премиерот Калин Попеску Таричеану, Шољом го повика романскиот парламент да го забрза усвојувањето на новиот нацрт-закон кој гарантира повеќе права за малцинствата, вклучувајќи и културна автономија.
Претседателот на турскиот парламент, Булент Аринч, во понеделникот (12-ти февруари) му рече на својот хрватски колега во посета на земјата, Владимир Шекс, дека Турција целосно ги поддржува аспирациите на земјата за влез во НАТО и добивање на место на непостојана членка во Советот за безбедност во ОН.
За време на посетата Шекс се состана и со турскиот претседател Ахмет Неџдет Сезер.
Началникот на турската армија, генерал Јашар Бујуканит, во неделата (11-ти февруари) замина во седумдневна посета на САД, на покана од неговиот американски колега, генерал Питер Пејс.
Разговорите се очекува да се фокусираат на билатералните воени врски, ситуацијата во Ирак и на Блискиот Исток, борбата против терористичката Курдистанска работничка партија, како и нацрт-резолуцијата на американскиот конгрес за наводниот геноцид од отоманскиот период на Ерменците.
Хрватскиот премиер Иво Санадер во четвртокот (8-ми февруари) допатува во дводневна официјална посета на Романија.
Тој се состана со претставниците на хрватското малцинство од селата Карашево, Клокоти, Равник и Лупак, во западниот дел од земјата.
Наводно, во Романија живеат околу 14.000 Хрвати.
Министерот за култура, Божо Бискупиќ, и министерот за економија, Бранко Вукелиќ, го придружуваа Санадер.
Германскиот министер за Европа, Гинтер Глосер, во четвртокот (8-ми февруари) беше во Атина, на состанок со грчката министерка за надворешни работи, Дора Бакојани, и нејзиниот заменик, Јанис Валинакис.
Разговорите се фокусираа на приоритетите на германското претседателство со ЕУ и уставот на ЕУ.
Официјалните претставници разговараа и за европските перспективи на Турција, за Косово и за спорот околу името на Грција со Македонија.
Прашањето на статусот на Косовo и кандидатурата на Aлбанија за членство во НАТО беа главните теми за време на состанокот помеѓу претседателката на албанскиот парламент Џозефина Топали и претседателот на чешкиот сенат, Премисл Соботка во четвртокот (8-ми февруари) во Прага.
Топали рече дека Албанија постигнала значителен напредок во подготовките за членство во НАТО, особено во поглед на борбата против корупцијата и организираниот криминал.
(Разни извори -- 06/02/07-13/02/07)
