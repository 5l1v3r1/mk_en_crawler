10/09/2012
Линда Карадаку за Southeast European Times во Приштина -- 10.09.12
Парламентот на Косово од 120 членови во петокот (7-ми септември) ратификуваше меѓународен трактат со кој се продолжува мандатот на мисијата на ЕУ за владеење на правото, ЕУЛЕКС, до 2014 година.
Истиот беше усвоен со 97 наспрема 11 гласови и двајца воздржани.
Сите парламентарни групи, освен Ветевендосја, го поддржаа продолжувањето на мандатот на ЕУЛЕКС.
Договорот, исто така, вклучува одредби за меѓународните судии и обвинители, дозвола персоналот на ЕУЛЕКС да поседува оружје и гаранција за имунитетот на персоналот.
Договорот беше постигнат најпрво преку размена на писма меѓу косовската претседателка, Атифете Јахјага, и високиот претставник на ЕУ, Кетрин Ештон.
Портпаролот на Ештон, Маја Кочијанчиќ, изјави за SETimes дека парламентарното гласање обезбеди „добра домашна правна основа за мисијата на ЕУЛЕКС“.
„Писмото со покана и последователното усвојување од страна на косовското собрание ќе биде целосно усогласено со косовскиот устав“, рече Кочијанчиќ.
Советот на ЕУ едногласно го одобри продолжувањето.
Дрен Доли, истражувач на Косовската група за правни и политички студии, рече дека договорот покажува оти ЕУ не сака да влезе во меѓународен договорен однос со Косово, главно поради неутралната позицијата за статусот спрема Косово.
„Важно е да се истакне дека овој модел на комуникација, во поглед на мандатот на ЕУЛЕКС по надгледуваната независност во Косово, ја одразува неутралната позиција, како и неформалниот режим на комуникација што ЕУ го применува кон Република Косово“, рече Доли за SETimes.
ЕУ објави дека подобрувањето на владеењето на правото останува приоритет за Косово и дека ЕУЛЕКС ќе остане посветена на таа област.
„Задоволни сме што сега, исто така, постигнавме разбирање со косовските власти за добра домашна правна основа во врска со мисијата на ЕУЛЕКС.
Тоа е важно за продолжување на партнерството меѓу косовските институции за владеење на правото и ЕУЛЕКС и, можеби, дури и поважно, за прогресивно подобрување на владеењето на правото во Косово“, изјави Кочијанчиќ за SETimes.
Доли рече дека иако ЕУЛЕКС беше претежно „неефикасен и немоќен“ во воспоставувањето на агендата за владеење на правото, особено во северно Косово, и беше „многу пасивен“ во однос на борбата против корупцијата и криминалот на целата територија на Косово, сепак може да има улога да oсигури поддршка за спроведувањето на правдата од страна на косовските судови, обвинителството и полицијата од надворешна, професионална мисија, водена од стандарди.
„Имајќи го предвид тоа, мандат заснован на цели ...
кој ќе им помогне како на Косово, така и на ЕУ да ги измерат остварувањата на ЕУЛЕКС, е неопходен за да се зголеми ефикасноста на мисијата.
...
Во спротивно, не постои рационална причина за присуството на ЕУЛЕКС во ненадгледуваното Косово“, рече Доли за SETimes.
Еден од најголемите предизвици за мисијата и понатаму е северно Косово, каде што локалните Срби, кои доминираат во областа и не го признаваат суверенитетот на Косово, му се спротивставуваат и на ЕУЛЕКС и го обвинуваат дека ја зазема страната на косовските институции.
Мисијата сé уште нема целосна слобода на движењето на северот.
ЕУ во 2008 година одлучи да испрати мисија за владеење на правото во Косово, веднаш откако земјата ја прогласи својата независност.
