14/12/2006
САРАЕВО, Босна и Херцеговина (БиХ) -- Делегациите што ја претставуваат БиХ и Европската комисија (ЕК) во четвртокот (14-ти декември) се состанаа во Сараево, на последен круг технички преговори за Спогодбата за стабилизација и асоцијација (ССА).
Главниот преговарач на БиХ со ЕУ, Игор Давидовиќ, вели дека остануваат само неколку технички прашања.
Но, формалниот последен круг разговори за ССА ќе биде одложен додека БиХ ги исполни сите политички критериуми, вклучувајќи ги и полициските реформи, реструктуирањето на секторот на јавната радиотелевизија, како и воспоставувањето на единствен економски простор.
Исто така во четвртокот, водачите на БиХ, Црна Гора и Србија отпатуваа во седиштето на НАТО во Брисел, каде што потпишаа официјален рамковен документ за пристапот во програмата на Алијансата, Партнерство за мир.
Трите земји минатиот месец беа поканети да се приклучат на програмата.
Во другите вести, српскиот претседател Борис Тадиќ и американскиот државен секретар Кондолиза Рајс во средата разговараа по телефон за билатералните врски.
Тадиќ вели дека Рајс ја потврдила поддршката на САД за понатамошната интеграција во евроатланските структури на оваа балканска земја и продолжувањето на дијалогот помеѓу Србите и косовските Албанци за идниот статус на Косово.
(Дневни аваз - 14/12/06;
веб-страница на НАТО, ПБС БиХ, РТС - 13/12/06)
