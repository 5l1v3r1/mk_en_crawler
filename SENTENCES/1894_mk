09/09/2004
Од Миранда Новак за Southeast European Times во Загреб - 09/09/04
Хрватските медиуми неодамна објавија дека земјата е ставена на „сивата листа“ од страна на парискиот Меморандум за разбирање (МР) за контролата на пристанишните земји, заедно со уште 23 други земји, меѓу кои и Тунис, Бразил, Кувајт, Австрија, Шпанија и Полска. 
Парискиот МР, воспоставен во 1982 година, на кој Хрватска се приклучи во 1997 година, ги утврдува стандардите на инспекциска контрола која се спроведува долж европската крајбрежна линија и североатланскиот басен од Северна Америка до Европа.
Пет години, заклучно со 2001 година, Хрватска се наоѓаше на црната листа на оваа организација, како резултат на сé поголемиот број хрватски бродосопственици кои пловат со стари и лошо одржувани бродови под знамето на својата држава. 
Еден брод, на пример, беше задржан во едно шпанско пристаниште поради тоа што неговите сопственици не успеаја да ги извршат неопходните поправки и должеа неколкумесечна пристанишна такса. 
Во некои случаи, на бродовите им се забранува да ги напуштат пристаништата и се ставаат на јавна аукција, додека нивните екипажи остануваат без плата. 
Во најлош случај, морнарите умираат при експлозии или други катастрофи, како резултат на лошото функционирање на бродовите.
Голем број бродосопственици кои претрпуваат вакви инциденти престануваат да работат. 
Но, просечната старост на хрватската флота и понатаму е висока и за време на проверките и понатаму избиваат проблеми. 
Во текот на 2003 година за време на 66 инспекциски проверки се забележани шест задржувања. 
Само во првото тримесечје од оваа година задржани се четири бродови. 
Како резултат на тоа, Хрватска повторно се соочува со ризик да биде ставена на црната листа.
Во август во Риека се одржа тркалезна маса во организација на Морнаричкиот сојуз на Хрватска. 
Помеѓу говорниците беше и Татијана Крилиќ, главниот инспектор за поморска безбедност во хрватското Министерство за море, туризам, транспорт и развој. 
Истакнувајќи дека сопствениците на бродовите мора да ја одржуваат опремата во добра работна состојба, таа повика на соработка со инспекторите и побара да се обрне особено внимание на бродските елементи кои не ја поминале инспекцијата и довеле до задржување на бродовите. 
Од сите недостатоци кои се откриваат на бродовите кои пловат под хрватско знаме, најчести се: нефукционирање на вентилаторските направи, херметичките врати и најразлични проблеми со спасувачките чамци.
Секоја година се врши најмалку една проверка на три месеци под покровителство на парискиот МР, која се фокусира на одредена област на интерес. 
Оваа година, на пример, инспекторите ги проверуваат животните и работните услови. 
Во зависност од резултатите, бродовите и земјите под чие знаме тие пловат се ставаат на бела, сива или црна листа. 
Како земја-потписничка на парискиот МР, Хрватска презеде обврска да ја подобри поморската безбедност и да ја спречи пловидбата на бродови кои не ги исполнуваат стандардите. 
Властите ветија дека наскоро ќе бидат воведени нови технички стандарди, како и дека Хрватска -- која се гордее со едно од најубавите мориња на светот -- ќе стане позната по квалитетни бродови.
