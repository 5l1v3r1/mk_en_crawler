07/03/2005
Од Игор Јовановиќ за Southeast European Times во Белград – 07/03/05
Генерал Момчило Перишиќ, обвинет за воени злосторства од страна на Меѓународниот кривичен трибунал за поранешна Југославија (МКТЈ), во понеделникот (7-ми март) доброволно замина за Хаг. 
Тој е шестиот српски обвинет кој го стори тоа во последниве пет месеци.
Обвинението го покрива периодот помеѓу 1993 и 1995 година. 
Според извештаите на белградските медиуми, судот го обвини Перишиќ за тоа што тој не ја спречил опсадата и бомбардирањето на Сараево, бомбардирањето на Загреб и масакрот во Сребреница.
Од 1993 до 1998 година Перишиќ беше началник на Генералштабот на Југословенската армија. 
По неговото отпуштање во 1998 година поради спротивставување на Слободан Милошевиќ за политиката на Косово, тој формираше опозициска партија која учествуваше во владејачката коалиција по Милошевиќ. 
Перишиќ беше заменик-премиер до март 2002 година, кога замина поради обвиненијата дека откривал воени тајни. 
Сепак, поради имунитетот како член на Парламентот, тој никогаш не е суден за овие обвиненија.
Српската и сојузната влада ја поздравија одлуката на Перишиќ да оди во Хашкиот трибунал. 
Минатата недела претседателот на Србија и Црна Гора, Светозар Маровиќ, рече дека овој потег ја покажува „високата одговорност на Перишиќ кон населението во Србија и Црна Гора и неговата иднина во Европа“.
Соочувајќи се со постојани критики поради бавното темпо на соработката, српските власти се надеваат дека доброволните предавања ќе помогнат за добивање на позитивна физибилити студија во врска со кандидатурата на Србија и Црна Гора за влез во ЕУ. 
Сепак, меѓународните официјални претставници изразија незадоволство од овој пристап, истакнувајќи дека клучните обвинети -- како што е воениот командант на босанските Срби, Ратко Младиќ -- сé уште се кријат и не покажуваат намера да се предадат.
Претходно овој месец главниот обвинител на ОН за воени злосторства, Карла дел Понте, за Австриската телевизија изјави дека српските власти за првпат признаа дека Младиќ се наоѓа на српска територија. 
Српскиот премиер Воислав Коштуница го негираше тоа, велејќи дека Владата „проверила“ и не го пронашла Младиќ во Србија.
Во меѓувреме Коштуница и шефот на сојузниот совет за соработка со МКТЈ, Расим Љајиќ, рекоа дека до крајот на март ќе се предадат и други обвинети. 
Според аналитичарите, тоа најверојатно ќе биде поранешниот полициски генерал Сретен Лукиќ и поранешниот армиски генерал Небојша Павковиќ.
Лекарите на МКТЈ го прегледаа Лукиќ во Белград на почетокот од март и заклучија дека тој е во состојба да отпатува за Хашкиот трибунал и покрај неодамнешната операција на срцето. 
Павковиќ би можел да претставува поголем проблем. 
Неговиот адвокат тврди дека тој е болен, но досега одбиваше да биде прегледан од страна на лекарите на МКТЈ. 
Според мислењето на јавноста, Павковиќ и Лукиќ мора да се соочат со правдата за да и овозможат на Србија каква било надеж за добивање на позитивна физибилити студија, за која Коштуница тврди дека е најголем приоритет на Владата.
