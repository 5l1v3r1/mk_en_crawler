28/11/2010
СКОПЈЕ, Македонијa -- Директорот на Управата за јавни приходи, Горан Трајковски, на прес-конференцијата во петокот (26-ти ноември) потврди дека ревизијата на шесте претпријатија регистрирани на истата адреса како и приватниот телевизиски канал А1, беше спроведена како дел од истрагата за даночна измама. 
Тој рече дека фирмите се осомничени за нелегално испраќање во странство на 7,5 милиони евра. 
Трајковски додаде дека инспекторите што ги испитуваат финансиските кривични дела, со месеци биле оневозможени да ја проверат финансиската документација за претпријатијата.
Исто така, министерката за внатрешни работи, Гордана Јанкуловска, објави дека полицијата запленила 100.000 евра готовина во стан во Скопје, во сопственост на управител на едно од претпријатијата. 
Таа, исто така, потврди дека А1 телевизија не била предмет на проверките. 
Медиумот во четвртокот тврдеше дека рацијата од четвртокот била политички мотивирана. 
Новинарите се жалеа дека биле спречени да си ја извршуваат работата откако полицијата го запечати влезот на зградата. 
Бранко Црвеновски, водачот на најголемата опозициска партија СДСМ, повика на демонстрации подоцна оваа недела, во знак на протест поради рацијата. 
(Сител, Канал 5, Макфакс, Време, Утрински весник, Дневник, Алфа ТВ, МИА, АП - 26/11/10)
