24/10/2005
(БНН - 24/10/05; ФТ, Софиска новинска агенција, Медиапул, Дневник, Всеки ден - 23/10/05; БTA, Ромпрес - 22/10/05; Ројтерс - 21/10/05)
Европската комисија (ЕК) во вторник (25-ти октомври) треба да го објави извештајот за напредокот на Бугарија и Романија во рамките на своите кандидатури за пристапување. 
Според општото мислење, со овој документот Бугарија ќе добие предупредување дека мора да го забрза спроведувањето на потребните реформи и истовремено ќе биде потврдено дека планираниот датум за пристапување на 1-ви јануари 2007 година е сé уште возможен.
Цитирајќи извори од ЕУ меѓународните медиуми изминатиов викенд објавија дека ЕК ќе истакне дека Романија - за која некогаш се сметаше дека заостанува зад Бугарија во процесот на пристапување - сега ја достигна оваа соседна земја, додека политички расправии по изборите во Бугарија, кои траеја поддолго време, доведоа до забавување во темпото на реформите.
И покрај тоа што изборите се одржаа на 25-ти јуни, новата влада не беше формирана до средината на август.
Како Романија така и Бугарија треба да стане полноправна членка на ЕУ на 1-ви јануари 2007 година. 
Сепак, според спогодбата за пристапување што двете земји ја потпишаа со Унијата во април, нивното пристапување во блокот од 25 земји би можело да биде одложено за една година ако тие не ги исполнат своите обврски.
Пред да биде објавен извештајот, бугарскиот премиер Сергеј Станишев рече дека очекува остри критики.
„Ние сериозно ќе ги сфатиме критиките и ќе работиме напорно на листата на ,работи кои мора да се направат’“, весникот Фајненшал тајмс во неделата ја цитираше изјавата на Станишев. 
„Но, евентуалното одложување би испратило сосема погрешен сигнал до регионот“.
Извештајот што ќе биде објавен во вторник се очекува да ја потврди потребата од понатамошни мерки во областите на услугите, корпоративното право, земјоделството, екологијата, правдата и домашните прашања, вклучувајќи ја и контролата на границите.
„Не треба да се противиме на она што е напишано во извештајот, туку треба да го прифатиме и да се обидеме да го надоместиме во следните неколку месеци“, рече министерот за надворешни работи, Ивајло Калфин, во интервјуто за бугарското национално радио.
По разговорите во саботата со својот романски колега, Михаи-Разван Унгуреану, Калфин истакна дека Софија ќе вложи максимални напори за да ги исполни своите обврски кон ЕУ. 
Тој укажа на тоа дека во последниве месеци парламентот одобри 30 закони поврзани со интеграцијата во ЕУ, вклучувајќи и еден поврзан со судските реформи.
За време на нивниот состанок во источниот романски град Јаси, двајцата министри за надворешни работи постигнаа согласност за заеднички акционен план чија цел е забрзување на ратификацијата на спогодбите за пристапување на нивните земји од страна на парламентите на земјите-членки на ЕУ.
„Не смее да има конкуренција помеѓу Романија и Бугарија, бидејќи двете земји имаат заедничка спогодба за пристапување и властите во Букурешт и во Софија треба да сторат сé за заедничка интеграција во Европската унија“, изјави Калфин за новинарите.
Унгуреану даде слична изјава, истакнувајќи дека „Романија и Бугарија се наоѓаат во ист чамец кога станува збор за интеграцијата и тие треба да веслаат заедно“.
