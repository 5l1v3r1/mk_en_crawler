05/05/2005
Од Марија Лазарова за Southeast European Times во Скопје -- 05/05/05
Бројот на жртвите на трговијата со луѓе што примаат помош се намали во Југоисточна Европа, но тоа не значи дека проблемот е во опаѓање, според новиот извештај на УНИЦЕФ, Канцеларијата на УНХЦР и Канцеларијата за демократски институции и човекови права (ОБСЕ/ОДИХР). 
Презентирана во Скопје минатиот месец, студијата обезбедува преглед на ситуацијата со трговијата со луѓе во Албанија, Босна и Херцеговина, Бугарија, Хрватска, Македонија, Молдавија, Романија, Србија и Црна Гора и Косово.
„Извештајот дава преглед на напорите на владите и меѓународните и локалните невладини организации за попречување на трговијата со луѓе и подигање на свеста за помош на жртвите“, рече претставникот на УНИЦЕФ во Макединија Хонгвеи Гао, додавајќи дека презентацијата во Скопје има за цел зголемување на напорите против трговијата со луѓе во земјата.
Според Гао, истражувачите откриле „две наизглед контрадикторни сценарија. 
Првото е дека илегалната трговија во регионот се намалува бидејќи бројот на жртвите што примиле помош драстично се намали. 
Според второто сценарио, трговијата со луѓе воопшто не се намалила туку станала помалку видлива бидејќи жртвите не бараат помош поради стравот од репатријација, депортација или јавна осуда“,
Владите треба да ја зајакнат заштитата за жртвите, да спроведат пофлексибилни програми против трговијата со луѓе кои ќе ја имаат предвид промената на природата на проблемот и да го разгледаат поширокиот контекст на економскиот развој, половите прашања и системот на социјална заштита, се вели во извештајот, насловен како „Трговија со луѓе во Југоисточна Европа 2004: Фокус на превентивните мерки“.
Жералдин Бјолстред од ОБСЕ/ОДИХР изјави дека Македонија е водач во попречувањето на трговијата со луѓе во регионот, наведувајќи рејтинг листа составена од Групата на спогодбата за стабилност. 
„Проценката се базира на извештаите на американскиот Стејт департмент врз основа на условите со правните регулативи, превентивните мерки што се преземаат и образованието и обуката на полицијата и судството во врска со попречувањето на трговијата со луѓе“, рече таа.
Според податоците на Министерството за внатрешни работи 132 странски државјанки беа пријавени како жртви на трговијата со луѓе во Македонија во 2003 година, при што 19 од нив биле помлади од 18 години. 
Податоците на УНИЦЕФ покажуваат дека во мал број случаи во 2003 и 2004 година ромски деца биле жртви на трговијата со луѓе во Гостивар, Битола и Кичево. 
Ромските деца се смета дека се особено подложни на овој вид криминал.
„Во 2004 година Транзитниот центар за странски државјани прифати 11 странски државјанки како жртви на трговијата со луѓе“, рече Горан Павловски, портпарол на Министерството за внатрешни работи, додавајќи дека четири се од Молдавија, две од Србија и Црна Гора и Косово, две од Албанија и по една од Романија, Украина и Бугарија. 
„Според нивната возраст, осум се постари од 19 години, а три се на воздраст помеѓу 16 и 18 години“, рече тој.
Одделот за борба против трговијата со луѓе спроведе четири контролни операции и министерството зеде учество во две регионални операции кои имаат за цел запирање на трговијата со луѓе во 2004 година. 
„Операциите беа спроведени во координација со Центарот за борба против прекуграничниот криминал на СЕЦИ“, рече Павловски. 
„Посредството и финансиската поддршка од Центарот на СЕЦИ й овозможи на организацијата за враќање на жртвите кои се репатрирани во нивните татковини да се појават како сведоци во судските процеси во македонските судови.“
