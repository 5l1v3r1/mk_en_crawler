04/04/2006
Од Георги Митев-Шантек за Southeast European Times во Белград -- 04/04/06
Покрај високите јавни трошоци, монополизацијата на српската економија претставува еден од главните фактори за високите стапки на инфлација во земјата. 
Економистите предупредуваат дека сé додека државата не преземе дејства, инфлацијата ќе изнесува 20 отсто, каква што се очекува да остане до крајот на годинава и, најверојатно, нема да падне под 10 отсто - стапка што е поблизу до остатокот од регионот.
ММФ бара државните буџетски трошоци за следната година да се намалат за 220 милиони евра, со што ќе се нападне еден од столбовите на инфлацијата. 
Проценките се дека светските цени на нафтата нема многу да се менуваат како во 2005 година, а тоа ќе го реши проблемот со вториот инфлациски столб. 
Владата е оставена да се занимава со третиот столб: домашните монополи.
Но, монополското лоби во Србија е исклучително моќно. 
Дури во септември 2005 година парламентот го усвои новиот Закон за заштита на конкуренцијата, по неколкугодишното одложување. 
Многумина очекуваат новиот закон да се спроведува лошо, како и претходниот закон од 1996 година, што не овозможи ниту едно обвинување за монополската активност. 
Владата формираше антимонополски оддел минатата година, но останува да се види дали истиот ќе даде каков било резултат.
Аналитичарите велат дека бенефициите што ги добиваат монополистите се премногу големи и дека близината со бизнисмените и власта е премногу голема за лесно да се откажат од монополот.
Српските граѓани се оптоварени со скапите услуги што ги нудат неефикасните државни монополи, вклучувајќи ги тука претпријатијата за електрична енергија, претпријатијата за нафта и телефонски услуги. 
Истовремено, приватните монополи создадени за време на транзицијата - особено во земјоделскиот сектор - создаваат инфлациски притисок. 
Неформалните приватни картели нелегално ги одредуваат цените, според експертите од Економскиот институт во Белград.
„[Монололите] директно ја разгоруваат инфлацијата со зголемување на цената на греењето, водата, ѓубрарината, и индиректно со зголемување на платите на нивните вработени. 
На нашиот систем му недостигаат механизми за контрола на монополистичките цени“, рече Стојан Стаменковиќ, кој го предводи тимот на аналитичари.
Друг еден економист, Јуриј Бајец, посочува на производителите на прехранбени производи, за кои оди огромен дел од српската плата. 
Пет млекарници - 60 отсто од млекарската индустрија во Србија - се во сопственост на едно единствено претпријатие, британскиот Салфорд инвестиционен фонд. 
Во шеќерната индустрија, постојат само три големи производители: италијанскиот „Сфир“, домашното претпријатие „МК Комерц“ и грчкото „Хеленик шугар“. 
Голем дел од месната индустрија е во рацете на домашните претпријатија, од кои најголемо е „Делта холдинг“, најголемото претпријатие во Србија.
Постојаниот претставник на ММФ во Белград, Хералд Хиршхофер, исто така, вели дека владата мора да посвети поголемо внимание на монополите во прехранбената индустрија. 
Домаќинствата со ниски примања и невработените се најтешко погодени од инфлацијата во овој сектор, истакнува тој.
Заменик-премиерот Мирољуб Лабус и министерката за земјоделство, Ивана Дулиќ-Марковиќ, јавно ги нападнаа картелите во 2005 година, но допрва треба да се преземат конкретни чекори за тие да се стопираат. 
Додека власта не ги поткрепи своите зборови со дејства, велат економистите, инфлацијата нема да биде под контрола.
