21/06/2009
БЕЛГРАД, Србија -- Претседателите на четиринаесет земји од Централна и Југоисточна Европа во петокот (19-ти јуни) изразија силна поддршка за интеграцијата на Западен Балкан во ЕУ и нејзиниот процес на визна либерализација, објавија медиумите. 
На дводневниот самит во северниот град Нови Сад водачите истакнаа дека иднината на целиот регион зависи од изгледите за членство во ЕУ. 
Српскиот претседател Борис Тадиќ рече дека интеграцијата на Западен Балкан во ЕУ е во интерес на интегритетот и безбедноста на Европа, и рече дека укинувањето на визите за земјите во регионот би било најсигурен знак дека тие се добредојдени во ЕУ. 
Хрватскиот претседател Стипе Месиќ рече дека неговата земја се залага за пристапување на сите земји од Западен Балкан во ЕУ. 
„Обединета Европа нема да има смисла ако југоисточниот дел остане изолиран“, рече Месиќ.
Претседателите, исто така, повикаа на подобра распределба на енергетските ресурси, вклучително и дотурот на гас, како и на зајакната регионална соработка заради справување со светската економска криза. 
На самитот во Нови Сад присуствуваа претседателите на Австрија, Босна и Херцеговина, Бугарија, Хрватска, Чешка, Италија, Македонија, Молдавија, Црна Гора, Полска, Србија, Словачка, Словенија и Украина. 
(Б92, Фонет, Бета, Танјуг, Глас Србије, МИА, Макфакс, БНР, Ројтерс, АФП, АП, ДПА, ДВ, АКИ - 19/06/09)
