15/04/2010
(AП, АФП, Ројтерс, Дојче Веле, Фена, МИА, Б92, Транзишнс онлајн - 14/04/10)
Иво Јосиповиќ стана првиот хрватски претседател кој јавно се извини за улогата на неговата држава во крвавиот конфликт во Босна и Херцеговина (БиХ) во периодот 1992-1995 година, војна во која загинаа околу 100.000 луѓе, претежно Бошњаци.
Јосиповиќ се извини во средата (14-ти април), за време на своето обраќање пред парламентот на БиХ.
„Длабокот жалам што хрватската политика придонесе за страдањето на луѓето и поделбите кои сé уште не мачат“, рече Јосиповиќ, на почетокот од неговата прва официјална дводневна посета на соседната земја.
Јосиповиќ рече дека е време Бошњаците, Хрватите и Србите да се издигнат над сомневањата и стравувањата и да си простат едни на други.
Искажувајќи сличен став како оној на српскиот реформистички претседател Борис Тадиќ во Мостар во вторникот, Јосиповиќ рече дека земјите во регионот треба да го остават минатото зад себе и да се фокусираат на својата заедничка цел за евроатланска интеграција.
„Дојде нова ера, која бара нова политика“, истакна тој. 
„Наместо старите конфликти и конфронтации, Хрватска е подготвена да й даде сесрдна поддршка и помош на Босна, на нејзиниот пат кон Европската унија и НАТО.“
Дејтонскиот мировен договор од 1995 година стави крај на конфликтот во БиХ и ја остави државата поделена на два автономни ентитета -- српската Република Српска и муслиманско-хрватската Федерација на БиХ.
Зголемените политички тензии меѓу најголемите етнички групи во земјата во последниве години доведоа до значително забавување на нејзиниот напредок кон пристапувањето во ЕУ. 
Во својот говор Јосиповиќ ги повика босанските Хрвати, кои притискаат за свој сопствен ентитет во БиХ, да ја напуштат таа идеја.
Хрватска е членка на НАТО и се надева дека ќе пристапи во ЕУ до 2012 година.
„Хрватскиот проект за пристапување нема да биде целосен додека не бидат вклучени и нашите соседи, особено Босна и Херцеговина, Србија и Црна Гора“, рече Јосиповиќ. 
„Мораме да ... 
ги надминеме нашите двоумења и стравови и да излеземе од овој маѓепсан круг.“
По состанокот со членовите на босанското трипартитно претседателство, Јосиповиќ рече дека Загреб сака БиХ да биде стабилна, функционална држава која ја остварува својата цел за пристапување во НАТО и во ЕУ.
Додека босанските муслимани и Хрвати се бореа заедно против босанските Срби во текот на поголем дел од конфликтот, тие се бореа меѓу себе во 1993 и 1994 година.
Во четврток Јосиповиќ треба да го посети селото Ахмичи во централна БиХ, станувајќи првиот хрватски водач што им оддал почит на повеќе од 100 бошњачки цивили убиени таму од страна на босанските Хрвати во април 1993 година.
Потоа тој ќе отпатува во соседното село Крижанчево Село, каде што војниците на босанските муслимани убија околу 70 етнички Хрвати во декември истата година.
Единствен грев на жртвите во двата инцидента беше што „припаѓале на другата страна и биле поразлични“, рече Јосиповиќ во средата.
