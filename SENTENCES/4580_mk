18/06/2009
Од Беса Беќири за Southeast European Times во Приштина – 18/06/09
И покрај обидите на владата, Косово е единствената земја во регионот која е надвор од трката за визна либерализација.
„Оваа мерка за олеснување за Косово не се смета за официјален приоритет за Шведска, која ќе го преземе претседавањето со ЕУ за следните шест месеци“, објави минатата недела косовскиот јавен радиотелевизиски сервис РТК.
Кога Косово ќе ги исполни потребните услови, земјата ќе добие безвизен режим, објави Европската комисија (ЕК).
Косовските власти јавно ветија дека ќе ги исполнат потребните критериуми.
„Веќе донесовме одредени одлуки, конкретно политиката на миграција и интегрираното управување со границите.
Исто така, имаше и некои технички подготовки потребни за патните документи“, рече вицепремиерот Хајредин Куци за Радио Слободна Европа.
Тој верува дека Косово ќе биде интегрирано во процесот на либерализација до 2011 година.
Но, сé уште има проблеми.
Србија издаде скоро 1.200 биометрички пасоши за косовските Албанци и Албанците што живеат во јужна Србија од јули 2008 година, весникот Данас го цитираше српскиот министер за внатрешни работи, Ивица Дачиќ.
ЕК и српски владини извори за Данас изјавија дека проблемот со пасошите е еден од клучните прашања за кои дискутираат Белград и ЕК.
„Најмалку 500.000 косовски Албанци живеат во Западна Европа и се враќаат во Косово за посети, честопати преку Белград.
Но, Србија не ги признава косовските пасоши, така што тие се принудени да земаат српски патни документи за да стигнат дома или мора да плаќаат повисоки цели за летовите до косовскиот главен град“, објави во април Радио Слободна Европа.
Од 2005 година Меѓународната кризна група (МКГ) го критикува визниот режим на ЕУ за Балканот.
Визната политика може да поттикне незадоволство, да го попречи развојот на трговијата, бизнисот и образованието и да има негативно влијание врз регионалната стабилност, вели МКГ.
За да ја поправи ситуацијата во Косово „Европската комисија ги разгледува начините на кои може да се олеснат условите за патувањето“, изјави портпаролката на ЕК Кристина Наѓи за весникот „Бота Сот“.
Европската комисија ќе објави студија за начините и средствата за понатамошниот политички развој и социоекономскиот развој на Косово, во рамките на европската перспектива што ја дели со остатокот од Западен Балкан.
Визното прашање ќе се третира во овој контекст“, рече таа.
