11/08/2010
Од Лилјана Ковачевиќ за Southeast European Times во Бања Лука -- 11/08/10
Иако кампањата за октомвриските избори во Босна и Херцеговина (БиХ) официјално сé уште не започнала, властите во Република Српска веќе го подготвуваат теренот за убедување на гласачите.
Премиерот Милорад Додик, водач на владејачкиот Сојуз на независните социјалдемократи (СНСД), ја обновува реториката за поддршка на независноста, која му обезбеди победа на изборите во 2005 година и апсолутно мнозинство во парламентот.
Според аналитичарите, тој е поттикнат од неодамнешната одлука на Меѓународниот суд на правдата (МСП) за Косово. 
На 22-ри јули судот објави дека едностраното прогласување независност на Приштина не го крши меѓународното право.
Водачот на босанските Срби негира дека се залага за поделба, но вели дека е можно на крајот да дојде до неа.
„Агендата не е отцепување на РС, туку борба за статус“, рече тој. 
„Се разбира, таа борба може да се развие и во еден момент да не доведе до точка кога секој ќе сфати дека БиХ не е одржлива како држава.“
Додик и неговата партија веќе истуркаа закон со кој се овластува референдум за независност. 
Истиот стапи на сила на 20-ти април.
Професорот по политички науки на Сараевскиот универзитет Шаќир Филандра верува дека одлуката на МСП ја сврти дебатата во друга насока. 
„Во следните години, од перспектива на имагинарен српски националистички блок, може да се очекуваат одредени активности кон РС, со цел да надоместат за загубата на Косово“, објаснува Филандра.
Од таа причина, рече тој, БиХ треба да се однесува внимателно кога станува збор за сопствениот однос со Приштина.
„Верувам дека иницијативите во Босна за признавање на Косово би биле контрапродуктивни. 
Во овој момент националното прашање не е важно за Босанците и Хрватите во БиХ, и неговото туркање во преден план само би ја влошило и усложнило внатрешната ситуација во земјата и во регионот“, рече тој.
Професорот на Филозофскиот факултет во Бања Лука, Миодраг Живановиќ, вели дека секој обид за отцепување би бил самодеструктивен.
„Тоа би значело дека луѓето во РС повторно би живееле под санкции, и дека во тој случај, Србите би биле сурово и насилно вратени во БиХ“, рече Живановиќ.
Филандра и тој се согласуваат дека Белград има силно влијание врз раководството на босанските Срби.
Живановиќ верува дека моќта на Белград над Бања Лука мора да се ограничи, „бидејќи Србија и Босна се две држави кои треба да имаат сопствени политики“. 
Сепак, Филандра гледа „добра и лоша страна“ во односот.
„Лошата страна е што Белград ја користи РС. 
Добрата страна е фактот дека политичарите во РС не се независни кога станува збор за национални стратешки одлуки. 
Белград е далеку посериозен и пореален меѓународен правен актер, што за Босна и Херцеговина и целиот регион е подобро“, рече Филандра.
