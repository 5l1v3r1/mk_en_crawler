21/11/2005
(Њујорк тајмс, Вашингтон пост, ББС, ФТ, ФЕНА - 21/11/05; AФП, АП, Интернешнал хералд трибјун - 20/11/05; AП, РФЕ/РЛ - 18/11/05; Ројтерс - 17/11/05)
Десетици функционери и политичари од Босна и Херцеговина (БиХ) во понеделникот (21-ви ноември) допатуваа во Вашингтон за да присуствуваат на дводневните церемонии по повод одбележувањето на десетгодишнината од Дејтонскиот мировен договор (ДМД).
Иво Миро Јовиќ, претседавачот на трипартитното Претседателство на БиХ, ја предводи високата делегација, која ја сочинуваат околу 40 министри, пратеници и други официјални претставници, јави АФП.
Програмата на одбележувањето вклучува конференција во понеделник во врска со договорот, кој беше постигнат во воздухопловната база Рајт-Петерсон во Дејтон, Охајо, на 21-ви ноември 1995 година, а официјално беше потпишан во Париз на 14-ти декември истата година. 
Во вторник официјалните претставници на БиХ треба да остварат разговори со американскиот државен потсекретар, Кондолиза Рајс, во врска со правецот по кој треба да се движи оваа балканска земја, која сега се залага за поблиски врски со ЕУ и НАТО. 
Исто така, на агендата на настаните е и гала ручекот во Стејт департментот, чиј домаќин ќе биде Рајс.
Помеѓу официјалните претставници поканети да присуствуваат на церемониите се и: високиот претставник на меѓународната заедница, Педи Ешдаун, и Ричард Холбрук, поранешниот американски амбасадор во ОН, кој беше посредник во разговорите за ДМД во 1995 година.
Десет години подоцна, критичарите и поддржувачите на договорот велат дека истиот ја исполни својата главна цел-- да стави крај на најкрвавиот конфликт во Европа по Втората светска војна, во кој загинаа повеќе од 200.000 луѓе, а скоро два милиони ги напуштија своите домови.
Но, ДМД, исто така, доведе и до создавање на еден од најгломазните системи на управување во светот. 
БиХ е земја на два политички ентитети - Федерацијата на БиХ и Република Српска - кои имаат одделни влади и парламенти. 
Покрај тоа, постои и национален паралемент и влада, како и трипартитно Претседателство, чии членови ги претставуваат трите најголеми етнички групи во земјата - босанските муслимани, Хрвати и Срби.
Во последниве месеци меѓународната заедница започна да повикува на уставни реформи, предупредувајќи дека економските можности на БиХ и напорите за членство во ЕУ би можеле да бидат загрозени ако моменталната институционална структура - која се состои од 100 министерски места и 14 локални власти - биде задржана.
Пред околу десет дена водачите на осумте најголеми владејачки и парламентарни партии во БиХ се состанаа во Брисел на разговори во врска со измените на уставот на земјата, кој е дел од ДМД.
„Ние сега мораме да обезбедиме нова рамка за следната фаза, која не е мир, туку транзиција ... 
Дејтон не смее да биде нашата крајна граница, туку наш почеток“, изјави Ешдаун за АФП минатата недела. 
„Ние мора да излеземе надвор од дејтонската структура. 
Рамката за она што се случуваше досега беше Дејтон, но рамката за иднината, според мене, ќе биде Брисел.“
И покрај тоа што се задржуваат двата ентитети, предложената уставна реформа, наводно, предвидува значително намалување на нивните овластувања во корист на една посилна централна влада, која ќе му одговара на националниот парламент. 
Во предлогот, исто така, се повикува на замена на претседателството од тројца членови со еден претседател и двајца потпретседатели.
Водачите на осумте босански партии ги продолжија разговорите за уставните измени во неделата во Вашингтон. 
Тие се очекува да издадат заедничко соопштение во вторник, во кое ќе ги објават резултатите од разговорите.
