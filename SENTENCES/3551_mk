08/12/2006
(AП, Ројтерс, Њујорк тајмс, Гардијан, Индипендант - 08/12/06; AФП, Ројтерс, ДПА, АКИ, ФТИ, ФТ, ББС, Интернешнал хералд трибјун, ВОА, РФЕ/РЛ, ЕУобсервер, ЕУполитикс, Дојче веле - 07/12/06)
Како последен обид да го спречи прекинот на своите разговори за пристап во ЕУ, Турција понуди делумно укинување на своето трговско ембарго врз Кипар за една година.
„Ние сме подготвени да отвориме едно пристаниште и еден аеродром како дел од нашите обврски во врска со царинската унија“, рече висок турски функционер во четвртокот (7-ми декември), мислејќи на протоколот од 2005 година со кој Анкара се согласи да ја прошири својата царинска унија за сите земји-членки на ЕУ, вклучувајќи го и Кипар.
Турција, од своја страна, наводно сака пристаништетот Фамагуста и аеродромот Ерџан -- двата во северен Кипар, кој е под контрола на Турција -- да бидат отворени за меѓународниот сообраќај и трговија. 
Планот на Анкара од три точки, исто така, повикува на обновување на разговорите за ставање крај на 32-годишната поделба на Кипар.
Ова се случи само неколку дена пред можното делумно укинување на преговорите за членство на Турција со ЕУ.
На 29-ти ноември Европската комисија (ЕК) препорача разговорите за осум од 35 поглавја на преговорите да бидат замрзнати, поради тоа што Турција не ги исполни своите обврски од протоколот од 2005 година.
Tурција не ја признава грчката влада во Кипар, која се приклучи на ЕУ во мај 2004 година и одбива да им дозволи влез на бродовите и авионите на кипарските Грци во нејзините пристаништа и аеродроми. 
Истата рече дека тоа ќе го направи откако блокот од 25 нации ќе го исполни претходното ветување за укинување на економската изолација на заедницата на кипарските Турци, чија отцепена држава ја признава само Анкара.
Министрите за надворешни работи на ЕУ разговараа околу препораките на ЕК на состанокот во понеделникот. 
Со оглед на острата поделеност помеѓу земјите-членки, тие, најверојатно, нема да постигнат решение. 
Како резултат на тоа, водачите на земјите од блокот ќе донесат одлука за ова прашање за време на нивниот самит на 14-ти и 15-ти декември во Брисел.
Високи претставници на ЕУ и на земјите-членки што ја поддржуваат кандидатурата на Турција за влез во ЕУ ја поздравија понудата на Анкара.
„Ако овој потег може да се потврди, јас сметам дека тоа е секако важен чекор ... 
и во тој контекст секако го поздравувам“, рече претседателот на ЕК, Жозе Мануел Баросо, на прес-конфренцијата во Брисел.
Велика Британија го поздрави потегот како храбар и позитивен. 
„Основно е дека ЕУ одговори“, Ројтерс ја цитираше изјавата на еден британски официјален претставник.
Сепак, Никозија веднаш го отфрли предлогот. 
Отворањето на аеродромот Ерџан „не доаѓа предвид. 
Нема никакви шанси владата на Кипар да се согласи со легализирање на овој аеродром“, изјави портаролот на владата на кипарските Грци, Христодулос Пасиардис, за новинската агенција Блумберг.
„Ова е подбивање со ЕУ“, рече министерот за надворешни работи на кипарските Грци, Јоргос Лиликас. 
Тој предупреди дека властите на кипарските Грци ќе „се вратат на екстремистичката линија“ ако членките на ЕУ се обидат да ги ограничат санкциите кои ќе й бидат наметнати на Турција.
