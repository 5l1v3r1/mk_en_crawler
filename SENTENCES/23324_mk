29/06/2009
САРАЕВО, Босна и Херцеговина (БиХ) -- Високиот претставник Валентин Инзко во неделата (28-ми јуни) се состана со членовите на делегацијата на американскиот конгрес, на разговори околу политичката ситуација во БиХ.
Тој повика на поширока ангажираност на меѓународната заедница со цел да се изврши притисок врз властите за исполнување на нивните обврски од Договорот за стабилизација и асоцијација и интензивирање на дијалогот со НАТО.
Американската делегација, исто така, се состана со бошњачкиот член на претседателството на БиХ Харис Силајџиќ, кој ја повика Канцеларијата на високиот претставник да остане отворена сé додека е тоа потребно и повика на зголемен американски ангажман во БиХ.
Членот на претседателството Небојша Радмановиќ не беше на состанокот, но портпаролот Мирослав Вујичиќ рече дека Радмановиќ смета оти ОХР треба да се трансформира во Канцеларија на специјалниот претставник на ЕУ и дека политичарите во БиХ треба да ја преземат одговорноста за водење на земјата.
Американскиот сенатор Бењамин Кардин истакна дека ако БиХ сака да ги оствари своите цели -- членството во НАТО и ЕУ -- мора да ги спроведе уставните реформи.
Исто така во неделата, Драган Човиќ од Хрватската демократска заедница на БиХ го откажа состанокот во Мостар на осумте најголеми партии во БиХ, поради расправиите околу закажувањето меѓу некои учесници.
Тие требаше да разговараат во врска со начините за забрзување на спроведувањето на реформите потребни за ЕУ, како и за актуелната економска ситуација.
(Фена, БХРТ, РТРС, Онаса, Дневни аваз, Срна - 28/06/09)
