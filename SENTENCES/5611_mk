02/03/2010
(Разни извори -- 19/02/10 - 28/02/10)
Бугарија мора да одлучи дали ќе продолжи со изградбата на нуклеарната централа Белене со руски пари додека не биде избран новиот стратешки инвеститор, или ќе го одложи проектот, рече бугарскиот министер за економија, енергија и туризам, Трајчо Трајков, во неделата (28-ми февруари).
Тој го изјави ова помалку од десет дена откако Русија понуди 1,9 милијарди евра за да ја комплетира изградбата која треба да биде завршена до крајот на 2011 година. 
Бугарија нема да обезбеди никакви државни, ниту корпоративни гаранции, за да ги добие тие пари, рече Трајков по разговорите со рускиот министер за енергија Сергеј Шматко. 
На разговорите, кои се одржаа на 19-ти февруари) во Софија, присуствуваше и Сергеј Киријенко, директор на Росатом, регулаторно тело на рурската нуклеарна индустрија.
Опишувајќи ја понудата како „уникатна“, Трајков во неделата повторно рече дека Бугарија не може ниту да си дозволи -- ниту сака -- да вложи повеќе пари во контроверзниот проект.
Мартин Димитров, водач на бугарскиот десничарски Сојуз на демократските силу (УДФ), е остар критичар на проектот и договорот со Русија.
„[Целата] EУ се фокусира на алтернативните извори на енергија, само нашата влада гради втора нуклеарна централа“, рече Димитров минатата недела, повикувајќи на итен прекин на проектот за Белене. 
„Бугарија ќе мора да ја плати цената за тоа што стана рускиот Тројански коњ во ЕУ.“
Водачот на УДП -- претседател на парламентарната економска комисија -- истакна дека Бугарија покрива околу 60 отсто од своите енергетски потреби со сегашното производство на струја. 
Нема потреба за нов нуклеарен капацитет, рече тој. 
Особено таков, додаде тој, што користи застарена руска технологија.
Екологистите, исто така, жестоко се противат, истакнувајќи дека градот Белене се наоѓа во област со голема сеизмичка активност.
Така, дилемата со која Бугарија се соочува сега е дали да ги изгуби 1 милијарда евра што ги инвестираше во проектот досега и да го прекине. 
Или, рече Трајков во интервју за софиската Нова ТВ, да најде друг начин. 
Во моментов Русија изгледа како да е тој начин.
Во петокот Трајков во парламентот рече дека ако се одлучи да се напушти проектот Белене, државата сé уште ќе се соочува со договорни плаќања кои можат да достигнат 1 милијарда евра. 
Ако понудата на Русија биде прифатена, рече тој, заемот ќе биде исплатен со профитот -- ако има таков -- од Белене. 
„Тоа е ризикот што позајмувачот ќе го преземе“, рече тој.
Трајков инсистираше на тоа дека намера на Бугарија е да го задржи уделот од 50 отсто во Белене, чија изградба може да чини 10 милијарди евра. 
Планот е Русија да задржи 15 до 20 отсто од акциите во замена за скоро 2 милијарди евра заем.
Сепак, минатата недела извештаите во руските медиуми посочуваа дека државата може да заврши со 80 отсто удел во централата.
„Има опција бугарската држава да го откупи тој дел, но ако Софија одлучи да не го искористи тоа, Москва ќе ја изгради нуклеарната централа и ќе купи мнозински акции во истата“, објави рускиот весник Комерсант.
Бугарија е скоро целосно зависна од рускиот нафта и гас. 
Ако проектот Белене помине, таа ќе стане првата држава во ЕУ со нуклеарна централа во сопственост на Русија.
