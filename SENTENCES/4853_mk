31/07/2009
(Блумберг, Стандард - 31/07/09;
Ројтерс, Дневник, Медиапул, Новините, Фокус - 29/07/09;
Софија ечо, Медиапул - 28/07/09;
ФT - 27/07/09;
Новините - 26/07/09)
Бугарија мора да ја замрзне изградбата на нуклеарната централа Белене ако не најде приватни инвеститори за своите мнозински акции во проектот, рече Мартин Димитров, претседател на парламентарната комисија за економија, енергија и туризам, во четвртокот (30-ти јули).
„Ако има приватен инвеститор спремен да ги ризикува своите пари во проектот, а не парите на бугарските даночни обврзници, ние можеби ќе го анализираме проектот“, рече Димитров, кој е исто така копретседател на десничарската Сина коалиција.
Министерот за финансии, Симеон Ѓанков, вели дека владата не може да одвои средства за изградбата, кога постои неодложна потреба за намалување на трошоците и зголемување на приходите, заради премостување на буџетскиот дефицит од 1,28 милијарди евра.
Бугарската економија, најверојатно, ќе се намали за 6,3 отсто оваа година, според него.
„Постои 80-процентна шанса проектот Белене да биде стопиран“, новинската агенција Блумберг ја цитираше изјавата на Џанков во интервјуто од четвртокот.
„Државата нема пари за нејзината изградба, а тешко е да се собират пари од приватни фондови поради светската криза.“
Помалку од 24 часа пред новата бугарска влада да положи свечена заклетва во понеделникот, Џанков, поранешен главен економист во Светската банка, исто така го доведе во прашање проектот вреден 4 милијарди евра.
Официјалните податоци објавени претходно овој месец покажаа дека претходната влада потрошила повеќе од 430 милиони евра на подготовките за изградба на вториот нуклеарен реактор од 2.000 мегавати на реката Дунав, околу 100 километри источно од постојната централа Козлодуј.
„Не ја гледам економската остварливост на овој проект“, рече Џанков во интервју за приватната национална телевизиска станица Нова ТВ во неделата.
„Дури и ако најдеме приватни инвеститори, Белене нема да биде профитабилна.“
Бугарија има 51 отсто акции во проектот преку државното Национално претпријатие за електростопанство.
Преостанатите 49 отсто од акциите се во сопственост на германското претпријатие РВЕ, кое бара партнер за поделба на финансискиот товар и избегнување на ризикот од учеството во проектот.
Бугарија потпиша договор со руското претпријатие Атомстројекспорт, заедно со француското претпријатие Арева и германското Сименс, за изградбата на нуклеарниот реактор, кој, според плановите, треба да биде целосно оперативен до средината на 2014 година.
Дотогаш, неговата цена ќе скокне на повеќе од 6 милијарди евра, кои ќе ја зголемат цената на електричната енергија, предупредуваат експертите.
Атомстројекспорт потпиша договор за изградба на нуклеарката Белене во рамките на согласноста што беше постигната за време на посетата на поранешниот руски претседател Владимир Путин на Софија во јануари 2008 година.
Владата во земјата, предводена од социјалистите во тоа време, потпиша уште два други енергетски договори со Русија -- за гасоводот Јужен тек и за нафтоводот Бургас-Александрополис -- за време на посетата.
Џанков рече дека владата ги проценува сите големи енергетски проекти за да види „какви можности постојат за одложување или, во некои случаи, за откажување и за какви парични казни се работи“.
Тој, исто така, посочи дека земјата е можно да одлучи да го откаже своето учество во нафтоводот Бургас-Александорполис.
