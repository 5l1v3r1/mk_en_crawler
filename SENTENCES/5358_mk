19/10/2010
Од Мишко Талески за Southeast European Times во Скопје -- 19/10/10
Терористичките закани излегуваат од дометот на надлежностите за Европскиот форум за намалување на ризикот од катастрофи (ЕФДРР), но неодамнешните активности на радикалнитре групи ќе бидат опфатени во оваа програма, рече Панде Лазаревски, националниот координатор на Македонија за намалување на ризикот од катастрофи, во ексклузивното интервју за SETimes.
Maкедонија го презеде претседавањето со форумот на почетокот од октомври, откако доби признание за својата програма за управување со кризи, за време на поплавувањето на Охридското Езеро во февруари.
„Националната програма на Македонија за намалување на ризикот од природни и човечки предизвикани катастрофи ужива признание на меѓународно ниво поради своите уникатни концептуални решенија, и оправдано се смета за референтна точка на светско ниво“, рече Лазаревски.
Македонскиот модел вклучува централна команда која го координира одговорот на итни ситуации преку кој владините агенции, приватниот сектор и академијата работат ефективно и ефикасно, рече тој.
Целта на програмата е да обезбеди интегриран пристап кон превенцијата, раното предупредување, справувањето и надминувањето на последиците од катастрофите, рече Лазаревски.
Неговиот тим во Центарот за управување со кризи во Скопје ја постави програмата по двегодишни истражувања.
„Во 1990-тите, системот на цивилна одбрана во Македонија беше целосно маргинализиран, па дури и запоставен“, рече скопјанецот Богдан Несторовски (46) за SETimes. 
„Конечно се појави нова можност да се создаде безбедно општество и да се научат сегашните и идните генерации како да се однесуваат во време на криза.“
Македонскиот модел е заснован на американската Внатрешна безбедност, објасни Лазаревски. 
Соединетите Држави й помагаа и ја советуваа Македонија во изготвувањето на програмата, која беше спроведена минатата година. 
Македонската програма го користи американскиот концепт на Инцидентен команден систем за управување со вонредни состојби, како и американскиот механизам на Системот за итни операции, со цел да загарантира локална, државна и федерална комуникација.
„Истата претставува сериозен придонес во светските напори за создавање поотпорен и побезбеден свет“, рече претседателот на Консултативниот совет на Националната програма, Георги Ефремов. 
„Таа претставува интегрирачки инструмент кој гарантира синергија за сите ученици.“
Програмите за подготвеност во итни ситуации се исклучително важни на Балканот, со оглед на големата веројатност од избивање кризи; поплавите во Словенија и Хрватска минатиот месец и актуелното загадување со отровната кал што се ширеше од Унгарија, се последните примери, рече Ефремов.
Македонија ќе го фокусира своето претседавање со форумот на систематската поддршка за другите земји да подготват национални платформи, рече Лазаревски. 
Ќе се вложат напори за подготвување и адаптирање на климатските промени. 
Особено внимание ќе биде посветено на безбедноста на градовите, болниците и училиштата.
Македонија стана 11-тата европска држава која изготви стратегија за управување со кризи. 
Бугарија и Хрватска имаат исто така кризни програми, а и Турција вели дека планира да спроведе таква програма.
