15/12/2009
АНКАРА, Турција -- Премиерот Реџеп Тајип Ердоган во понеделникот (14-ти декември) повика на национално единство и ја критикуваше минатонеделната одлука на Уставниот суд за забрана на прокурдската Партија за демократско општество (ДТП). 
„Нашата позиција против затворањето на ДТП е јасна ... 
Ние сме против затворање на партиите. 
Сметаме дека треба да се казнуваат поединци, а не [партиски] идентитети“, рече Ердоган во парламентот, во својот прв коментар за ова прашање. 
Во меѓувреме, протестите против забраната на ДТП продолжија во понеделникот во Дијарбeкир, каде што полицијата употреби солзавец за да растера околу 10.000 демонстранти. 
Многу апсења беа објавени по изјавите на некои членови на парламентот од ДТП, кои дојдоа во градот за да разговараат за својата идна стратегија. 
Одлуката за забрана на партијата -- под сомневање за врски со терористичката Курдистанска работничка партија (ПКК) -- стапи на сила во понеделникот.
Во вторникот полицијата објави дека сопственик на продавница отворил оган врз демонстрантите што протестирале против затворањето на ДТП во југоисточната провинција Мус, убивајќи двајца демонстранти. 
Неколку други беа повредени. 
(AФП, ББС, Ројтерс, Хуријет - 15/12/09; Ројтерс, АФП, Еуроњус - 14/12/09)
