27/04/2006
Од Марина Стојановска за Southeast European Times во Скопје – 27/04/06
Новиот закон што го подготви македонската влада ја промовира медијацијата како вонсудска постапка за решавање на споровите.
Законот -- дел од целокупниот судски реформски пакет кој има за цел исполнување на критериумите на ЕУ -- ќе биде применлив во граѓанските, трговските, работните и потрошувачките спорови, но нема да се применува во колективните работни односи, кривичните постапки и административните постапки.
Како алтернатива на судските постапки, медијацијата има потенцијал да го олесни товарот на судството и да поттикне поголема ефикасност.
Искуството на другите земји каде што е воведена медијацијата покажува дека малите и средните претпријатија се вообичаено првите што се свртуваат кон овој пристап.
Во медијацијата, двете страни во спорот се согласуваат да им помогне трета страна за постигнување на прифатливо решение.
Целата процедура е транспарентна и трошоците ги сносат со взаемен договор двете страни.
Сумите што треба да се платат се одредуваат според претходно утврдена листа.
Медијаторите се честопати адвокати, но може да доаѓаат и од друга професија.
Во секој случај, секој кој ќе ја преземе оваа улога, мора да добие сертификат од Комората на медијатори.
Овој месец, Министерството за правда потпиша меморандум на разбирање со Меѓународната финансиска корпорација (ИФЦ) -- дел од групата на Светската банка -- за воспоставување на ефикасен медијациски систем во текот на следните три години.
„Ние сме многу заинтересирани за промовирање на овој ефикасен начин на решавање на бизнис споровите во Македонија.
Ова претставува важен дел од нашата стратегија на промовирање на витален приватен сектор и подобрување на севкупната бизнис клима во земјата преку инвестирање, како и преку активности за техничка помош“, рече Антоан Курсел-Лабрус од ИФЦ.
Иницијативата е дел од проектот на ИФЦ, Алтернативно решавање на споровите, започнат во 2004 година со средства од Холадија.
Оттогаш, правната рамка за медијацијата добива облик, изнесени се трите програми за обука за 50 потенцијални медијатори и организирани се две тркалезни маси и една конференција за АДР (алтернативното решавање на споровите) за промовирање на користењето на медијацијата.
