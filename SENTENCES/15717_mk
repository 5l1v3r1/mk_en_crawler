20/08/2006
БЕЛГРАД, Србија -- Властите мора да обезбедат докази за ефикасноста на акциониот план за соработка со Трибуналот на ОН до средината на септември, рече Расим Љајиќ, шефот на националниот совет за врски со МКТЈ и еден од официјалните претставници задолжени за реализација на планот, во петокот (18-ти август).
На прес-конференцијата Љајиќ рече дека Србија го следи таканаречениот хрватски модел за соработка во врска со воените злосторства, кој му овозможи на Загреб да започне преговори за пристап со ЕУ пред еден од главните обвинети на Трибуналот, генерал Анте Готовина, да биде уапсен.
„Сметам дека имаме добри шанси да го сториме тоа тука, да дадеме конкретни докази дека вложуваме огромни напори за лоцирање и апсење на [Ратко] Младиќ“, рече Љајиќ.
Претходно оваа година, помалиот владин партнер Г17 Плус објави дека ќе ја напушти коалициската влада, ако разговорите за Договорот за стабилизација и асоцијација помеѓу Србија и ЕУ -- блокирани во мај поради случајот на Младиќ -- не продолжат до крајот на септември.
(Политика, Бета - 19/08/06;
Taнјуг, РТС - 18/08/06)
