16/06/2011
(Ројтерс, АП, Блумберг, УПИ, Би-Би-Си, Индепендант, еКатимерини - 16.06.11; AНА-МПА, еКатимерини, Ројтерс, АФП, Би-Би-Си, ДПА, Блумберг, ВОА, РФЕ/РЛ - 1./06.11)
Премиерот Јоргос Папандреу се очекува да ја претстави новата влада в четврток (16-ти јуни) и да ја стави на гласање за доверба во текот на следните денови, надевајќи се дека ќе добие поддршка и за планот на штедење кој треба да ја спречи земјата да го одложи исплаќањето на долгот.
Тој ја објави одлуката за формирање нова влада на крајот од денот на шпекулации и насилни протести во Атина во средата, откако разговорите за коалициска влада меѓу владејачката ПАСОК и главната опозициска Нова демократија (НД) пропаднаа.
„Со посветеност нашата влада води битка за спас на земјата веќе 20 месеци“, рече Папандреу. 
„Ги презедовме гревовите на другите на свој грб.“
Во мај минатата година Грција обезбеди пакет за спас во висина од 110 милијарди евра, од ЕУ и ММФ, согласувајќи се за возврат да спроведе серија непопуларни реформи за спречување на земјата да доцни со исплатите, што во тој момент беше долг од преку 215 милијарди евра.
Сепак, суверениот долг на Грција оттогаш порасна на 340 милијарди евра. 
Нејзиниот буџетски дефицит неодамна се зголеми на 10,5 отсто од БДП, што е далеку над целта од 7,5 отсто поставена во програмата за спас.
ММФ, Европската комисија (ЕК) и Европската централна банка (ЕЦБ), кои го следат напредокот на земјата во спроведувањето на предвидените реформи, објавија на почетокот од јуни дека се потребни понатамошни мерки на штедење за да се исполнат целите на договорот за спас.
Во меѓувреме, приносот на 10-годишната обврзница на Грција се зголеми повеќе од двојно од мај 2010 година, достигнувајќи ново рекордно ниво од 18,4 отсто во средата, додека претставниците на еврозоната ги завршуваа повеќе од шестчасовните разговори за вториот план за финансиска помош без да постигнат консензус.
За да обезбеди нов финансиски договор, кој наводно може да достигне 120 милијарди евра, владата на Папандреу одобри нова среднорочна програма на штедење и ја поднесе до парламентот минатата недела.
Мерките го покриваат периодот 2012-2015 и предвидуваат значително намалување на работните места во јавниот сектор, даночни зголемувања и понатамошни кратења на трошоците, како и план за приватизација од 50 милијарди евра. 
Владата се надева дека програмата ќе помогне да се затвори финансиската празнина од околу 30 милијарди евра следната година.
Многу Грци, вклучително и некои членови на ПАСОК, жестоко се противат на новиот план. 
Илјадници луѓе се приклучија на генералниот штрајк во средата и демонстрантите во Атина се обидоа да го блокираат парламентот за да ги спречат пратениците да влезат.
Митингот се претвори во насилство, при што демонстрантите фрлаа камења и молотови коктели и се судрија со полицијата, која употреби солзавец и парализирачки гранати против демонстрантите. 
Во протестите беа повредени скоро 50 луѓе, вклучително и 36 полицајци.
По соопштението на Папандреу дека ќе формира нова влада, двајца пратеници од неговата партија, вклучително и поранешниот министер за јавен ред, Јоргос Флоридис, поднесоа оставка од функцијата, нанесувајќи му нов удар на премиерот.
