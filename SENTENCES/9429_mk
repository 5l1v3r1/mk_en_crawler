02/07/2012
Дражен Ремиковиќ за Southeast European Times во Подгорица -- 02.07.12
Заедно со даденото зелено светло за разговорите за пристапување со Црна Гора во петокот (29-ти јуни), претставниците на ЕУ упатија и големо предупредување до земјата. 
Црна Гора ќе мора да вложи големи напори, особено во борбата против криминалот и корупцијата, за успешно да ги комплетира преговорите.
Европските министри, на состанокот во Луксембург претходно оваа недела, побараа Унијата да започне предвремени разговори за чувствителните прашања -- владеењето на правото, независноста на судството и основните права -- „за да се овозможи максимално време за воспоставување на неопходната легислатива, институциите и солидни резултати во спроведувањето“.
„Почнувањето од најтешките поглавја ја открива целата резервираност на ЕУ во врска со подготвеноста на балканските земји да пристапат во [Унијата]“, напиша Роса Балфур, висок политички аналитичар во Центарот за европска политика во Брисел, во извештајот објавен на 26-ти јуни.
Европската комисија рече дека Црна Гора ќе биде првата земја-кандидатка што ќе започне преговори за пристапување според новиот систем. 
Поглавјата 23 и 24 -- во врска со судскиот систем и човековите права и борбата против корупцијата -- ќе бидат најпрво отворени, и напредокот во овие области ќе биде следен до затворањето на преговорите.
„Црна Гора мора да сфати дека борбата против корупцијата е од најголем интерес за неа, и дека резултатите може да се постигнат само со професионални и оспособени институции. 
Ќе има потреба за силна политичка волја, која во моментов е недоволна“, изјави за SETimes Далиборка Уљаревиќ, директорка на Центарот за граѓанско образование, една од невладините организации што се занимаваат со европската интеграција и граѓанските права.
Минатиот месец, Би-Би-Си и Проектот за пријавување организиран криминал и корупција обелоденија бројни нерегуларности и случаи на корупција на високо ниво во црногорската Прва банка, семеен бизнис на поранешниот премиер Мило Ѓукановиќ.
Наводно, најголемите кредити на Прва банка биле издадени за групи и поединци поврзани со Ѓукановиќ, претседателот на владејачката Демократска партија на социјалистите, која беше на власт 22 години. 
Тука влегуваат претпријатија поврзани со Станко Суботиќ, кој беше обвинет од италијанскиот оддел за борба против мафијата, и Дарко Шариќ, осуден шверцер на дрога кој сега се наоѓа во бегство.
Дритан Абазовиќ, член на невладината организација Форум 2010, вели дека процесот на пристапување на Црна Гора нема да биде ниту брз, ниту лесен, и ќе зависи од политичката волја за реформи.
„Отворањето на преговорите повеќе е поврзано [со] добрата волја на ЕУ отколку со заслугите на владата на Црна Гора. 
Она што е сигурно е дека Црна Гора ќе биде прва што на своја кожа ќе го почувствува тоа што значи отворање на преговорите со најтешките Поглавја 23 и 24“, рече Абазовиќ за SETimes.
Миодраг Вуковиќ, претседател на парламентарниот Комитет за европска интеграција, пак, рече дека отпочнувањето на разговорите претставува победа за Црногорците.
„Направено е многу, но вистинската работа ќе дојде допрва. 
Очекувам да ги завршиме преговорите за пет години“, рече Вуковиќ за SETimes.
Жителот на Подгорица Стеван Вукчевиќ (28) рече дека ова е вистинска можност Црна Гора конечно да стави крај на „партнерството со криминалот“, кој, како што додаде тој, е во сите пори на државните институции.
„Организираниот криминал е тесно поврзан со државното раководство ... 
Сепак, никој не правеше ништо во врска со тоа. 
Европа нема да им дозволи на некои криминалци да станат нејзини членови. 
Затоа, мислам дека со почетокот на преговорите ќе започне и широкото чистење на криминалот по кое Црна Гора, за жал, стана [позната]“, рече Вукчевиќ за SETimes.
Златко Радовиќ (29), инженер од Подгорица, рече дека ова е дефинитивно добра вест.
„Пристапувањето може само да донесе дополнителни бенефиции за граѓаните, како што се фондови со пари, квалитет на животот, и посредено општество“, рече Радовиќ за SETimes.
