16/02/2012
Линда Карадаку за Southeast European Times во Приштина -- 16.02.12
Во обид за продолжување на борбата против корупцијата, во средата (15-ти февруари) беше отворен косовскиот Совет за борба против организираниот криминал, од страна на претседателката Атифете Јахјага.
Советот има за цел да ги здружи засегнатите лица во Косово, институциите, независните агенции и претставниците на граѓанското општество да ги координираат активностите на агендата против корупцијата, да придонесат за антикорупциската стратегија и да ги спроведуваат антикорупциските закони.
„Претседателката е посебно во позиција да го води советот поради нејзината консензуална и непартиска улога, поддржана од нејзините уставни овластувања за гарантирање на уставното функционирање на косовските институции“, рече за SETimes Арјана Ќосај-Мустафа, правна советничка на претседателката.
Јахјага подвлече дека советот не е извршно тело, но ги координира и предлага измените на законите и другите правни дејства.
„Значи, ние се организираме и работиме подобро од оние што [практикуваат] корупција“, рече таа.
„Овој совет има намера [да поттикне] редовно меѓуинституционално информирање, хармонизирање и координирање на периодичните извештаи преку кои се мерат нашите резултати во борбата против корупцијата“, рече Јахјага.
Ќосај-Мустафа рече дека советот ќе предлага измени на законите во врска со корупцијата и ќе објавува свои мислења во врска со спроведувањето на законите, законодавната агенда и стратешкото планирање за антикорупциски активности.
Косовскиот аналитичар Рамадан Иљази вели дека формирањето на советот претставува важно остварување.
„Иако Косово има цврста законодавна рамка против корупцијата и сите институции што му се потребни за борба против корупцијата, координацијата и комуникацијата меѓу нив се ограничени.
Тоа е една од сериозните пречки во борбата против корупцијата“, рече Иљази за SETimes.
Иљази рече дека од суштинска важност е советот да се состанува редовно за да разменува информации и детално да ги разгледуваат предизвиците и тешкотиите што ги имаат во меѓусебното работење.
Сепак, тој посочува дека претседателот не го проширува мандатот на советот повеќе од улога на олеснувач.
„Иако формирањето на советот за олеснување на борбата против корупцијата е важен, вистински предизвик ...
и останува недостатокот на доволно политичка волја за вистинско чистење на јавните институции и процесите на носење одлуки, од корупција“, вели Иљази.
Косовскиот премиер Хашим Тачи го поздрави советот, велејќи му на својот кабинет:
„Бидејќи ги вклучува сите, ние ќе имаме успех во борбата за владеење на правото“.
Косово им се придружи на неколку други земји во регионот со формирањето на советот.
Романија го формираше својот Национален антикорупциски директорат во 2002 година.
Истиот му поднесува извештај на министерот за правда.
Србија го формираше својот Антикорупциски совет во 2001 година и неговата главна задача е да обезбеди експертска помош за владата во борбата против корупцијата.
Србија, исто така, формираше Антикорупциска комисија, која ја сочинуваат премиерот, министрите и шефовите на другите централни оддели и е одговорна за целокупната соработка во борбата против корупцијата.
Maкедонија ја формираше државата Антикорупциска комисија во 2002 година.
Комисијата нема надлежност за водење истраги и може само да ги доставува информациите до кои дошла до надлежните тела и да дава препораки.
Во Албанија владата одлучи во 2005 година да формира антикорупциска Оперативна група, предводена од премиерот.
Ливија Саплацан, портпаролка на романската Национална антикорупциска дирекција (ДНА), изјави за SETimes дека дирекцијата наишла на неколку пречки во текот на изминатите десет години.
„Нападите против корупцијата на високо ниво вклучуваат одредени ризици, кои мора да се преземат од самиот почеток.
Оние што се испитуваат за коруптивни дејства се чувствуваат загрозени и, како резултат на тоа, нема да се двоумат да го искористат своето политичко, економско или медиумско влијание за да реагираат.
Дирекцијата се обвинува дека е политички инструментализирана, дека нејзините обвинители вршат злоупотреби, дека тие уништуваат кариери, дека прават претстави за медиумите -- обвинувања кои се неосновани.“
Саплацан додаде дека понекогаш е тешко да се нема извршна власт.
„Обврската на обвинителите да побараат зелено светло од парламентот за истрагите кои се однесуваат на министрите или поранешните министри, ги блокира некои од овие истраги.
Во т.н. „случаи на големи риби“, судењата се одолговлекуваат со години, што остава впечаток дека обвинетите остануваат неказнети.“
*SETimes correspondent Paul Ciocoiu from Bucharest contributed to this report.
