14/12/2012
Катица Ѓуровиќ за Southeast European Times во Белград -- 14.12.12
Судовите на Балканот се преплавени со нерешени случаи, но сеопфатните мерки преземени во Црна Гора се можеби начин да се елиминираат заостанатите случаи и да се подобри транспарентноста на судството, велат правните експерти.
„Судовите во Црна Гора повеќе не се преоптоварени со стари случаи.
Траењето на судските процеси, жалбените постапки и вонредните правни лекови е драстично намалено, така што судски процес што траеше три години и седум месеци во просек, сега трае четири месеци“, рече за SETimesВесна Меденица, претседателка на Врховниот суд на Црна Гора.
Реформите овозможија преоптоварените судови во Црна Гора да им доверат случаи на помалку оптоварените, како и трансфер на судии за помош во оптоварените судови.
Прекувремената работа и работата во саботи е сега опција, како и ангажирањето професионални експерти, претежно пензионирани судии на Врховниот суд, со цел да им помогнат на судиите за поефикасно носење на пресудите.
Црна Гора, исто така, го одреди како своја политика вработувањето на повеќе судии и ги пополнува испразнетите места, нешто што претходно беше долга процедура што се правеше во парламентот, преку процедура која не трае повеќе од 40 дена.
Покрај тоа, сите претседатели на судовите во Црна Гора се состануваат еднаш месечно и подготвуваат работен план со крајни рокови за случаите што одземаат многу време како што се оние за организираниот криминал и корупцијата.
Правните експерти во регионот го поздравија напредокот постигнат во Црна Гора.
„Веќе спроведуваме слични мерки ...
особено [за] прераспределбата на работа и подобрувањето на судските мрежи“, рече заSETimesМилица Вучковиќ, претставничка на српското Министерство за правда.
Судовите во Србија моментно имаат 3,5 милиони случаи во постапка.
Новата судска мрежа, која беше воспоставена во 2008 година за забрзување на судскиот процес, ги намали 138-те општински судови на 34 основни судови, според Драгана Бољевиќ, претседателка на српското Здружение на судии.
„Сега имаме ситуација кога има помалку судови и судии, но повеќе случаи“, рече Бољевиќ за SETimes.
Со оглед на таа ситуација, судската парница може да трае со години и уставниот суд е преплавен од граѓански жалби за потврдување на нивното право на брз судски процес.
„Бројките покажуваат нееднаков пристап кон правдата и нерамноправна позиција во која се наоѓаат граѓаните и правните субјекти додека бараат заштита на своите права“, рече Бољевиќ.
Соочено со сериозен број заостанати случаи, српското Министерство за правда формираше работна група во август за решавање на проблемот.
„Оваа група создаде критериуми за повторно отворање основни судови на местата каде што [некогаш] постоеја.
Во зависност од бројот на ,стари’ случаи, министерството ќе се обиде да определи и примени мерки што ќе бидат преземени во одредени судови за решавање на сите случаи во разумен временски рок“, рече Вучковиќ за SETimes.
Владата објави дека ќе отвори скоро 80 нови судови следната година.
Истата планира и повторно отворање судови во големите градови и формирање судови долж границата сo Бугарија.
Другите планирани мерки вклучуваат додавање судии и судски персонал, привремена промена на работното време и ангажирање приватни правни експерти, кои ќе им помогнат на судовите да ги затворат старите случаи, рече Вучковиќ.
