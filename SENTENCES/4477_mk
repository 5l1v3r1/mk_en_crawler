29/12/2008
Од Јусуф Рамадановиќ за Southeast European Times во Сараево - 29/12/08
Во согласност со актуелниот административен систем од два ентитет на земјата, полициските сили во Босна и Херцеговина егзистираат како две одделни тела, од крајот на конфликтот во периодот 1992-1995 година.
Иако се преземаат прелиминарни мерки за обединување на двете сили, операциите на терен и понатаму се поделени, со одделни синџири на команда и одделни надлежности.
Ситуацијата им оди во прилог на оние што се занимаваат со криминал, како шверцерите со дрога или крадците на автомобили, особено во областите во близина на демаркациските линии меѓу ентитетите -- вклучително и главниот град Сараево.
Во ноември, на пример, група криминалци украде „ауди 80“ во Сараево.
Полицијата ги забележа следниот месец додека возеле со украдениот автомобил во околината на градот Добриња, кој е поделен со демаркациска линија на ентитетите.
Бандата, наводно, успеала да влезе во друго возило паркирано во областа.
Гонети од полицајците на Федерацијата на БиХ (ФБиХ), криминалците се упатиле кон ентитетот на босанските Срби, Република Српска, но удриле во дрво.
За нивна среќа, несреќата се случила на место што лежи на границата меѓу ентитетите.
Додека полицијата на ФБиХ и нивните колеги од босанските Срби се карале кој треба да го испита случајот, крадците избегале.
Сопственикот на украдениот автомобил -- кој бил запален во несреќата -- останал со својата изгорена шасија.
Престапниците и понатаму се на слобода.
Иако овој инцидент беше особено драматичен, не беше и невообичаен.
Криминалците рутински ја вклучуваат линијата меѓу ентитетите во своите планови за бегство, знаејќи дека расправиите околу јурисдикцијата во голема мерка ќе го одложат спроведувањето на правдата.
Полицијата се соочува со пречки во своите истраги поради системот во кој главен приоритет е одржувањето на политичките поделби врз основа на етничката припадност.
Иако властите се обврзани да ги почитуваат овие поделби, криминалците не го прават тоа.
Тие не ги признаваат границите, преминувајќи ги слободно и мешајќи се со своите соработници во двата ентитета.
Барем во подземјето, БиХ е обединета.
