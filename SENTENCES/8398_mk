16/09/2011
Мухамет Брајшори за Southeast European Times во Приштина -- 16.09.11
Посетата, само еден ден пред Приштина и ЕУЛЕКС да продолжат со царинската и полициската контрола на северните гранични порти 1 и 31, ги поттикна Србите во Северно Косово да ги блокираат главните патишта со импровизирани барикади, како и главниот мост на реката Ибар, кој го поврзува етнички поделениот град Митровица.
По состанокот со премиерот Хашим Тачи, шефот на НАТО Расмузен истакна дека Алијансата „е посветена на иднината на Косово. 
Сметам дека местото на Косово е во евроатланското семејство“. 
Тој додаде: „Она што се случува тука е важно за нас -- и за пошироката стабилност на регионот“.
Расмузен, исто така, ги повика сите страни да продолжат со косовско-српскиот дијалог и да се воздржат од насилство. 
„Многу е постигнато во изминатите 12 години. 
Но, не можеме да го земеме тој напредок здраво за готово“, рече тој, предупредувајќи дека „никој нема да има полза од враќањето на тензиите од минатото“.
Расмузен истакна дека НАТО можеше да го намали бројот на своите војници, што е доказ за напредокот на Косово во последниве години. 
Тој истакна дека КФОР нема да дозволи оваа работа да биде загрозена.
Тачи й се обрати на нацијата, повикувајќи ги луѓето од сите етнички групи да се воздржат од насилство, и ја истакна поддршката за Приштина од страна на меѓународната заедница. 
„Полицијата и царинските власти, заедно со НАТО и ЕУЛЕКС, ќе почнат со спроведување на оперативниот план за северот, и јас сум горд што го имаме вашето разбирање и поддршката на меѓународните партнери“, рече тој.
„Една од нашите тековни обврски за демократско и мултиетничко Косово беше и е владеењето на правото, и дури и со овој нов развој на настаните на северот, ние сме посветени на целосното почитување на уставот и законите на Косово, документот на [Ахтисари] и Резолуцијата на ОН 1244“, истакна Тачи.
Професорот по безбедност, Абдула Хајдари, изјави за SETimes дека посетата на Расмузен ја покажува посветеноста на НАТО на Косово и регионот. 
„Во време кога НАТО се занимава со Либија, ова покажа дека Косово и Западен Балкан се сé уште високо на агендата на Алијансата. 
Оваа посета треба да се смета за предупредување дека насилството нема да се толерира.“
Енѓелуше Морина, извршен директор на Косовската иницијатива за стабилност, изјави за SETimes дека посетата „е добра работа, бидејќи потврди дека КФОР има одговорност за ситуацијата, и [Расмузен] ги потсети двете страни, Косово и Србија, дека НАТО нема да дозволи ситуацијата да се врати на онаа од 1999 година“.
На северот, додава таа, „Мора да има јасна командна структура. 
Судовите мора да се отворат, полицијата и царината мора да се присутни таму и внимателно да [работат] со локалните Срби кои се манипулирани од Белград. 
Ниту една држава не може да функционира со два синџири на команда“, вели Морина.
Амбасадорите на Франција, Германија, Италија, Велика Британија и САД издадоа изјава во која потврдуваат дека операцијата во петок е координирана со ЕУЛЕКС и НАТО, што не беше случај на крајот од јули, кога изби насилството на Портите 1 и 31.
Според специјалниот претставник на ЕУ, Фернандо Џентилини, „Многу е позитивно тоа што косовските власти се консултираа со нас за ова. 
Се надевам дека тоа ќе овозможи спроведување на договорот постигнат на преговарачката маса. 
Планот треба да помогне да се спречи шверцот и да се подобри безбедноста во единствената царинска зона на Косово“.
