01/12/2006

Цените на електричната енергија во Романијa се зголемија за 4,7 отсто во петокот (1-ви декември), со одлуката на регулаторната комисија за електрична енергија АНРЕ. 
Зголемувањето, првично планирано за јануари 2007 година, беше ставено во сила претходно поради зголемувањето на цените на меѓународните пазари на енергија.
***
Aлбанското претпријатие за електрична енергија КЕШ одлучи да купи електрична енергија за 2007 година од пет снабдувачи -- локалните ГСА, Вондер пауер, швајцарскиот Ател, ЕГЛ и ЕФТ. 
Петте претпријатија поднесоа понуди на неодамнешниот тендер на владата за увоз на струја.
***
Премиерот на Република Српска (РС) Mилорад Додик рече дека нацрт-договорот за продажбата на рафинеријата за нафта на РС Босански брод, производителот на моторно и индустриско масло Модрица и снабдувачот со гориво на мало Петрол, со избраниот купувач -- рускиот Зарубезхнефт -- ќе биде готов за неколку дена. 
Зарубезхнефт ќе плати 121,3 милиони евра за 70 отсто од Босански брод, 66,75 отсто од Модрица и 70 отсто од Петрол.
***
Европската комисија (ЕК) уште повеќе ќе го заостри режимот за увозот на земјоделски производи од Бугаријa и Романијa откако двете земји ќе станат членки на ЕУ на 1-ви јануари. 
ЕК рече дека одлуката произлегува од потребата да се спречи евентуалната дистрибуција на месо и млечни производи со „сомнителен“ квалитет или потекло.
***
Хрватскиот приватизационен фонд го објави новиот тендер за продажба на 80,2 отсто од акциите на локалното претпријатие за алуминиум ТЛМ на 27-ми ноември. 
Минималната цена е 6 милиони евра. 
Идниот сопственик мора да инвестира дополнителни 92 милиони евра во следните три години и да ги задржи 1.400-те вработени во првите две години по купувањето. 
Крајниот рок за поднесување на понудите е 12-ти декември.
***
Светската банка й додели заем на Романијa од 180 милиони американски долари за поддршка на транспортниот сектор. 
Кредитот, кој има период на достасаност од 17 години и 5-годишен грејс-период, ќе биде искористен за финансирање на програмата за одржување на инфраструктурата на патиштата и железничките линии.
***
Растот на цената на потрошувачката во Косово се намали од 2 отсто за период од една година во септември на 0,4 отсто за период од една година во октомври. 
Падот се припишува на намалувањето на цената на храната и намалените транспортни трошоци.
(Разни извори -- 24/11/06-01/12/06)
