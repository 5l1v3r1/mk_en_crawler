25/10/2004
Од Фатих Баран за Southeast European Times во Истанбул - 25/10/04
По 41 година поминати во чекалницата на ЕУ, Турција направи значаен чекор напред кон членството претходно овој месец, со објавувањето на позитивниот извештај од страна на Европската комисија (ЕК). 
Врз основа на препораките на извештајот, водачите на ЕУ се очекува да донесат одлука на нивниот самит во декември за тоа дали да започнат разговори за пристап со Турција.
И покрај тоа што извештајот беше причина за славење, тој, исто така, донесе и загриженост. 
Иако препорача започнување на разговорите за пристап, ЕК, исто така, наведе и голем број услови и одредби. 
Анкара се спротивстави на дел од нив. 
Конкретно, Владата смета дека одредбите со кои се предвидуваат преговори „со отворен крај“ и евентуалните рестрикции на трудовата имиграција се дискриминирачки и спротивни на изминатата практика.
„Ние сакаме расчистување на изјавите за слободна трудова имиграција и отворениот крај на преговорите“, рече министерот за правда, Чемил Чичек. 
„Сакаме оние елементи кои се разликуваат од претходната практика и начините на кои кандидатите се третирани, да бидат променети до 17-ти декември.“
Поради континуираното несогласување во рамките на ЕУ во врска со евентуалното турско членство, одредбите на ЕК се чини дека имаат за цел смирување на стравувањата за масовен прилив на работници. 
Со вкупно 68 милиони жители Турција би била една од најголемите членки на Унијата, додека нејзината кревка економија би можела да има неизвесно влијание врз блокот. 
Сепак, попречувањето на слободното движење на луѓе е спротивно на законите на ЕУ.
ЕУ „нема причина да се плаши од пристапот на Турција“, рече претседателот на ЕК, Романо Проди, при објавувањето на извештајот. 
Сепак, додаде тој, Европа „мора да избегнува евентуално компромитирање на конструкцијата која ја градиме во изминативе 50 години“.
Процесот на преговорите ќе ја принуди Турција да работи поенергично на хармонизирањето на своите закони со оние на ЕУ. 
Една од главните области на реформа претставува земјоделството. 
Скоро 40 отсто од населението на земјата е вклучено во овој сектор. 
Земјата ќе треба да ги подобри своите квалификации на своите земјоделски работници и да го унапреди квалитетот на своите земјоделски производи, кои ќе кружат во Унијата.
Друго важно прашање е енергијата. 
ЕУ е една од главните извозници на енергија, а географската позиција на Турција ја прави „енергетски коридор“ помеѓу Исток и Запад, како што изјави министерот за енергија на земјата, Хилми Ѓулер.
„Турција има уникатна геополитичка и геостратешка позиција. 
Таа претставува најважен правец за транспорт на енергетските ресурси на овие земји на глобалните пазари“, рече Ѓулер. 
Во оваа област, исто така, Турција мора да ја хармонизира својата политика со онаа на ЕУ.
Земјата, исто така, се соочува со предизвици на надворешната политика, како и со потребата за соработка со Унијата во борбата против нелегалната имиграција, шверцот и организираниот криминал, како и зајакнување на полициската и воената соработка. 
Од гледна точка на Анкара, сепак, првата и најважна точка на агендата е добивањето на датум за започнување на разговорите -- по можност, како што велат водачите, на почетокот од 2005 година.
