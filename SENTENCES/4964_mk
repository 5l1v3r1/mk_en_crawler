22/07/2009
Од Марина Стојановска за Southeast European Times во Скопје -- 22/07/09
Ресен, живописен град на падините од планината Галичица веднаш до Преспанското Езеро, е познат по своите јаболкови овоштарници и прекрасните пејзажи.
Ресен е, исто така, уникатен уметнички центар, домаќин на една од светските професионални керамички колонии. 
Истата е основана во 1973 година од страна на двајца познати уметнички професори кои сакале да ја популаризираат вековната македонска традиција на грнчарство.
Секој август во изминатите 36 години Ресенската керамичка колонија кани десеттина уметници на единствено тринеделно дружење. 
Тие обично создаваат три до пет керамички парчиња, кои стануваат траен дел од уметничката колекција на колонијата.
„Фактот дека нема ништо околу вас, освен вашите колеги, ве прави смирен, релаксиран и инспириран“, рече македонскиот уметник и учесник на колонијата Соња Панкова.
Ресенската колонија е уникатна по тоа што „е единствената колонија на Балканот со своја сопствена изложба“, рече уметничкиот директор Митко Ноневски. 
Уметниците во студијата во Отешево добиваат глина, различни глазури, точила и модерни печки, во кои температурата може да достигне и до 1.000 Целзиусови степени.
„Имаме можност за креирање со користење на ресенската и велешката глина, што претставува ново искуство. 
Таа е со специјален квалитет и не е достапна во Словенија“, објасни словенечкиот уметник Нико Жупан.
Повеќе од 800 парчиња се создадени досега и се изложени во ресенскиот дворец Нијази бег во центарот, кој за многумина и самиот е уметничко богатство. 
Отоманскиот кмет Нијази бег го изградил во раните 1990-ти години, откако бил воодушевен од францускиот замок на разгледницата што ја добил.
Туристите кои доаѓаат во Македонија, посебно во блискиот Охрид, може да отпатуваат до Ресен преку живописната планина Галичица за уметничка инфузија.
Само на неколку милји од Ресен се наоѓа Отешево -- туристичка населба на Преспанското Езеро -- каде што се наоѓаат студијата на колонијата. 
Немојте да се изненадите од уличниот знак со стилизиран пеликан, неофицијален симбол на колонијата; пеликаните во Македонија ги има само на Преспанското Езеро.
Додека сте во Отешево обидете се да пливате и сончате на езерото, што е сосема поинакво чувство од она на вообичаените морски плажи. 
Вкусната храна во ресторанот „Рибарско село“ задолжително мора да се проба.
Ако не можете да го остварите ова патување, ресенската грнчарија може да се види и на патувачките изложби во Германија, Италија, Турција, Јужна Кореја, Хрватска, Србија, Бугарија и Грција.
