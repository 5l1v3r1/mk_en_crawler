02/06/2005
ХАГ, Холандија -- На рочиштето во средата (1-ви јуни) во судскиот процес против поранешниот југословенски претседател, Слободан Милошевиќ, во Трибуналот на ОН за воени злосторства беше прикажана видеоснимка од убиството на сребреничките Босанци. 
Обвинителот Џефри Најс ја презентираше лентата од јули 1995 година на која тој рече дека се прикажани убиствата на шестмина муслимани од страна на припадниците на „Скорпионите“, српска паравоена единица под команда на српското Министерство за внатрешни работи.
Во Белград министерот за човекови права на Србија и Црна Гора и претседател на националниот совет за соработка со МКТЈ, Расим Љајиќ, во средата објави дека белградското обвинителство започна истрага за наводната вмешаност на „Скорпионите“ во масакрот во Сребреница.
Исто така во средата, босанскиот Србин Бранко Грујиќ им се предаде на српските власти. 
Тој е обвинет за воени злосторства од 1992 година против босанските муслимани во Зворник. 
Хашкиот трибунал минатата година го предаде случајот на српското судство. 
Главниот обвинител на ОН, Карла дел Понте, в четвртокот ќе го посети Белград со цел да оствари разговори за соработката во врска со воените злосторства. 
(Дневни аваз, Независне новине - 02/06/05; ИВПР, Бета, ПБС БиХ, Index.hr, РТРС - 01/06/05)
