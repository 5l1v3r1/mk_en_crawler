19/12/2011
Бедрана Калетовиќ за Southeast European Times во Сараево -- 19.12.11
Најпознатата железничка пруга во поранешна Југославија, Брчко-Бановиќи, наполни 65 години оваа година и сé уште претставува симбол на меѓународната доброволна работа, бидејќи луѓе од целиот свет дојдоа да ја градат.
Изградена од околу 65.000 млади луѓе од поранешните југословенски републики и повеќе од 20 земји, пругата служеше за транспорт на јаглен до сите поранешни југословенски републики од малата рударска заедница во северно-источна БиХ.
„Ова навистина беше зафат што би заслужил признание дури и денес.
Се зборува дека една од групите млади дошла од Колумбија, и дека тие не знаеле каде точно се наоѓа БиХ на картата.
Ако земеме предвид дека тие не дошле со авион, туку со други транспортни средства, тежината на волјата на младите е јасна“, рече за SETimes организаторот на настанот, Зоран Благојевиќ.
Божо Новаковиќ, член на градежната иницијатива за пругата Брчко-Бановиќи, кој немал ни 18 години во тоа време, се сеќава:
„Работевме ден и ноќ и никому не му пречеше ништо, ниту најмалку тоа што сé правевме без пари.
Тоа беше големо пријателство на младите од целиот свет, вистинско братство и единство.“
Денес волонтерството е ретка појава во БиХ.
Исклучително високата стапка на невработеност во земјата е доволно деморализирачка за да го направи волонтерството работа на минатото.
Сепак, доброволната работа може да им даде на младите и возрасните драгоцено работно искуство и чувство на заедништво, нешто што БиХ може да го искористи за надминување на поделбите меѓу заедниците.
„Младите се помалку подготвени да работат без финансиска добивка, и тоа е разбирливо со оглед на тоа што социјалната ситуација е тешка.
Сепак, кога ќе видат насмевка на некого што му помогнале, нивниот став кон доброволната работа се менува.
Честопати им кажувам на политичарите дека доброволците што работат во здружението прават повеќе од оние што се платени за работата“, рече Емир Башиќ од невладината организација ИПАК во Тузла.
Еден од најголемите предизвици со кои се соочуваат доброволците во БиХ е отсуството на правна рамка.
„Доброволците знаат дека може да придонесат за работите во секторот на граѓанското општество, но земјата едноставно не сака правно да го регулира тоа“, рече за SETimes програмскиот раководител на ОН Доброволци во БиХ, Елизабет Зибенман.
„Не сум волонтирала до сега, но имам намера да го направам тоа, во случај тоа да е поврзано со образованието и универзитетските студии што ги завршив.
Мотивацијата за доброволната работа е да се помогне на заедницата и да се стекне некакво искуство, а не финансиска корист“, вели Маја Саликовиќ, моментно невработена професорка.
Железничката пруга Брчко-Бановиќи се сметаше за најголема повоена инвестиција во поранешна Југославија.
За само 190 дена, младите изградија околу 92 километри железница -- рекорд и до ден денешен.
