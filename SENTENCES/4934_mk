26/08/2009
(Заман - 25/08/09; Ворлд булетин, Џејмстаун фондејшн, Хуријет, Џрнал оф тркиш викли, Бианет - 24/08/09; Заман - 22/08/09; Ројтерс - 20/08/09)
Турската војска ги поддржува напорите за решавање на курдското прашање во земјата, но се противи на дијалог со забранетата Курдистанска работничка партија (ПКК), рече во вторникот (25-ти август) началникот на Генералштабот на армијата.
„Важно е државата да ги преземе неопходните мерки во економската, социо-културната и меѓународната област“, рече генерал Илкер Басбуг во официјалната изјава објавена на веб-страницата на Генералштабот. 
Тој, сепак, истакна дека војската „нема да учествува во никакви активности кои може да резултираат со контакт со терористичката организација или нејзините поддржувачи“.
Тој, исто така, рече дека не треба да се преземаат никакви мерки што би можеле да го поткопаат единството на Турција. 
Според уставот, рече тој, Турција е „единствена, неподелена држава“ и нејзин јазик е турскиот.
Слободата на дебатата не треба да вклучува теми „кои би го загрозиле постоењето на државата или би го отвориле патот за поларизација и поделба на земјата“, инсистираше генералот.
Изјавата дојде во време додека турската влада се обидува да ги интензивира сеопфатните реформи со цел ставање крај на неколкудецениските напади на ПКК. 
Сепаратистичката група, која се смета за терористичка организација од страна на ЕУ и САД, како и Анкара, започна кампања на насилство во 1984 година, при што во текот на овој процес животот го загубија повеќе од 40.000 луѓе.
Премиерот Реџеп Тајип Ердоган и неговата владејачка Партија на правдата и развојот се надеваат дека ќе ја намалат привлечноста на ПКК со зголемување на правата и можностите за турските Курди. 
Иако не се објавени конкретни детали од владиниот план, истиот, наводно, ќе ги намали ограничувањата за употреба на курдскиот јазик и ќе ги измени законите за контратероризам, кои во минатото беа користени за да се апсат деца за фрлање камења на полицијата.
Според весникот Заман, администрацијата на Ердоган бара начин за решавање на курдските барања во рамките на унитарната структура на државата. 
Но, досега се чини дека таа останува заробена меѓу турските националисти, кои велат дека предложените реформи се отстапка кон терористите, и курдските застапници, кои велат дека се несоодветни.
Во понеделникот, водачот на опозициската Републиканска народна партија остро го критикуваше владиниот план, велејќи дека ќе отвори простор за поделба на Турција по етнички линии. 
„Дури и мислењата искажани во рамките на овој процес се одразија на Турција на негативен начин“, рече Денис Бајкал.
Десничарската партија Националистичко движење отиде уште подалеку, обвинувајќи ја владата за „предавство“.
„Јасно е како ден дека проектот на премиерот ... 
има за цел исполнување, чекор по чекор, на барањата на етничките сепаратисти“, рече тој минатата недела, обвинувајќи дека САД и ирачките Курди стојат зад планот.
Прокурдската Партија за демократско општество, пак, ја обвини владата дека й недостасува политичка волја за реформи. 
„Наместо да ги брани демократските права на Курдите, кои се оспорувани 80 години, владата зазема плашлив и кукавички пристап ... 
правејќи заговор со неправедниот став на опозицијата“, се вели во изјавата на ДТП.
Партијата, која се соочува со можно затворање поради наводни врски со ПКК, врши притисок за автономија во главно курдскиот југоисточен дел од земјата, како и амнестија за членовите на ПКК -- барања кои владата вели дека ги преминуваат сите граници.
