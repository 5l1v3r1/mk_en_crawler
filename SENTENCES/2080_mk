23/06/2005
(Њујорк тајмс, i-Newswire - 23/06/05;
Новински центар на ОН, АП, Скотсмен, Кипарска новинска агенција - 22/06/05)
Висок официјален претставник на ОН во средата (22-ри јуни) пред Советот за безбедност рече дека и покрај тоа што кипарските Грци и кипарските Турци сакаат решение со кое би се ставило крај на поделеноста на Кипар, тој не може да препорача нова рунда разговори.
„Предвременото започнување на интензивен нов процес не би било препорачливо“, рече генералниот потсекретар за политички прашања на ОН, Киеран Прендергаст, информирајќи го Советот за својата посета на Кипар, Грција и Турција претходно овој месец.
„Ништо позитивно нема да се случи со нови напори кои ќе завршат, како и претходните два, со голем неуспех или со фрустрирачки ќор-сокак.“
Последните меѓународни напори за обединување на Кипар пропаднаа во април минатата година, кога кипарските Грци со големо мнозинство го отфрлија планот за решавање на проблемот спонзориран од ОН.
И покрај тоа што мнозинството кипарски Турци го поддржаа предложениот договор, на крајот само меѓународно признаениот дел на кипарските Грци од овој медитерански остров пристапи во ЕУ на 1-ви мај 2004 година.
Прендергаст истакна дека оттогаш има позитивен развој на настаните, вклучувајќи ги и „срдечните контакти“ помеѓу политичарите од кипарските Грци и кипарските Турци, во обид да се промовира меѓусебното разбирање.
„Сега, кога тие можат да преминуваат од другата страна, има корисни контакти и на други нивоа, и помеѓу експерти за одредена област ипомеѓу обичниот народ“, додаде Прендергаст.
Од друга страна, рече тој, се чини дека постои голем јаз помеѓу позициите на двете страни, а меѓусебната доверба е на ниско ниво.
И покрај тоа што двете страни велат дека сакаат решение, нема предуслови за постигнување на договор, рече тој.
„Луѓе од надвор може да помогнат, но овие две страни се оние кои мора да добијат визија, храброст и политичка волја потребна за постигнување на решение, со сé она што тоа подразбира, преку компромис“, рече Прендергаст.
„Водачите мора да ги водат, а не само да ги следат своите поддржувачи.“
Претседателот на кипарските Грци, Тасос Пападопулос, смета дека планот што го финализираше генералниот секретар на ОН, Кофи Анан, минатата година им даваше на кипарските Турци и Турција „сé што тие сакаа, повеќе отколку што им требаше и повеќе отколку што беше фер“, изјави Прендергаст пред Советот.
Претседателот на кипарските Турци, пак, Мехмет Али Талат, вели дека неговата страна ќе биде „подготвена да ја разгледа можноста за помали промени во рамките на параметрите на планот, но тој смета дека е многу важно да се има јасна и конечна листа на барања од страната на кипарските Грци“, според дипломатскиот претставник на ОН.
Талат, исто така, изрази разочараност од тоа што Советот за безбедност не успеа да реагира на позитивните извештаи на Анан од 28-ми мај минатата година и да ги укине рестрикциите врз кипарските Турци.
Анан даде до знаење дека има намера да се движи „многу внимателно“ во потрагата по решение, со оглед на ситуацијата.
