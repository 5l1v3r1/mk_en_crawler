30/05/2005
ЗАГРЕБ, Хрватска -- Хрватската и италијанската влада во саботата (28-ми мај) издадоа одделни изјави во кои се негира извештајот дека обвинетиот за воени злосторства во бегство, Анте Готовина, е уапсен во јужна Италија на почетокот на минатата недела.
Словенечката телевизија ПОП ја пренесе приказната за наводното апсење на генералот од страна на специјалната полиција во близина на јужниот италијански град, Кастело ди Цистерна.
По барањето на Загреб да ја потврди оваа информација, италијанскиот министер за надворешни работи изјави дека на листата на лица уапсени во Италија во изминатите неколку дена не се наоѓа името на Готовина.
Главниот обвинител на ОН, Карла дел Понте, ќе го посети Загреб оваа недела, на разговори за поранешниот генерал, чие апсење има клучно значење за започнување на разговорите за пристап со ЕУ.
Во другите вести, хрватскиот претседател Стипе Месиќ во петокот во Загреб се состана со унгарскиот колега, Ференц Мадл.
Мадл изрази целосна поддршка од страна на Унгарија за кандидатурата на Хрватска за пристап.
Тие, исто така, разговараа околу заедничките напори да бидат домаќини на Европскиот фудбалски шампионат во 2012 година.
(Вечерњи лист, ХРТ - 29/05/05;
ХИНА - 28/05/05;
ХРТ, ХИНА - 27/05/05)
