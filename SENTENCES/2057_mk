21/12/2004
Од Антонио Прленда за Southeast European Times во Сараево – 21/12/04
Претседавачот на Комисијата за реструктуирање на полицијата (ПРЦ) на Босна и Херцеговина (БиХ), Вилфред Мартинс, на 15-ти декември објави дека комисијата на највисоки локални и меѓународни претставници за безбедност постигнала консензус во врска со формирањето на единствена полициска структура за земјата, која ќе се следи на државно ниво.
Формирана од страна на високиот претставник Педи Ешдун во јули, ПРЦ се согласи да предложи Државната агенција за истрага и заштита, Државната гранична служба и новата Локална полициска служба да се здружат во единствени полициски сили, под контрола на Министерството за безбедност на БиХ.
Мартинс ќе му ги предложи своите препораки на Ешдаун пред крајот на оваа година.
„Како претседавач, сега мора да се повлечам за да го подготвам финалниот извештај.
Постои значителен број детални технички предлози за кои постои согласност од страна на полициските професионалци во БиХ, кои сега мора да бидат вклучени во овие документи“, рече Мартинс.
Сепак, членовите на ПРЦ не се согласија со бројот на областите во кои ќе функционира Локалната полициска служба.
Властите во ентитетот на босанските Срби, Република Српска (РС), инсистираат на тоа да се задржат министерствата за внатрешни работи на ниво на ентитетите, додека властите на Федерацијата на БиХ (ФБиХ) се заинтересирани за поцентрализирана структура.
Усвојувањето на предлогот на ПРЦ претставува еден од условите што ги постави Ешдаун на 16-ти декември, кога ја најави серијата мерки како одговор на несоработката на РС со Трибуналот на ОН за воени злосторства.
Ако РС не ги исполни овие критериуми, рече Ешдаун, „јас нема да се двоумам да преземам мерки кои се однесуваат директно и силно на имотот и институциите на РС, онолку колку што сум во состојба да го сторам тоа, и при тоа не е исклучена ниту една опција“.
Според објавениот преглед на предлогот на ПРЦ, Локалната полициска служба ќе функционира во Областите на локалната полиција под команда на локалните полициски комесари.
Групите на постојните општини ќе ги сочинуваат Локалните полициски области, а техничкиот полициски критериум ќе ја одреди нивната географска големина, облик и локација.
Постојните политички линии помеѓу ентитетите, кантоните во ФБиХ или областите во РС нема да имаат директно значење во формирањето на Локалните полициски области.
Во секоја Локална полициска област, Локалниот полициски совет, составен од локално избрани претставници, припадници на судската власт и водачи на заедницата ќе го задржат надзорот и одговорноста на заедницата.
Државната Агенција за полициска администрација ќе обезбеди основна централизирана поддршка на полициските служби во единствената структура, вклучувајќи го и координирањето на регрутирањето, промовирањето и трансферот на сите полициски официјални претставници под заеднички стандарди, плати и услови на рангот.
Механизмот на човечките ресурси ќе се користи за да се осигури дека полицијата ја одразува етничката структура на населението во БиХ.
„Овој предлог ги исполнува минималните услови одредени од страна на Европската комисија и специјалниот претставник на ЕУ, Хавиер Солана, за оваа реформа:
воспоставувањето на единствена структура, со сите надлежности во однос на легислативата за полицијата и финансирањето на полицијата на државно ниво“, рече Мартинс.
