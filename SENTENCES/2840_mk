28/08/2006
(Ројтерс, Интернешнал хералд трибјун - 27/08/06; AФП, ВОA - 26/08/06; AП, АФП, ББС, СНН, ЕУобсервер, веб-страница на финското претседателство на ЕУ, прес-центар на ОН - 25/08/06)
ЕУ вети дека ќе учествува со скоро 7.000 војници во проширените Привремени сили на ОН во Либан (УНИФИЛ) за време на состанокот на министрите за надворешни работи на блокот во петокот (25-ти август) во Брисел.
„Значајниот целокупен придонес на земјите-членки на УНИФИЛ покажува дека ЕУ ги исполнува своите обврски“, рекоа министрите во изјавата со заклучоците од состанокот. 
Покрај војниците, кои ќе бидат повеќе од половина од потребните за засилувањето на УНИФИЛ одобрено од ОН, нациите на ЕУ, исто така, ветија „значителни поморски и воздухопловни средства, командна, комуникациска и логистичка поддршка“, како и можен понатамошен придонес во иднина.
Формирани во 1978 година УНИФИЛ моментно бројат 2.000 војници и се под команда на францускиот генерал-мајор Ален Пелегрини.
Резолуцијата 1701 на Советот за безбедност, усвоена на 11-ти август, го одобри проширувањето на мисијата на сили од 15.000 војници. 
Работејќи заедно со војниците на либанската армија, клучните задачи на зголемините сили ќе бидат да се држат борците на Хезболах надвор од зоната во широчина од 30 километри во јужен Либан, но не и да се разоружува милитантната група.
Со ветениот придонес од 3.000 војници, Италија ќе биде најголемиот контингент во проширените сили, кои сега некои почнаа да ги викаат УНИФИЛ 2. 
Франција рече дека ќе испрати вкупно 1.800 војници, покрај дополнителните 200 што веќе беа распоредени во Либан. 
Шпанија понуди да обезбеди 1.200 војници, а Финска 250 војници. 
Полска и Белгија рекоа дека првично ќе испратат 500, односно 302 војници, но и ќе ја разгледаат можноста за дополнителен придонес во иднина. 
Учеството на Белгија може да крајот да достигне скоро 400 војници, објави во петокот <i>Интернешнал хералд трибјун</i>.
Придонесот од другите земји-членки на ЕУ вклучува најмалку два воени брода од Данска и една фрегата, хеликоптер и специјални сили од Грција. 
Португалија, според АФП, ќе учествува со сé уште неопределен број војници, додека Германија се очекува да обезбеди неколку воени набљудувачки бродови и сили од 1.000 припадници, главно морепловци, но не и борбени сили.
На состанокот во Брисел во петокот, генералниот секретар на ОН, Кофи Анан, рече „Повеќе од половина од силите беа ветени денес. 
Не само сили на теренот, туку и поморски средства и воздухопловни средства, и кога ќе соберете сé заедно, Европа го обезбедува ’рбетот на силите“.
Две недели по прекинот на борбите помеѓу Израел и Хезболах, ситуацијата на теренот и понатаму е чувствителна. 
Шефот на ОН рече дека е важно силите да бидат испратени што е можно побргу. 
„Ние ќе го спроведеме ова во три фази“, објасни Анан. 
„Во првата фаза сакаме да внесеме околу 3.000 до 4.000 лица за многу брзо време, во следните неколку дена или недели. 
Потоа ќе имаме втора и трета фаза за да го завршиме нашето распоредување.“
Ветувањата на земјите-членки на ЕУ беа поздравени од страна на Израел и Либан.
По претходното испраќање на 50 војници, група од дополнителни 170 француски војници, специјалисти за расчистување на мини и реконструкции во петокот пристигнаа во јужниот либански град Накира. 
Франција ќе продолжи да ги води проширените УНИФИЛ до крајот на февруари, додека Италија не ја преземе командата.
