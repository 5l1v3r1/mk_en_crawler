06/01/2006
(Разни извори – 30/12/05 – 6/01/06)
Не е избран победник на неодамнешниот меѓународен тендер во Aлбанија за купување на струја за 2006 година, објави владата на 30-ти декември.
Владата одлучи да не потпише договор со ниту еден од седумте понудувачи, поради високите цени што беа понудени.
Албанското претпријатие за електростопанство КЕШ доби овластување за купување на електрична енергија директно во текот на првото тримесечје од оваа година.
Новиот едношалтерски систем за регистрирање на претпријатијата во Maкедонијa официјално започна да функционира од средата (4-ти јануари).
Македонскиот Централен регистар ги презеде од судовите сите надлежности за одржување на трговскиот регистар на земјата, а процесот на регистирање е скратен од 48 на 5 дена.
Новоформираната Национална агенција за приходи во Бугарија започна со работење во неделата (1-ви јануари).
Агенцијата ќе биде задолжена за собирање на сите јавни приходи, вклучувајќи ги и даноците и социјалните придонеси, кои се собираа одделно.
Конзорциумот на грчкото претпријатие Актор и турското ЕНКА Инсаат ве Санаји потпишаа договор вреден 1,9 милијарди американски долари за првата фаза на градежниот проект „Син град“ во Оман.
Целиот проект, вреден 20 милијарди американски долари, предвидува изградба на куќи, хотели, продавници, јавни згради и модерна градска инфраструктура во следните 15 години.
Романскиот Генерален инспекторат за комуникации и информатичка технологија објави дека ќе бидат доделени уште две лиценци за безжичната 3Г служба на меѓународниот тендер оваа година.
Двете претпријатија, Оринџ и Водафон веќе имаат 3Г лиценци во Романија.
Италијанската Банка Интеса, која купи 35,03 отсто од УПИ банка во Босна и Херцеговина на крајот од минатата година, поднесе понуда за купување на преостанатите акции.
Банка Интеса понуди 202 евра за акција, со што целокупната цена на договорот достигна 30,1 милион евра.
Понудата ќе биде отворена 45 дена.
Tурскиот автомобилски сектор постигна рекордно зголемување од 19,6 отсто за период од една година во поглед на извозот.
Според прелиминарните податоци од Здружението за автомобилски производители, извозот достигна 12,7 милијарди американски долари минатата година.
Само во декември тој се прошири за 6 отсто за период од една година и достигна 1,3 милијарди американски долари, највисок месечен износ остварен досега.
