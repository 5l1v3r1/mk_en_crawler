08/07/2011
Мухамет Брајшори за Southeast European Times во Приштина – 08.07/.1
Социјалните медиуми сé повеќе стануваат средство за комуникација околу политичко-социјалните прашања во Косово, менувајќи ја динамиката на тоа како луѓето комуницираат и се организираат.
Земете ја на пример социјалната мрежа Фејсбук, медиум кој е прифатен од средновечните генерации, како и од косовската младина.
Фејсбук е далеку повеќе од само комуникациска мрежа за одржување контакт со пријателите и станува огромен форум за дискусии во врска со политичкиот и социјалниот развој на земјата.
„Фејсбук овозможува размена на идеи, ги обединува луѓето за каузи преку „онлајн активизам“, но не се претвора толку многу во акција.
Социјалните мрежи даваат поголем простор на слободата на говорот отколку на други места, така што тие стануваат платформи за негување на алтернативното и критичкото размислување“, рече за SETimes коментаторот Агон Малиќи.
Пример за овој тренд е Пимпсонс-Косова, Фејсбук серија која е сатира за политичарите и политичките иницијативи преку карикатури.
Пимпсонс ја шири -- и заострува -- политичката дебата на една цела генерација млади гласачи, давајќи еден многу потребен консензус, како и поттик за дејствување.
„Фактот дека Пимпсонс започна на Фејсбук и стана толку успешен е доказ дека Фејсбук создава простор за изразување и комуникација која претходно недостасуваше“, рече Малиќи.
Можноста што им се дава на конкретните политички интереси, исто така, игра улога во ширењето на социјалните медиуми.
Најуспешно во искористувањето на социјалните медиуми за политички цели е движењето Ветевендосје, кое иницираше протести и други видови отпор на иницијативите на владејачките партии.
Ветевендосје мотивираше голема политичка база преку активната кампања на Фејсбук против британскиот План од шест точки за Северна Митровица, предлогот на Ахтисари, и уште против корупцијата, наречен „Против крадењето“.
На еден собир Ветевендосје собра преку 95.000 луѓе.
Други, како Фатон Делиу, го користат Твитер место Фејсбук.
„Твитер ја штити мојата приватност повеќе отколку Фејсбук и тоа е причината што го користам повеќе.
Во Косово луѓето имаат Фејсбук манија.
Мислам дека тоа не е лошо, но би било добро повеќе да се користи Твитер бидејќи луѓето ќе можат да ги најдат истите информации или врски на горе-долу ист начин“, рече Делиу за SETimes.
Увидувајќи дека социјалните медиуми полека ја заземаат централната улога, универзитетите се обидуваат да се движат во согласност со тоа.
Универзитетскиот колеџ Универзум неодамна објави дека почнувајќи од септември, ќе нуди настава преку социјалните мрежи како Фејсбук, Гуглдокс, Слајдшер, Јутјуб, Блогер и Вордпрес.
Универзитетската управа вели дека студентите нема да добиваат никакви печатени материјали;
наместо тоа секој ќе добива Ајпод.
Целата содржина ќе се развива преку сеопфатна медиумска интерактивност со студентите, со користење само на социјалните мрежи.
„Во време на глобализација, животот се забрза толку многу што не можеме повеќе да очекуваме нашите студенти да го следат традиционалниот формат на учење.
Ако тие поминуваат поголем дел од времето на Фејсбук или Јутјуб, мораме да ги следиме нивните интереси, и ќе ги користиме социјалните мрежи за зголемување на продуктивноста за време на нашите студии.
Ајподот што нашите студенти ќе го користат бесплатно ќе биде симбол на нашиот модерен пристап кон напредното студирање“, рече извршниот директор на Универзитетскиот колеџ Универзум, Алејтин Бериша, за SETimes.
