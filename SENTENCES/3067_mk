12/07/2006
Од Марина Стојановска за Southeast European Times во Скопје -- 12/07/06
Адвокатите на Љубе Бошковски велат дека барањето на поранешниот македонски министер за внатрешни работи за условно ослободување е повторно одбиено од истите причини како и претходно - недоволните гаранции дека обвинетиот ќе му биде на располагање на судот кога ќе се отвори судскиот процес, како и дека е можно тој да врши притисок врз сведоците.
„Основната причина за одбивањето е делумната гаранција од страна на хрватската влада, која не може да се нарече гаранција“, рече Драган Гоџо. 
Загреб даде гаранција за ослободувањето на Бошковски, под услов тој да остане на територијата на Македонија.
Поранешниот министер, кој има двојно, хрватско и македонско државјанство, се наоѓа во притворот во Шевенинген од март 2005 година, заедно со припадникот на безбедносните сили, Јохан Тарчуловски. 
Тие се единствените Македонци обвинети за воени злосторства.
Според заедничкото обвинение, секој од нив се соочува со по три точки од обвинението за прекршување на законите и обичаите на војувањето, во врска со рацијата во август 2001 година во селото Љуботен, за време на меѓуетничкиот конфликт во Македонија.
Конкретните кривични дела вклучуваат убиства, тепање и палење од страна на полициската единица под команда на Тарчуловски. 
Што се однесува на министерот за внатрешни работи, Бошковски имал командна одговорност над полицијата и сознание за инцидентите во Љуботен, но не ги спречил кривичните дела, не ги испитал соодветно, ниту, пак, ги казнил вмешаните во нив, тврди обвинителството.
Додека бил министер за внатрешни работи, Бошковски негувал екстремен имиџ, лично командувајќи паравоена единица додека се вжештуваа тензиите помеѓу властите и милитантите од етничките Албанци.
Бошковски избега во Хрватска во 2004 година, а потоа беше уапсен во Пула. 
Тој беше екстрадиран во Хаг на 24-ти март 2005 година, осум дена по Тарчуловски.
Неговото бегство беше наведено од страна на судот минатата година како една од причините за одбивањето на условното ослободување. 
Според Трибуналот, македонската влада не можела да го осигури неговото останување во земјата.
