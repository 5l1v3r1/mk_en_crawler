19/05/2005
ВАШИНГТОН, САД -- Американската администрација сака да го забрза решавањето на конечниот статус на Косово и ја смета 2005 година за „година на одлука“, рече државниот потсекретар Николас Брнс пред Конкресот во средата (18-ти мај).
Неодредувањето на иднината на Косово „не е ниту одржливо ниту пожелно“, рече тој.
„Ние, и нашите сојузници, влегуваме во нова фаза во нашата политика кон Балканот, политика која ќе ја забрза интеграцијата на регионот во европското семејство и евроатланските институции“, рече Брнс, додавајќи дека американските сили ќе останат во провинцијата „сé додека не се заврши работата“.
Исто така во средата, меѓународните медиуми објавија непотврдени извештаи дека српскиот премиер Воислав Коштуница упатил писмо до американскиот државен секретар Кондолиза Рајс во кое изразил уверување дека Ратко Младиќ ќе биде уапсен и префрлен во Хашкиот трибунал пред 11-ти јули, десетгодишнината од масакрот во Сребреница.
Во другите вести, косовскиот премиер Бајрам Косуми и претседателот Ибрахим Ругова се подготвени да се состанат со нивните српски колеги, Воислав Коштуница и Борис Тадиќ, како што се вели во соопштенијата од нивните кабинети во средата.
Косуми повтори дека датумот и местото на состанокот што го предложи Коштуница треба да биде променето.
Портпаролот на Ругова рече дека косовскиот претседател ќе се состане со Тадиќ за време на меѓународната конференција во Женева следниот месец.
(Данас, Фајненшал тајмс - 19/05/05;
Танјуг, Косова лајв, Бета - 18/05/05)
