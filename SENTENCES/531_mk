05/11/2012
Клаудија Лутовска за Southeast European Times во Скопје – 05.11.12
Поделбите во неколку владини владејачки коалиции во регионот -- Македонија, Косово и Босна и Херцеговина (БиХ) -- ги забавуваат реформите кои ќе ја подобрат економијата и ќе помогнат во олеснување на интеграцијата во европските институции.
„Западен Балкан е на крстопат“, вели Тања Фајон, пратеник во Европскиот парламент.
„Нема време за двоумење во спроведувањето на потребните реформи поради внатрешни политички преговори, бидејќи благосостојбата и безбедноста на граѓаните и идните генерации се доведени во прашање“.
Етничките прашања и игрите за власт се закануваат дека ќе ги расформираат кревките коалиции кои беа организирани, понекогаш и во последен обид, да ги предводат земјите.
Бидејќи солидарноста на владејачките групи почнува да исчезнува, политичките партии почнуваат да се фокусираат на доаѓање на власт, наместо на прашањата и реформите во земјата, велат аналитичарите.
„Европските дипломати и политичари ја следат ситуацијата и сфаќаат дека најслабиот дел од државата се меѓуетничките односи“, изјави за Радио Слободна Европа Мирјана Малеска, професор по политички науки при Универзитетот на Југоисточна Европа во Тетово.
„Ако тие се лоши, [ова] може да доведе до посериозна криза, веројатно не може да се случи повторно вооружен конфликт, но тоа е доволно да го парализира системот“.
Во Македонија, тензиите се големи поради законот за бенефиции за бранителите на земјата во конфликтот во 2001-та година предложен од страна на ВМРО-ДПМНЕ.
Партијата на етничките Албанци ДУИ го отфрли предлог-законот, велејќи дека бенефициите, исто така, треба да ги опфатат и борците на Ослободителната национална армија во текот на тој период, која беше главно составена од Албанци.
ДУИ ја блокираше постапката за законот со петнеделни опструкции и 15.000 предложени амандмани поднесени минатата недела.
Аналитичарите велат дека доколку ДУИ ги повлече своите пет министри од владата, тоа би можело да ја отвори вратата за ново парламентарно мнозинство.
„Проблемот отворен од овие две партии ги надмина нивните капацитети и стана проблем на Македонија, на меѓуетничките односи", изјави за SETimes Алајдин Демири, професор по политички и правни науки при Универзитетот на Југоисточна Европа во Тетово.
Аналитичарите велат дека е време ДУИ и ВМРО-ДПМНЕ ги запрат тензиите
„Двете партии дозволуваат внатрешните проблеми во коалицијата да се одразат врз работата на институциите.
Оваа неизвесност мора да престане“ изјави за SETimes Алберт Муслиу, извршен директор на Асоцијацијата за демократски иницијативи.
Во БиХ, аналитичарите велат дека дури и самите политичари не знаат кој во моментов ја има власта во земјата.
Во јануари, Социјалдемократската партија (СДП) и Партијата за демократска акција (СДА) формираа коалиција, но сојузот се распадна во јуни, поради несогласувањата околу буџетот на државата.
Тогаш се вмеша Партијата на независните социјалдемократи (СНСД) и склучи договор со СДП.
Откако тројца министри на СДА беа сменети во јули од Советот на министри на БиХ, распадот на коалицијата СДА-СДП се прошири на сите кантонски власти во Федерацијата БиХ.
Градоначалниците на СДП и СДА бараат нови партнери за формирање на кантонски влади, но многу во моментов се без раководство -- вклучувајќи ги Сараево и Ливно.
„Политичарите велат дека сите овие коалиции беа формирани [за] благосостојбата на граѓаните.
[Но] институциите на системот не функционираат и демократските реформи во БиХ се запрени“, изјави за SETimes Тања Топиќ, политички аналитичар во фондацијата Фридрих Еберт.
Слободан Наградиќ, професор по социологија при Универзитетот во Бања Лука, вели дека хаотичната ситуација во политиката во БиХ ќе трае долго време.
„Никој од политичарите не се ни обидува да направи БиХ да работи и функционира како вистинска држава.
Најважно е кој ќе седне во владата.
Институциите на државата кои треба да функционираат без оглед на политичката ситуација во земјата се заробени во политиката.
Никој повеќе не споменува било каков вид на реформи.
Само фотелји.
Се разбира, највисоката цена, како и секогаш, ќе ја платат граѓаните“, изјави Наградиќ за SETimes.
Во Косово, владејачката коалиција се соочува со намалена поддршка во собранието, најмногу поради кревкоста меѓу членовите на коалицијата Алијанса за ново Косово (НКА) на водачот на ПДК и премиер Хашим Тачи.
Мухамет Мустафа и Амир Али Ахмети и поднесоа оставка од НКА минатиот месец, оставајќи ја парламентарната група со само шест члена.
Ова намалување во НКА -- и честите противења на некои пратеници во внатрешноста на ПДК – се причината што владејачката коалиција често не успева да постигне мнозинство гласови.
„Овие актуелни резултати ме убедуваат дека оваа коалиција нема легитимитет“, изјави косовскиот државјанин Јетон Незај за SETimes.
Тој рече дека актуелната влада била првенствено формирана за да се справи со дијалогот со Србија и спорот во северниот дел, отколку за нејзините граѓани.
„Тешко е да се верува дека оваа владејачка коалиција ќе успее да го заврши својот мандат.
Ние сме подготвени да одиме на избори“, изјави за SETimes Исмет Беќири, лидер на парламентарната група на опозициската Демократска лига на Косово.
Наим Чахани, координатор на Косовскиот демократски институт, за SETimes изјави дека предвремени избори без соодветна изборна реформа ќе ја задржат политичката сцена во Косово.
Земајќи ги предвид потенцијалните “грешки“ во изборниот процес на кои бевме сведоци во претходниот круг, земјата ќе нема веродостојна застапеност и институции, на оној начин на кој што ги имаме сега", рече Чахани.
„Однесувањето на политичарите е неодговорно кон граѓаните.
Ние не ги избираме за да можат да играат со владата и државата.
Додека тие прават политички договори, животниот стандард [опаѓа], а проблемите се зголемуваат," изјави за SETimes Урош Домлијан, жител на Сараево.
Дописниците на SETimes Дражен Ремиковиќ во Сараево и Сафет Кабашај во Приштина го дадоа својот придонес во овој напис.
