13/03/2012
Пол Чикои за Southeast European Times во Букурешт -- 13.03.12
Законот кој ја прави задолжителна хемиската кастрација за оние кои злоупотребуваат деца на возраст под 15 години, усвоен од Молдавскиот парламент на почетокот од март, е само последен чекор што се презема во регионот, каде што дебатата за педофилијата и одговорот на општеството на истата, се оформува секој ден.
Законодавците во Кишињев тврдат дека сакале да избегнат претворање на нивната земја во рај за оние кои бараат секс-туризам, по драстичниот пораст на случаите на педофилија во текот на изминатите години.
Но, Советот на Европа го критикува тој потег.
„Комитетот против тортура на Советот на Европа (ЦПТ) во своите извештаи наведува дека, во принцип, анти-андрогениот третман треба да се дава само на доброволна основа и по темелна психијатриска и медицинска проценка.
Како и со секој медицински третман, треба да се обезбеди претходна слободна и информирана согласност на засегнатото лице.
Овие поединци треба да се во состојба да ја повлечат согласноста во секој момент.
Ниту едно лице не смее да се присилува да го прифати анти-андрогениот третман“, вели советот во изјавата издадена за SETimes.
Слична дебата се разгоре во Романија минатото лето, по трагичниот случај во југозападниот град Јимболија, каде што 10-годишно девојче беше сексуално злоупотребено, а потоа и убиено од сосед.
Во ноември романскиот сенат одобри закон кој предвидува хемиска кастрација на педофил осуден за кривично дело извршено под отежнати околности.
Откако ќе биде ослободен од затворот, педофилот ќе биде следен преку ГПС направа во период што ќе го определи судијата.
Законот треба да го одобри и понискиот дом.
„Педофилијата може да се претвори во феномен.
Сегашните казни што се на сила не се доволни;
тие повеќе не ги даваат очекуваните резултати;
оттука потребата за алтернативни казни“, рече за SETimes Стефан Пирпилиу, демократско-либерален пратеник кој го поднесе предлог-законот за хемиската кастрација до парламентот.
„Во исто време, ваквите казни, со текот на времето ќе го намалат искористувањето на децата во шверцот на луѓе“, рече тој.
Што се однесува до загрозувањето на човековите права, Пирпилиу смета дека работите ќе се променат со текот на времето.
„Тие мора да се свесни дека исчезнувањето на внатрешните граници во Европа води до нови социјални феномени.
Со текот на времето, меѓународните форуми ќе мислат поинаку, додека ваквите закони ќе се подобрат и ќе завршат во заедничко европско право“, рече тој.
Во Турција беше поднесен предлог-закон во февруари 2011 година од страна на група пратеници од владејачката партија АК.
Истиот предвидуваше хемиска кастрација на педофили и силувачи со препишано присилно примање на лекови за намалување на тестостеронот заради намалување на сексуалната активност.
Според предлог-законот, првото кривично дело силување ќе биде казнето со затворска казна.
Ако кривичното дело се повтори, ќе отпочне процесот на хемиска кастрација.
Но, овој предлог, кој предизвика дискусија за тоа дали претставува кршење на човековите права, не доби многу поддршка и оттогаш е симнат од дневниот ред.
Правничката и застапничка за правата на жените, Хулија Гулбахар, не се согласува со ниту една казна која е спротивна на интегритетот на човековото тело.
„Тоа не е здрава одлука“, рече таа за SETimes.
„Решението на овој проблем е остранувањето на сите механизми што произведуваат насилство во социјалната структура.“
Според Гулбахар, педофилите треба да се третираат медицински и психички кога е потребно, додека другите прекршители треба да се затвораат.
„Сé додека благосостојбата на државата слабее, ќе има помалку желба да се финансира третманот на ваквите болести преку јавните фондови, што ги тера властите да користат вакви методи“, објасни таа.
Но, според професорката Ерси Абаџи Калфоглу, првата професорка по форензичка генетика од Турција и основач на првиот центар за кризи со силување во земјата, тоа е медицинска мерка која се состои од хормонски третмани, кои може да запрат во секој момент.
„Со оглед на конкретните докази, генерално е прифатено дека силувањата се кривични дела кои обично се повторуваат по втор пат“, рече Калфоглу за SETimes, потврдувајќи дека ваквите хемиски мерки може да ја уништат желбата за извршување вакви сексуални кривични дела повторно.
„Но, од најголема важност е надлежните власти да добијат согласност од напаѓачот, зашто во спротивно тоа би значело кршење на човековите права“, рече таа.
Во Србија, случај на силување на двајца малолетници во февруари ги поттикна политичарите да побараат измени во Кривичниот законик и воведување хемиска кастрација.
„Ние сме против дијалог за доброволна кастрација, како што е практиката во некои европски држави, бидејќи секој кој силува не смее да има право да биде запрашан за кастрација“’, рече за SETimes Бранислав Лечиќ, претседател на Демохристијанската партија.
Во меѓувреме, српското Министерство за правда работи на други амандмани кои ќе дозволат регистрирање педофили и силувачи.
Овој доказ ќе й помогне на полицијата и центрите за социјална работа да го надгледуваат нивното однесување откако ќе отслужат затворска казна.
„Експертите ќе ја следат потенцијалната опасност од повторување на ова кривично дело и ќе преземат мерки да го спречат“, објасни за SETimes Слободан Хомен, државен секретар во Министерството за правда.
Слична мерка е предвидена во Македонија.
Имињата на 68 македонски граѓани осудени за полов напад врз деца ќе бидат објавени на интернет.
Во јануари парламентот усвои Закон за специјален регистар на педофили, кој им дава на властите рок од три месеци да го подготват списокот.
Регистарот ќе содржи фотографии и сите лични податоци на осудените педофили.
Владата очекува овој список да биде од голема помош во борбата против педофилијата во земјата.
Meнеске Токјај во Истанбул, Билјана Пекушиќ во Белград и Билјана Лајмановска во Скопје дадоа свој придонес за овој извештај.
