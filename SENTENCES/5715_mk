30/03/2011
Од Лилјана Ковачевиќ за Southeast European Times во Бања Лука – 30/03/11
Откако корисниците на Фејсбук во соседна Хрватска започнаа бран антивладини демонстрации, слични уследија и во Босна и Херцеговина (БиХ).
Дваесетгодишниот студент по политички науки од Бања Лука, Стефан Филиповиќ, ја организираше првата ваква акција, користејќи го популарниот социјален медиум за организирање протест против социоекономската ситуација во Република Српска (РС).
Митингот, кој се одржа на 19-ти март, привлече 500 луѓе и беше поддржан од активистите на граѓанските здруженија Смарт Зеро и П’октрета.
„Мојот јавен ангажман дојде по изјавата на [претседателот на РС Милорад Додик] дека ќе ги прекине сите бенефиции за демобилизираните војници ако тие излезат на протести и го кренат гласот во одбрана на своите права, рече Филиповиќ за SETimes.
„Мислам дека е неморално еден претседател да им каже вакво нешто на граѓаните.
Јас од ова подразбирам дека генералната порака за сите што протестираат е дека ќе им бидат укинати бенефициите.“
Демонстрантите побараа 30 отсто намалување на платите на пратениците од парламентот на РС и рекоа дека заштедата од тоа треба да биде искористена за помош на хендикепираните граѓани.
Тие, исто така, побараа кратење на даноците и отстранување на осудените криминалци од јавните функции.
„Ако [владата] работи во интерес на народот, тие ќе ги слушаат нашите барања, бидејќи ние сме тука да создадеме подобро општество, а не да го уништиме“, рече Филиповиќ, истакнувајќи дека РС во моментов се соочува со економска криза која остави стотици илјадници луѓе без работа.
„Младите ја напуштаат земјата и ние мора веднаш да реагираме.“
Реакцијата на избраните функционери е помалку ентузијастичка.
Некои се прашуваат дали демонстрантите од Фејсбук говорат и за некои други освен за себеси.
„Прашањето е зошто некои граѓански иницијативи започнаа протести поради наводната лоша економија и социјалната ситуација, кога протестот нема претставници од невладините организации, кои застапуваат одредени групи, како што се синдикатите, студентските организации и други“, рече претседателот на парламентот на РС, Игор Радојчиќ.
Но, Филиповиќ вети дека неговата иницијатива „Гласот на народот“ само што започна.
„Го сакаме гласот на обичниот народ, кој има нешто да й каже на владата, што треба да се слушне, за да се создадат услови за нормален живот“, рече тој.
