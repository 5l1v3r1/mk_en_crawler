26/03/2012
Енди Дабилис за Southeast European Times во Атина -- 26.03.12
Наставничката Елени Папаелиа (52) рече дека дошла на парадата за Денот на независноста на Грција во неделата (25-ти март) да му оддаде почит на својот сопруг, воен офицер кој таа вели дека загинал во хеликоптерска несреќа.
Оваа година нејзе й беше забрането -- како и на другите Грци кои не беа поканети на настанот само за ВИП гости -- да стои пред парламентот, каде што политичарите, исплашени дека ќе им биде дофрлано или ќе се соочат со насилни протести против мерките на штедење, си имаа парада само за себе.
Грчките граѓани беа држени настрана од околу 5.000 полицајци, кои го опкружија плоштадот Синтагма, местото на чести демонстрации и немири.
Одлуката за блокирање на некогаш јавниот настан, произлезе од инцидентот минатата година во Солун, кога церемонијата на одбележување на грчкото одбивање да се предадат на Италија на почетокот на Втората светска војна, беше прекината од демонстрантите кои го исвиркаа претседателот Каролос Папуљас, нарекувајќи го „предавник“.
„Тие не се плашат од немири.
Сé што сакаат е да не понижат и посрамотат“, рече Папаелиа за SETimes, стоејќи со група други Грци кои беа спречени да дојдат до подиумот за следење на парадата од полицајците, чиј број беше поголем од оној на публиката.
Стравот ја замени официјалната церемонија, и само неколку полкови војници и полицајци -- без ранетите воени ветерани кои го бојкотираа настанот за да го покажат своето незадоволство од исклучувањето на граѓаните -- маршираа по улиците, каде што тесни редици набљудувачи стоеја и тивко мафтаа.
Безбедноста беше силна на парадите низ целата земја, и дрвјата горчливи портокали во центарот на Атина -- омилен проектил на демонстрантите -- беа набрани пред настанот.
Папаелиа рече дека е лута на грчките водачи.
„Тие сакаат да не растурат како нација“, рече таа.
Стоејќи во нејзина близина, Деметриос Спилиотопулос (65), нишаше со главата додека тешко наоружаната полиција ги држеше гледачите настрана.
„Ова не беше парада, ова беше погреб“, рече тој за SETimes.
„Грција е под диктатура со парламентарен параван.“
Јоргос Хараламбос (36), кој рече дека е без работа две години -- бидејќи мерките за штедење создадоа 21 отсто невработеност -- рече дека стравовите на политичарите, од кои некои станаа цел на напади со јогурт и овошје, се неосновани, и дека тие го поткопуваат значењето на слободата со тоа што им забрануваат на Грците да присуствуваат на парада за да го прослават тоа што истата значи.
„Не сакаме немири, но сакаме вистинска парада“, изјави тој за SETimes.
„Рејтингот на националистите расте на анкетите“, рече тој, посочувајќи на наглиот пад на поддршката за ПАСОК и Нова демократија -- двете партии кои наизменично управуваат со Грција во изминатите 35 години и се обвинувани за полнење на владините канцеларии со стотици илјадници непотребни работници, во замена за гласови.
Пред Универзитетот на Атина, на неколку стотици метри оддалеченост од подиумот за следење на парадата, Софоклес Маркис (24) делеше летоци во знак на протест и изјави за SETimes:
„Се чувствуваме како да сме протерани во сопствената земја“.
