01/10/2012
Далија Мортада за Southeast European Times во Истанбул -- 01.10.12
Во мисија одбележана со дарежливост и љубопитност, Џакомо Де Стефано ги направи своите последни замавнувања со веслата во заливот Златен Рог минатата недела, со што неговото 5400 метри долго, 18-месечно патување од Лондон до Истанбул по водните патишта на Европа, користејќи го само ветерот во неговите едра и силата во неговите раце за да весла, достигна кулминација.
„Емоциите се навистина премногу силни за мене“, изјави Де Стефано по неговото пристигнување со солзи во очите.
„Ти благодарам Клодија [името на неговиот брод], им благодарам на водата, ветерот, воздухот и ти благодарам Истанбул“.
Овој Италијанец имаше три цели за патувањењето:
да ја заштити и открие врската на човекот со вода, враќајќи се кон овој ресурс што тој го смета за многу скап;
да пронајде поодржлив начин на патување, што тој го нарекува „бавно патување“;
и на крајот, „да го сврти внимението кон одржливи економии по водните патишта на Европа“, со истражување на нови идеи за заштита на културите и економиите без нарушување и уништување на локалните екосистеми.
Де Стефано, режисер на документарци по професија и енвиронменталист од страст, учествуваше во еден филмски проект за масовниот туризам во Кина.
„Туризмот е најголемата индустрија на планетата“, рече Де Стефано.
„Не постои ништо како туризмот и неговата комплексност што дава приход, а исто така и културна ерозија, морфолошка ерозија и еколошка ерозија.
Размислете за хотелите, транспортот, водата, па дури и храната“.
Сите ресурси што се користат при патувањето се конечни, и тој мисли дека забавувањето на сето тоа ќе има големо влијание врз нивната одржливост.
За време на неговото патување, Де Стефано печел леб во дрвена печка направена од мало буре за пиво, јадел риби и овошје, како и храна што му ја давале локалните жители по патот.
Де Стефано одлучи да го забави својот живот кога беше сведок на терористичките напади врз Светскиот трговски центар во Њујорк на 11.
септември 2001 година.
„Почнав целосно да го преиспитувам мојот живот“, рече тој.
"Работев во секторот за уметност.
Правев нешто убаво и бев многу среќен“.
Потоа тој се врати неколку чекори наназад од неговиот гламурозен живот како режисер на документарни филмови и на 38-годишна возраст почна да мие садови во еден ресторан.
Целта беше да се стане поскромен и да се "намали", како што тој го нарекува.
Тој живее со филозофијата дека понекогаш едноставното е подобро и враќањето кон поскромен начин на живот може да биде корисно за еден човек и за светот во целина.
Неговата желба да работи со своите раце го наведе да поправа дрвени чамци, поставувајќи ја сцената за неговата идни авантури.
Патувањето на де Стефано беше полно со предизвици.
Суровата зима во Унгарија го принуди да паузира шест месеци.
Неговиот прв обид да го освои патот од Лондон до Истанбул беше прекинат поради тежок случај на вирусна пневмонија во 2010.
година.
„Стигнав до Северното Море и морав да застанам таму“, раскажува тој.
„Една госпоѓа ми го спаси животот, ме извлече од мојот брод, ме стави на авион и ме испрати во Венеција“, градот што тој го нарекува дом, каде што ја помина следната година заздравувајќи.
Тој ги документираше неговите подеми и падови на Човек на реката, неговиот блог, каде што е прикажано неговото патување со фотографии, видеа и објави.
Веб-страницата упати повик до посетителите да се качат на неговиот брод и тој примил стотици низ неговите патувања, нарекувајќи ги негови „Луѓе на реката“.
Полека но сигурно, Де Стефано успеа да стигне до Србија и Романија, каде што бил сведок на некои од најлошите загадувања на водата на неговото патување.
Тој најпосле стигна до Црното Море во средината на септември, каде што бил импресиониран од бистрината на водата, но, неговото пристигнување во Истанбул беше одложено уште еднаш, благодарение на мноштво бури кои беснееа во морето.
„Ова море изгледа уште [поцрно] отколку што мислев“, напиша Де Стефано на неговата веб-страница, „Бранови, ненадејни грмотевици, сообраќај“.
Де Стефано се уште нема одлучено како ќе се врати во Венеција, дали ќе вози велосипед или ќе оди со автобус, ќе лета со авион или ќе плови повторно.
Тој има неколку проекти за во иднина, вклучувајќи соработка со движењето Слоу Фуд со седиште во северна Италија и уште едно наречено bewater.info, основано за заштита на реките и морињата.
Она што го знае со сигурност е дека често е важно да се успори, и „можеби ние навистина можеме да сфатиме и да бидеме добри жители на ова чудо - планетата Земја“.
Неговиот блог:
http://www.manontheriver.com/
