01/08/2006
Американскиот претставник за преговорите во врска со статусот на Косово, Френк Визнер, на 25-ти јули беше во Белград, при што се состана со српскиот претседател Борис Тадиќ, премиерот Воислав Коштуница и министерот за надворешни работи Вук Драшковиќ.
Тој го пофали отворањето на директните разговори за статусот во Виена, но рече дека процесот мора да се интензивира.
„Потребен е конструктивен пристап, со цел да се обезбеди мир и демократија, како и да се заштитат правата на сите косовски граѓани“, рече тој.
Визнер потоа замина за Приштина, каде што се состана со претседателот Фатмир Сејдиу.
Хрватскиот претседател Стипе Месиќ во саботата (29-ти јули) се состана со црногорскиот и словенечкиот колега, Филип Вујановиќ и Јанез Дрновшек.
Тие разговараа околу трилатералната соработка и процесите на интеграција во ЕУ во регионот.
Романскиот претседател Трајан Башеску од четвртокот (27-ми јули) до саботата беше во посета на САД.
Тој се состана со својот американски колега Џорџ В. Буш и со други високи функционери.
Разговорите беа фокусирани на билатералната воена соработка, ситуацијата на Средниот Исток и барањето на Букурешт за олеснување на американскиот визен режим за романските граѓани.
Третиот круг технички разговори за Спогодбата за стабилизација и асоцијација помеѓу Босна и Херцеговинa и ЕУ заврши во петокот (28-ми јули) во Сараево.
Шефот на преговарачкиот тим на Европската комисија, Дирк Ланге, рече дека примарниот фокус бил ставен на прашањата поврзани со царинската политика и трговија.
Tурскиот началник на Генералштабот, Хилми Озкок, и неговиот грчки колега, адмирал Папајотис Хинофотис, во четвртокот (27-ми јули), на вториот ден од посетата на Хинофотис на Анкара, разговараа за спроведувањето на мерките за градење на довербата помеѓу нивните две земји.
Српскиот премиер Воислав Коштуница и неговиот колега од Република Српска (РС), Милорад Додик, се состанаа во петокот (28-ми јули) во пограничниот град Рача.
Коштиница објави дека Србија планира да потпише нов договор за соработка со РС.
Словенечкиот министер за надворешни работи, Димитриј Дупел, во средата (26-ти јули) беше во официјална посета на Белград.
Тој предложи водачите од Централна и Источна Европа да одржат регионален самит за прашањето на статусот на Косово.
Секое идно решение мора да биде резултат на договор, а не на наметнување, рече Рупел.
(Разни извори – 25/07/06 – 01/08/06)
