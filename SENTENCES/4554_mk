27/04/2009
(Разни извори -- 24/04/09 - 26/04/09)
Учесниците на дводневниот самит за природен гас во Софија ги завршија разговорите во саботата (25-ти април), ветувајќи поддршка за спроведувањето на сите проекти со цел диверсификација на изворите и патиштата за снабдување со цел да се загарантира енергетската безбедност.
Декларацијата усвоена на крајот од состанокот на високо ниво, насловен како „Природен гас за Европа, безбедност и партнерство“, повика на „брз развој на меѓународната гасна инфраструктура, нафтоводите, терминалите за Растечнет природен гас (ЛНГ), терминалите и стратешките складишта, за да се загарантира диверсификација на снабдувањата со гас за Европа на одржлив и остварлив начин“.
На самитот, чиј домаќин беше бугарскиот претседател Георги Парванов, учествуваа водачи и високи претставници на девет други земји од Југоисточна Европа (ЈИЕ), земјите-извознички на гас од Каспискиот регион, Централна Азија и Блискиот Исток и високи американски претставници и претставници на ЕУ.
Шест други претседатели присуствуваа на состанокот, оние на Албанија, Босна и Херцеговина, Хрватска, Црна Гора, Србија и Турција. 
Грција го испрати премиерот Костас Караманлис, додека Македонија и Романија испратија владини министри на форумот. 
Меѓу другите учесници беа и претседателот на Европската комисија, Жозе Мануел Баросо, шеикот Хамад бин Калифа Ал-Тани, емирот од Катар и американскиот специјален претставник за евроазиска енергија Ричард Морнингстар. 
Рускиот премиер Владимир Путин откажа во последен момент, испраќајќи го министерот за енергија на своето место.
Форумот се одржа само неколку месеци по руско-украинската расправија околу цените во јануари, која го попречи дотурот на гас за Европа.
„Криза како што е снабдувањето со гас, не смее повеќе да се повторува“, рече Баросо, истакнувајќи дека „безбедноста и солидарноста“ се суштински за спречување вонредни ситуации како онаа предизвикана со руско-украинскиот спор.
Декларацијата од самитот, исто така, повикува на воспоставување „ефикасен меѓународен механизам за решавање спорови“.
Иако во документот не се споменуваат проектите за гасоводите Набуко и Јужен тек, двете доминираа во голем дел од дискусиите во Софија.
Поддржан од ЕУ и САД, проектот Набуко, вреден 7,9 милијарди евра, предвидува изградба на гасовод долг 3.300 километри, за пренесување гас од Каспиското Море преку Турција, Бугарија, Романија и Унгарија за Австрија. 
Проектот, кој е обид за намалување на големата зависност на Европа од рускиот гас, пропаѓаше во изминатите години на расправии.
Tурскиот претседател Абдула Ѓул рече: „Турција ја има потребната политичка волја“ за спроведување на проектот.
Владата може конечно да потпише договор за проектот до јуни, истакнаа властите во Софија.
Претпријатијата што го градат Јужен тек, заеднички проект од 10 милијарди евра на рускиот енергетски гигант Гаспром и италијанскиот Ени, имаат намера да пренесуваат руски природен гас за Европа -- кој ќе поминува под Црното Море за Бугарија и потоа низ Австрија, Србија, Унгарија, Грција и Италија.
Набљудувачите сметаа дека потпишувањето на договорот за Јужен тек е можно во текот на летото. 
Сепак, повлекувањето на Путин ги потврди шпекулациите за несогласувањата помеѓу Софија и Москва.
Според Парванов, Бугарија не треба да брза со потпишувањето, туку треба да го одложи истото по мај, бидејќи парламентарните избори се одржуваат ова лето.
