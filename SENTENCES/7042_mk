20/07/2012
Енис Ердем Ајдин за Southeast European Times во Истанбул -- 20.07.12
Кипарците на двете страни од островот не се согласуваат со турската и странската миграција, улогата на турската воена, политичка и економска доминација, патерналистичкиот однос, според студијата која ги испитува перцепциите на турските и грчките Кипарци за Турција.
„Нашиот однос е прикажан како однос меѓу [турскиот] Кипар, размазено дете, и Турција, маќеата, која не сака да се грижи за детето, но мора“, вели една бизнисменка од кипарските Турци во студијата што ја спроведе Турската фондација за економски и социјални студии.
Според Ребека Брајант, од Кампусот на Северен Кипар при Блискоисточниот технички универзитет и еден од истражувачите на студијата, турските Кипарци се претпазливи во врска со зголемувањето на турското население на островот, кое тие сметаат дека може да резултира со „губење на политичка волја“ и „културна ерозија“.
Во споредба со 140.000 кипарски Турци на островот, има 190.000 државјани и недржавјани со турско потекло.
Друга загриженост е патерналистичката реторика и став на турската влада кон кипарските Турци, олицетворен во изјавите на претседателот на турскиот парламент, Чемил Чичек, кој ги нарече кипарските Турци „семејни слуги“.
„Почитта кон турските Кипарци, вклучително и регулирањето на односот меѓу Турција и Северен Кипар и ,братските’, а не патралистичките односи, доаѓаат како предлози за подобрување на односот“, рече Брајант.
Кристала Јакинту, од Меѓународниот центар за транзициска правда и друг истражувач во студијата, посочи дека во позадината на ставот на кипарските Грци за Турција, се наоѓа грчката економска криза и несигурноста во врска со иднината на ЕУ, чувството на губење на културата на кипарските Грци и растечкиот национализам. 
Овие карактеристики беа пренагласени поради турскиот економски раст и ќор-сокакот во врска со природниот гас меѓу Турција и Кипар.
„Заедницата на кипарските Грци го носи како наследство стравот и недовербата кон Турција. 
Поради длабочината на тоа наследство, ќе треба време, и свесни напори, да се изменат тие перцепции. 
Во исто време, нијансите почнуваат да го оформуваат сфаќањето на народот за Турција како држава“, рече Јакинту.
Според извештајот, оформувачите на мислењето на кипарските Грци предлагаат создавање канали на директна комуникација меѓу Турција и заедницата на кипарските Грци, за Турција да спроведе мерки за градење на довербата и да ја охрабри турската трговија и трговијата на грчките Кипарци, со посредство на бизнисите на кипарските Турци.
Идеите на двете заедници се спојуваат околу потребата за директен дијалог меѓу Турција и заедниците и ревидирање на турската јавна дипломатија во однос на јазикот што го користат владините претставници.
Двете заедници, исто така, предвидуваат ревидирање на улогата на турската војска, вклучително и намалување на бројот на војници на островот и намалување на надзорот над полициските сили на турските Кипарци.
Нијази Кизилјурек, професор на Кипарскиот универзитет, го спореди променетиот однос на кипарските Турци со Турција, со односот на кипарските Грци со Атина во 1960-тите. 
„Грчките Кипарци бараа почит, признание, слобода на политичкото дејствување и братски односи и й докажаа на Атина дека може да бидат слободна држава“, рече Кизилјурек.
Тој го издвои „достоинството“ како важно средство меѓу Турција и кипарските Турци и запраша дали „Турција може да најде начин да го вклучи достоинството во својот однос со кипарските Турци“, кои беа „невидлива заедница“, невидена ниту од Турција, ниту од кипарските Грци.
Во врска со односот грчки Кипарци-Турција, Кизилјурек коментираше дека колку повеќе контакт има меѓу двете заедници, толку попозитивна ќе биде перцепцијата, и истакна дека економската соработка меѓу грчките Кипарци и Турција претставува „нов фактор што ќе расте“.
Извештајот вклучува 50 проширени интервјуа со бизнисмени, државни службеници, водачи на синдикати, претставници на граѓанското општество и новинари од турските и грчките Кипарци, направени во април и мај.
