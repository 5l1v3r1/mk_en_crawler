14/09/2010
Од Линда Карадаку за Southeast European Times во Приштина -- 14/09/10
Косовската полиција ги засили безбедносните мерки во северниот дел, откако Србите и Албанците се судрија по натпреварот во саботата (11-ти септември) до Светското кошаркарско првенство, во кое Србија загуби од Турција.
Полицискиот портпарол Бесим Хоти вели дека етничките Албанци и Срби фрлале камења едни на други, кога Албанците почнале да ја прославуваат победата на Турција.
Според неофицијалните бројки, седум лица биле повредени.
Групите на двете страни се собрале околу мостот на Ибар додека КФОР, ЕУЛЕКС и косовската полиција стоеле на средината. 
Започнала престрелка и ЕУФОР потврди дека еден француски полицаец беше ранет во ногата.
„Косовската полиција ги зголеми безбедносните мерки во областите на мешани заедници, со цел да спречи евентуален инцидент“, рече Баки Келани, портпарол на косовската полиција, за SETimes во понеделникот.
Тој рече дека освен турканицата по натпреварот, ситуацијата во Косово била генерално мирна.
„Тоа беше изолиран инцидент -- полицијата и КФОР успеаја да ја задржат ситуацијата под контрола“, рече Келани.
Шефот на ЕУЛЕКС, Ив де Кермабон, рече дека мисијата „нема да толерира вакво незаконско однесување и е подготвена да ги преземе сите потребни мерки, во соработка со косовската полиција и КФОР, за да загарантира жестоко справување со секое евентуално повторување на вакви настани.
Исто така, командантот на КФОР, генерал-мајор Ерхард Булер, рече дека мировните сили „нема да толерираат никакво насилство во Косово“.
Претседателот Фатмир Сејдиу рече дека ваквите инциденти му штетат на имиџот на земјата и им служат на оние кои се против мирот, стабилноста и добробитот на сите во Косово, без оглед на етничката или верската припадност.
Сејдиу побара од сите граѓани да постапуваат одговорно и „да не бидат манипулирани од различни хулигани кои работат спротивно на законот“. 
Тој, исто така, го осуди нападот врз припадниците на ЕУЛЕКС и КФОР, велејќи дека бил „целосно неприфатлив и срамен“.
Горан Богдановиќ, српскиот министер за Косово, пак, го наведе инцидентот како доказ дека ситуацијата во северниот, кревок дел на Косово не треба да се дискутира во текот на идните разговори меѓу Белград и Приштина.
„Ова докажува дека е доволно само мал инцидент за ситуацијата да ескалира. 
Ние сме против насилството и повикуваме на иден дијалог. 
Веруваме дека северот, како и другите проблеми во Косово и Метохија, треба да бидат дел од овој дијалог“, рече Богдановиќ за весникот Коха Диторe.
