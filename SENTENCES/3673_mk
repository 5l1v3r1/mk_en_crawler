01/03/2007
(Блиц - 01/03/07;
ДПА, АП, Интернешнал хералд трибјун, РФЕ/РЛ, ФЕНА - 28/02/07;
Прес-центар на ОН - 26/02/07)
Владата на Република Српска (РС) во средата (28-ми февруари) им се извини на жртвите на конфликтот во периодот 1992-1995 година во Босна и Херцеговина (БиХ), ветувајќи истовремено дека ќе ги изведе воените злосторници пред лицето на правдата.
Извинувањето дојде во форма на изјава во која се вели „во име на иднината на БиХ, неопходно е да се упати најдлабоко извинување до жртвите, нивните семејства и пријатели, без оглед на нивната етничка припадност“.
Истата беше издадена два дена откако Меѓународниот суд на правдата (МСП) во Хаг донесе пресуда дека масакрот во Сребреница во 1995 година на 8.000 мажи и момчиња од босанските муслимани од страна на силите на босанските Срби, претставува геноцид.
„Владата на Република Српска изразува најдлабоко жалење за злосторствата извршени врз несрпското население за време на неодамнешната војна во Босна и ги осудува сите лица кои учествуваа во овие злосторства“, се вели во изјавата на РС.
Водачот на босанските Срби за време на војната Радован Караџиќ и неговиот воен командант Ратко Младиќ се помеѓу шесмината осомничени за воени злосторства кои сé уште ги бара Меѓународниот кривичен трибунал за поранешна Југославија (МКТЈ).
Тие се во бегство повеќе од 11 години, откако беа најпрво обвинети за нивната наводна вмешаност во воените злосторства извршени за време на конфликтот во БиХ во периодот 1992-1995 година.
Двајцата се соочуваат со обвиненија за геноцид во врска со масакрот во Сребреница.
Младиќ, според широкото мислење, се крие некаде во Србија.
И покрај тоа што не е познато каде се наоѓа Караџиќ, се смета дека тој се движи помеѓу БиХ, Србија и Црна Гора.
„Во соработка со централните институции во Босна и Херцеговина и меѓународната заедница, Република Српска ќе вложи максимални напори за изведување пред лицето на правдата на сите оние што се одговорни за злосторствата, особено за масакрот извршен во Сребреница“, германската новинска агенција ДПА ја цитираше изјавата на владата на РС.
Во истата се истакнува дека за подобра иднина за сите во БиХ, босанските муслимани и Хрватите треба, исто така, да се извинат за воените злосторства извршени од страна на припадниците на нивните заедници.
Во пресудата на МСП од понеделникот Србија се ослободува од директната одговорност за масакрот во Сребреница, но исто така се вели дека земјата не ја исполнила својата обврска да прекине и да ги казни сите оние кои го извршиле геноцидот таму.
Во истата се вели и дека „најсоодветна форма на задоволување“ ќе биде Србија да издаде декларација во која ќе го признае својот пропуст.
По повикот на српскиот претседател Борис Тадиќ на парламентарна резолуција со која ќе се осудат злосторствата во Сребреница, еден од неговите советници во средата рече дека еден таков потег ќе го покаже целосното почитување од страна на земјата на меѓународното право.
„Ние се наоѓаме во еден таков момент кога мораме да одлучиме дали навистина го почитуваме меѓународното право или не, дали сме дел од глобалниот систем или сме одлучиле да одиме по друг пат“, изјави Јован Симиќ за белградското Радио Б92.
„Ова е прашање на политичка зрелост [на парламентот] и јас се надевам дека оваа резолуција ќе биде усвоена.
Во спротивно, Советот за безбедност на ОН ќе усвои резолуција или мерки кои ќе водат кон понатамошни проблеми, што би можело да заврши со реперкусии.“
Во меѓувреме, коалицијата чиј дел е и Либерал-демократската партија на поранешниот вицепремиер Чедомир Јовановиќ, подготви резолуција -- сега спремна за одобрување во парламентот -- со извинување за масакрот во Сребреница.
Според извештајот од четвртокот на белградскиот весник Блиц во нацрт-резолуцијата се вели дека „Србија ја признава одговорноста на своите државни тела за кршење на конвенцијата за геноцид“, дефинирана во пресудата на МСП и дека ќе „ги преземе сите потребни мерки за апсење без одложување на сите осомничени за воени злосторства“.
