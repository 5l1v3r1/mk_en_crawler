06/01/2011
Од Линда Карадаку за Southeast European Times во Приштина – 06/01/11
Ранко Костиќ и неговата сопруга Драгана подготвија сé за Божиќ, во својот дом во селото Видање во Клина.
Дрвото е украсено, мириси на традиционалната храна наскоро ќе ја исполнат кујната, и изобилство надеж за иднината .
„Божиќ е многу важен за нас, православните христијани.
Тоа е среќен ден во кој многу уживаме.
Се посетуваме меѓусебно, излегуваме заедно, се смируваме со оние со кои сме биле скарани или со луѓето што не ни се допаѓале“, рече Костиќ за SETimes.
Рибата и свинското се главните јадења.
Костиќ вели дека на Божиќ вечер (7-ми јануари) се јаде риба, а на Божиќ за ручек се јаде свинско.
Бадник, цепеницата што церемонијално се гори на домашното огниште, се внесува во домот.
Првиот гостин што ќе влезе во куќата на Божиќ наутро -- положајник -- пали оган на огништето и посакува богатство и среќа.
Положајник носи среќа во домот за следната година.
Костиќ има две ќерки, Тања и Сања.
„Децата многу уживаат во ова;
тие јадат слатки и торти“, вели тој.
Семејството оди во црква на полноќната литургија каде што се моли за Бадник и пее за истиот.
„Оваа година ќе одиме во манастирот Будисалчи, кој е на 7 километри од Видења.
Првиот ден обично остануваме дома, а вториот ден, не посетува семејството“, објаснува Костиќ.
Во изминативе години Србите од централно Косово се организираа самите да одат и да сечат дрва подготвувајќи се за Бадник, во придружба на Косовската полициска служба.
Заменик-командантот на Косовската полициска станица во Грачаница, Раме Криезиу, изјави за КИМ Радио дека оваа година не добил никакви барања за тоа, но сепак ќе има зголемено полициско присуство.
„Како и во претходните години, ќе бидеме распоредени во раните утрински часови и во текот на денот на конкретни места на езерото на манастирот Грачаница, за да го регулираме сообраќајот и да одржиме ред и мир“, рече Криезиу.
Главната литургија за Божиќ в петок вечер ќе се одржи во Призрен, во црквата Св. Ѓорѓи.
Теодосиј, владиката на Рашка и Призрен, ќе чиноначалствува, заедно со свештенството на епархијата.
Божиќните прослави почнуваат в четврток со литургија во црквата Св. Димитриј во Митровица.
