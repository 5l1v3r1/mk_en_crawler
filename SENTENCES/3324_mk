20/11/2006
Од Берта Фониќи за Southeast European Times во Приштина – 20/11/06
Најголемата политичка партија во Косово, Демократската лига на Косово (ЛДК), преживува внатрешна криза, при што некои предупредуваат за ризикот од поделба. 
Косовскиот претседател Фатмир Сејдиу, кој се бори за водечката позиција, се соочува со предизвикот од страна на поранешниот претседател на парламентот, Неџат Даци.
Кандидатот за претседателското место мора да добие 100 потписи од партиските делегати за да биде номиниран. 
Сепак, актуелното претседателство на ЛДК, кое го номинираше Сејдиу, му даде право да биде номиниран без потписи. 
На тој потег остро се спротивстави Даци, кој води популистичка кампања и одржува отворени состаноци за добивање на поддршката на поширокото членство.
„Одговорноста за целокупните превирања во ЛДК е во нејзиното раководство“, вели поддржувачот на Даци, Лулзим Зенели. 
„Мислам дека сите се свесни оти ова би можело да предизвика поделба на ЛДК. 
Ние сме во изборна кампања и сметам дека секој е заинтересиран за демократска и транспарентна кампања“, вели Зенели.
„ЛДК е обединета и ќе остане обединета и консолидирана“, додава тој. 
„Сметам дека изборните резултати треба сите да ги почитуваат“. 
Во ограноците на ЛДК се случија инциденти, при што поддржувачите на секоја страна упатуваа обвинувања за местење на изборите. 
Покрај тоа, имаше два напади со бомби врз автомобили на високи претставници кои го поддржуваат Сејдиу. 
Сепак, полицијата вели дека нападите не мора да се поврзани со кампањата на ЛДК.
Според уставната рамка, Сејдиу не може да држи две позиции истовремено. 
Претставници на УНМИК велат дека тој ветил оти ќе даде оставка од косовското претседателство ако биде избран за претседател на ЛДК.
„Претседателот Сејдиу ги знае обврските и одговорностите што произлегуваат од уставната рамка и тој ни гарантираше дека ќе работи во согласност со оваа уставна рамка“, рече портпаролот на УНМИК, Нерај Синг.
Сепак, во изјавата за Southeast European Times, Сејдиу одби да каже што ќе стори во иднина. 
„Сега јас си ја работам својата работа како косовски претседател и ја почитувам уставната рамка. 
Сé уште немам став дали ќе останам претседател на Косово или ќе бидам претседател на ЛДК“, рече тој.
Ова се први партиски избори од смртта на Ибрахим Ругова, кој ја предводеше ЛДК од нејзиното формирање во 1990-тите. 
ЛДК е најголема политичка партија во Косово и таа е на власт во коалиција со Алијансата за иднината на Косово.
