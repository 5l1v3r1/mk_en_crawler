10/03/2005
Од Роберт Хершбах за Southeast European Times – 10/03/05
Комесарот за проширување на ЕУ, Оли Рен, изрази генерално позитивен тон за време на својата тридневна посета на Турција на почетокот од оваа недела, уверувајќи ја земјата дека нејзината цел за пристап во Унијата е остварлива.
Тој, исто така, предупреди за евентуалното затишје во реформскиот процес, барајќи од Владата да продолжи со промените потребни за исполнување на критериумите за ЕУ.
„Најважно во реформскиот процес ќе биде промена на менталитетот, што ќе ги утврди и поткрепи правните и политичките реформи во Турција“, изјави Рен за новинарите на заминувањето од Анкара во вторникот (8-ми март), завршувајќи ја својата прва официјална посета на земјата откако го наследи Гинтер Ферхојген на оваа функција.
Тој ја предводеше делегацијата на т.н. „ЕУ Тројка“, во која беа и министерот за надворешни работи на Луксембруг, Жан Аселборн, и британскиот министер за Европа, Денис МекШејн.
Во своето обраќање пред турските здруженија на индустријалци и бизнисмени претходно истиот ден, тој рече дека Анкара мора да стори повеќе за да ги исполни своите обврски кон ЕУ во однос на економските прашања -- особено во врска со спречување на прекршувањето на законот на интелектуална сопственост и отстранување на рестрикциите на слободната трговија за керамичките, текстилните, месните производи и телекомуникациите.
„ЕУ не е само градина на рози, таа е исто така и израмнето игралиште за сите европски претпријатија“, рече Рен.
Трговските односи помеѓу Турција и земјите-членки на ЕУ моментно се уредени со царинскиот договор од 1996 година.
Сепак, за да се обезбеди датум за започнување на разговорите за пристап, земјата вети дека ќе потпише нов договор со Унијата.
Со тоа, таа ќе преземе чекор на кој долго време се спротивствуваше -- признавање на Кипар, кој пристапи во ЕУ во последното проширување.
Разговорите за пристап на Турција треба да започнат во октомври.
Еден месец подоцна, ЕУ треба да издаде извештај за напредокот на земјата во исполнувањето на критериумите за членство.
И покрај тоа што нејзината кандидатура доби силна поддршка од Велика Британија и од голем број водачи во ЕУ, меѓу кои и германскиот канцелар, Герхард Шредер, таа се соочува и со потенцијален отпор од страна на голем број земји-членки на ЕУ.
Надминувањето на ова спротивставување би можело да зависи од тоа колку Турција ќе биде успешна во убедувањето на Европа дека промените не ги спроведува само на хартија, туку и во пракса.
Посетата на Рен започна во време на расправии поради прекинот на неовластените демонстрации по повод меѓународниот Ден на жената од страна на истанбулската полиција -- инцидент што резултираше со критики од страна на Брисел.
Човековите права беа централна точка на разговорите за време на посетата на комесарот кој го посети центарот за рехабилитација на жртвите на тортурата во Анкара и ги повика властите да ја следат политиката „нула толеранција“ кон оваа практика.
Политичките водачи покажаа волја за реформи, рече Рен, но ова треба, исто така, да биде „пренесено целосно во менталитетот на агенциите за спроведување на законот и државната администрација“.
За време на посетата на Турција, Рен се состана со премиерот Реџеп Тајип Ердоган и други високи официјални претставници, како и со претставници на некои невладини организации.
