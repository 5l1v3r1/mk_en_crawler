15/08/2011
Алакбар Рауфоглу за Southeast European Times -- 15.08.11
Последното издание на Светската листа на затворската популација, составена од лондонската истражувачка група Меѓународен центар за затворски студии, покажа дека бројот на луѓе што се затворени во турските затвори е двојно зголемен меѓу 2006 и 2010 година.
Зголемувањето предизвика загриженост меѓу домашните и меѓународните активисти за човекови права, кои алармираа за пренатрупаност во затворите.
„Правниот систем најде моќен метод во нашата земја за казнување на секој осомничен, понекогаш дури и деца, со нивно затворање“, рече за SETimes претседателот на истанбулското Здружение за човекови права (ХРА) Озтурк Туркдоган, додавајќи дека проблемот е што турските судии го држат скоро секој осомничен со години зад решетки до крајот на судските истраги.
„Скоро 47 отсто од затворениците се држат без судски одлуки“, тврди тој.
Околу 7.000 затвореници се држат затворени од политички причини, според истражувањето на ХРА.
„Турција сé уште има авторитарни закони за слободата на говорот, закон против тероризамот и нетолерантна држава и влада која става многу, претежно курдски новинари зад решетки“, вели Марк Жулиет, холандски новинар и предавач со седиште во Истанбул.
„Многу осомничени -- воени и цивилни лица -- се апсат, наводно, за заговори [Eргенекон, Балјоз итн.] за соборување на власта“, изјави тој за SETimes.
Гокан Чапоглу, шеф на анкарската Анатолска фондација за стратешко истражување, е загрижен дека судењата понекогаш траат толку долго што обвинетите умираат во затвор.
Само во случајот Ергенекон, „4 луѓе ги загубија животите во затворите, чекајќи ја пресудата.
Тоа е неправедно“, рече тој за SETimes, обвинувајќи ги судовите за политизираност.
Покрај политичките затворања, Жулиет дава и други причини за зголемување на затворската популација.
„Законите за убиствата заради зачувување на честа се изменети и сега не само убијците, туку и сите членови на семејствата кои заговарале со нив за извршување на убиството добиваат многу построги казни“, рече тој.
Мустафа Сонмез, истражен новинар, смета дека и неправедните судови и зголемувањето на криминалните активности се виновни за ова.
„Гладот, проблемите со невработеноста, влошената распределба на приходите, недовербата во правниот систем и трендовите што ја охрабруваат мафијата се главни фактори за проблемот“, рече тој за SETimes.
„Кражбите, фалсификувањето и учеството во вооружен криминал се најпопуларните случаи во кои судиите веднаш ги затвораат осомничените“, додава тој.
Секоја година илјадници луѓе се затвораат поради противење на воена служба и други закони, додава Сонмез.
„Судиите отсекогаш й биле наклонети на политичката власт во Турција, но во текот на изминатите девет години, поради зголемена сила на владејачката Партијата на правдата и развојот, симпатијата [на судиите] се претвори во зависност [од владата]“, објаснува Туркдоган.
Властите во Анкара, пак, не се согласуваат и ги опишуваат процедурите на правниот систем „како елемент на турската демократизација и преминување во цивилна контрола“.
„Спроведуваме измени во законите, па дури и во уставот, што ќе ги направи судовите понезависни, што беше силно поддржано од турскиот народ“, рече за SETimes Јилмаз Тунч, пратеник на АКР и портпарол на парламентарната Комисија за правда, додавајќи дека растот на затворската популација „е доказ за правдата, а не недостатокот на истата“.
„Оние кои ги обвинуваат судовите дека не се независни, напротив, се обидуваат да влијаат на одлуките на судиите“, вели тој.
„Дури и ако понекогаш судењата се премногу долги, тоа нема никаква врска со политичка вмешаност.
Секој случај има многу компликации, доказите бараат потврда и осомничените мора да се сослушаат“, вели тој, тврдејќи дека случајот Ергенекон досега имаше преку 200 судски рочишта.
Во меѓувреме, вели Тунч, судските реформи ќе продолжат и во иднина, и покрај противењето за истите.
