24/02/2005
Од Миранда Новак за Southeast European Times во Загреб -- 24/02/05
Хрватската Влада одвои повеќе од 770 милиони евра за следните три години за финансирање на процесот за пристап во ЕУ.
Се очекува земјата да ги започне разговорите за пристап со Унијата на 17-ти март, под услов да го исполни сé уште неоствареното барање за целосна соработка со Меѓународниот кривичен трибунал за поранешна Југославија.
Оваа година 218 милиони евра од државниот буџет ќе бидат наменети за пристапот.
Во 2006 година сумата ќе се зголеми на околу 270 милиони евра.
Во 2007 година, кога Хрватска се надева дека ќе ги комплетира преговорите за пристап, ќе бидат инвестирани повеќе од 290 милиони евра -- 85 отсто од БДП.
Според Националната програма за пристап во Европската унија (НППЕУ), поголем дел од парите ќе биде искористен во текот на следните неколку години за образованието и истражувањето.
Остатокот ќе оди за други намени, меѓу кои и подобрувањето на јавната администрација.
Властите задолжени за спроведување на програмата проценуваат дека овие трошоци би можеле да изнесуваат околу 2 до 3 отсто од вкупната сума.
И покрај тоа што ќе бидат користени средства за пред-пристап за спроведување на задачите кои Хрватска мора да ги исполни за време на процесот на пристап, структуралните средства ќе бидат ставени на располагање по пристапот на земјата.
Помошта на ЕУ за Хрватска -- канализирана, главно, преку програмата КАРДС -- досега се фокусираше на демократската стабилизација, вклучувајќи го и враќањето на бегалците и раселените лица, економскиот и социјалниот развој, правдата и домашните работи, градењето на административниот капацитет, заштитата на животната средина и унапредувањето на регионалната соработка.
Помеѓу другите работи, Брисел помогна во финансирањето на проектот за реформи во јавната администрација, интегрирано партнерство на пограничниот менаџмент, како и развој на национална стратегија за менаџмент во врска со отпадокот.
Како дел од напорите за хармонизација на домашните закони со оние на ЕУ, Хрватска оваа година ќе се заложи за усвојување на регулативите за преработка и производство на месо, како и промени во законите за шумарство и риболов, регулативите за медиумите, законите за банкрот, легислативата за бесплатна правна помош, како и кривичниот законик.
Според НППЕУ, територијалната статистичка поделба на региони во Хрватска треба да заврши оваа година.
Државното биро за статистика понуди предлог за статистичка организација, според кој постојните 20 региони во земјата и во главниот град ќе бидат класифицирани во пет географски статистички области.
Владата се очекува да го пресметува БДП по области, користејќи ги резултатите за проценка на урамнотеженоста во регионалниот развој, како и за одредување на висината на помошта за секој регион.
Оваа проценка ќе се извршува со помош на ЕУ.
