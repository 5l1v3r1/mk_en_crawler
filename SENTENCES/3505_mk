16/01/2007
Од Пол Кокиу за Southeast European Times во Букурешт – 16/01/07
Двајцата членови на Европскиот парламент (ЕП) повикуваат на измена на рестриктивните закони за усвојување на Романија, само три години откако истите закони беа усвоени на инсистирање на Европската комисија.
Предлогот го дадоа европарламентарците Жан-Мари Кавада и Клер Гиболт, двајцата од централнодесничарскиот Сојуз за француска демократија. 
Тие тврдат дека Романија нема финансиски средства за одржување на неопходните социјални служби кои се грижат за децата чиј процес на усвојување е прологниран поради заплетканите бирократски и правни процедури.
Во годините по падот на режимот на Чаушеску, околу 30.000 романски деца без родители беа усвоени во целиот свет. 
Сепак, под притисок на ЕП, Романија ги забрани меѓународните усвојувања, освен во случаите каде што член на семејството кој живее во странство побарал старателство.
Известувачот на ЕП за Романија во тоа врееме, Ема Николсон, се закани дека ќе предложи суспендирање на преговорите за пристап ако не биде воведена забрана. 
Легислативата за тоа беше подготвена од страна на експертите за политиката на усвојување од Романија и ЕУ.
Кавада и Гиболт велат дека ставот на Европа за меѓународните усвојувања е променет, како резултат на намалувањето на шверцот со деца. 
Николсон, европратеничка која ја претставува Велика Британија, сега вели дека ова е суверено прашање на една држава и не влегува во надлежност на ЕУ.
Романските медиуми го осудија овој нов став. 
Владата, исто така, јасно стави до знаење дека планира да се придржува на политиката на забрана на меѓународните усвојувања и охрабрување на домашните усвојувања.
Премиерот Калин Попеску Таричеану вели дека владата ќе инвестира повеќе пари во подобрувањето на неопходните социјални служби. 
Податоците покажуваат дека домашните усвојувања се зголемени по стапувањето на сила на забраната.
