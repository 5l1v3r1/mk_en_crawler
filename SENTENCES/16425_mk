14/05/2006
БЕЛГРАД, Србија и Црна Гора -- На нешто повеќе од недела пред црногорскиот референдум за независност, српскиот премиер Воислав Коштуница се заложи за одржување на државната заедница, додека неговиот црногорски колега, Мило Ѓукановиќ, ги повтори аргументите за независност. 
Двајцата имаа свое обраќање на дводневниот самит на Србија и Црна Гора, во организација на “ТГИ груп интернешнал“. 
На настанот, кој заврши во саботата (13-ти мај), учествуваа главните политички фигури од двете републики, од српската православна и од муслиманската заедница, како и од делегацијата на Европската комисија (ЕК) во Белград.
„Само целосна државотворност, во модерна смисла, обезбедува еднаквост“, рече Ѓукановиќ. 
Коштуница, во меѓувреме, инсистираше на тоа дека „нема ништо поприродно за Србија и за Црна Гора отколку и понатаму да живеат заедно“.
Мирослав Лајчак, претставникот на ЕУ за референдумот за независност, потврди дека гласањето за независност ќе се смета за валидно само ако биде усвоено со 55 отсто од гласовите. 
Брисел е помалку заинтересиран за исходот отколку за еден фер и транспарентен процес, рече тој. 
Во меѓувреме, шефот на делегацијата на ЕК во Србија и Црна Гора, Јосеп Ловерас, говореше за изгледите за пристап на државната заедница во ЕУ. 
Разговорите може повторно да започнат и да бидат комплетирани за брзо време, ако Белград ги исполни своите обврски кон Трибуналот на ОН за воени злосторства со предавање на обвинетиот во бегство, Ратко Младиќ, рече тој. 
(Политика - 14/05/06; Б92, AКИ - 12/05/06; РТС - 13/05/06)
