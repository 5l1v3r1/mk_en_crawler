21/06/2007
(Светска банка, АП, ДПА, РФЕ/РЛ, Софиска новинска агенција - 20/06/07)
Економскиот раст во Источна Европа и поранешниот Советски сојуз ќе запре ако владите не преземат итни чекори за справување со предизвикот на брзото стареење на населението во регионот, предупреди во средата (20-ти јуни) Светска банка.
До 2025 година поголем број од 28-те земји во регионот ќе имаат население што ќе биде помеѓу најстарите во светот, се вели во новиот извештај на банката.
„Од црвено на сиво:
Трета транзиција на населението што старее во Источна Европа и поранешниот Советски сојуз.“
Во текот на следните две децении, целокупното население во регионот се предвидува дека ќе се намали за скоро 24 милиони луѓе, според документот на скоро 300 страници.
Истовремено, стапката на луѓе над 65 години ќе биде повисока отколку во 2000 година.
Во девет земји -- вклучувајќи ги и Словенија, Хрватска, Бугарија и Босна и Херцеговина (БиХ) -- помеѓу една петтина и една четвртина од населението ќе биде постаро од 65 години до 2025 година.
Намалувањата без преседан на родноста и зголемувањето на животниот век се двете причини поради кои населението забрзано старее и истовремено се намалува.
Населението во Бугарија се очекува да се намали за 18 отсто во текот на следните две децении, со што Бугарија ќе стане една од земјите што се соочуваат со најзначително намалување по Украина, која се очекува да загуби 24 отсто од сегашното население.
До 2025 година населението во Романија, најверојатно, ќе се намали за 10 отсто, а во Хрватска за 5 отсто.
Само осум земји во регионот -- вклучувајќи ги Албанија, Македонија и Турција -- ќе имаат пораст на населението во текот на следните 20 години.
Стапката на оние над 65 години ќе се зголеми со најбрзо темпо во БиХ, каде што пропорцијата на старото население се очекува да се удвои до 2025 година.
Дотогаш, повеќе од еден од пет Бугари ќе бидат постари од 65 години, а просечната старосна граница во Словенија ќе биде 45 години -- помеѓу најстарите во светот, се вели во извештајот.
Со цел да се приспособат на растечкиот број стари лица, владите во голем број земји во Источна Европа и поранешниот Советски сојуз ќе мора да ги зголемат своите пензиски трошоци.
Друга очекувана последица е зголемувањето на трошоците во здравството со цел да се исполнат зголемените потреби на луѓето од оваа група за амбуланта и болничка грижа и грижа за хроничните болни.
Покрај проблемот со брзото стареење регионот се соочува и со предизвикот на релативно сиромашното население и нецелосната транзиција во зрели пазарни економии, се вели во извештајот.
„Побогатите и поразвиени земји, како што се Франција, Италија и Јапонија, се во многу подобра форма да се соочат со предизвиците на стареењето отколку земјите во Источна Европа и поранешниот Советски Сојуз“, рече менаџерот за економијата на човековиот развој на Светската банка, Аруп Банерџи, и коавтор на извештајот.
Најдобар начин да се компензира за притисокот на пензиските трошоци, според експертите на банката, е да се зголеми возрасната граница на пензионирањето, која е многу ниска во регионот, особено во Албанија, Романија, Србија и Турција.
Друг предлог е да се променат формулите за пресметување на стапките на придонесите.
„И покрај тоа што извесно зголемување на јавните трошоци е неизбежно, можно е да се намали ударот.
За да се постигне тоа, земјите во регионот мора да воведат политика која ќе ги направи пензиските системи финансиски одржливи дури и со повеќе пензиониери и да преземе практивни мерки за финансирање на долгорочна заштита“, вели другиот коавтор на извештајот, водечкиот економист на Светската банка, Мукеш Чавла.
Силната продуктивност ќе биде од суштинска важност ако земјите во регионот сакаат да продолжат со брзиот раст и сакаат да ги достигнат приходите и животниот стандард на ЕУ, се вели во извештајот.
Овие цели може да се остварат со проширување на финансиските пазари, спроведување на реформите со цел пазарите на труд да бидат пофлексибилни, преку обезбедување на подобро образование и промовирање на учењето и иновациите во текот на целиот живот.
