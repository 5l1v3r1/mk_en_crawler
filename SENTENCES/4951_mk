21/01/2010
Од Димитар Боцевски за Southeast European Times во Скопје -- 21/01/10
Браковите меѓу лица од различна етничка и верска припадност во Македонија и понатаму се ретки, но нивниот број расте од 2003 година.
Сандра Ѓоргевска, жителка на Скопје која ќе се омажи за свој сонародник Македонец овој викенд, вели дека забавувањето со луѓе од друга етничка припадност е една работа: „Но, евидентно е дека кога станува збор за бракот, секоја птица лета кон своето јато“.
Според извештајот на УНДП од 2006 година, 78 отсто од Македонците и 86 отсто од Албанците (кои се најголемо малцинство во Македонија) се противат на меѓуетничките бракови.
Социологот Илија Ацевски вели дека ставовите кон мешаните бракови се чиста предрасуда. 
„Чинот кога едно лице влегува во брак под вакви околности се смета и се чувствува како предавство на неговата [или нејзината] етничка група.“
Истражувањето на Ацевски покажува дека многумина ги одобруваат меѓуетничките врски -- сé додека тоа не се случува во нивното семејство.
Верата се чини дека е поголема пречка отколку етничкото потекло. 
Македонците, кои се пред сé православни христијани, се поподготвени да влезат во брак со Власи и Срби. 
Етничките Албанци (претежно муслимани) поверојатно е да влезат во брак со Турци и Бошњаци.
На сите страни, многу мал е бројот случаи на мешани бракови со Роми.
Очигледно, политичарите ги зголемија етничките бариери за браковите од лична корист. 
По бунтот на малцинските Албанци во 2001 година, политичарите се смета дека играат на етничката карта за изборите без да ги земат предвид поголемите социјални последици.
Политичкиот аналитичар и етнички Албанец Алберт Муслиу вели дека секојдневната политика и зголеменото присуство на верските институции во голема мера придонесуваат за поделба на браковите.
„Знам многу парови кои не можат да ја премостат таа бариера и нивниот однос и љубов не можат да се финализираат со брак поради стравувањето од стигматизација и тоа како ќе се соочат со своите сакани“, вели Муслиу.
Во држава од 2,1 милион жители, во 2008 година имало 137 бракови со македонски младоженец и албанска невеста. 
Ова генерално се припишува на зголемениот број случаи кога мажите од руралните средини во Македонија се женат со жени од албанска припадност кои се подготвени да живеат во селата.
Брачните другари честопати во оваа одлука гледаат чин на храброст.
Жителката на Скопје Тања објаснува дека имала двегодишна врска со Албанец, но го криела неговото етничко потекло од своите родители додека не се вериле.
„Кога собрав храброст да им кажам, тие беа шокирани и не ми дозволија да се омажам. 
Затоа, избегав од дома и се омажив без согласност на [на семејството].“
Младата жена, која не се кае поради својата одлука, не контактирала со своите родители четири години. 
Односот почнал да се подобрува кога Тања родила ќерка.
