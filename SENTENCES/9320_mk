09/03/2012
Билјана Пекушиќ во Белград, Линда Карадаку во Приштина, Билјана Лајмановска и Клаудија Лутовска во Скопје -- 09.03.12
Иако ЕУ се соочува со сериозни предизвици од заслабнатата економија и се бори да ја избегне финансиската катастрофа во Грција, Португалија и во Шпанија, членството во конфедерацијата останува важна цел за нациите во Западен Балкан.
Хрватска треба да стане 28-ма членка на ЕУ следната година, додека Македонија води кампања за добивање покана оваа пролет.
Србија ужива во својот новодобиен кандидатски статус во ЕУ, додека Косово, кое е независно само четири години, само што го започна процесот.
„Земјите од Западен Балкан се дел од Европа, тие отсекогаш биле тоа и ќе бидат.
Предизвиците на 21-виот век се глобални предизвици, и ниедна самостојна и мала држава не може да се соочи со истите самата.
Мораме да бидеме силни како Европјани;
само силна Европска унија може да биде силен и сигурен играч на меѓународната сцена“, рече за SETimes Тања Фајон, известувачка на Европскиот парламент за визната либерализација на Западен Балкан.
„Јас сум убедена дека ЕУ ќе излезе од оваа финансиска и економска криза уште посилна.
Треба да помине некое време и потребна е голема политичка храброст, но нема подобар начин за нашите европски земји и регионот од интеграцијата, споделувањето на нашите заеднички вредности и принципи, слободата на движењето и стоките, почитувањето на човековите права, религиите и културите“, рече Фајон.
Српскиот министер за животна средина, рударство и просторно планирање, Оливер Дулиќ, рече дека членството во ЕУ значи потврда за кредитниот рејтинг на земјата и безбедност за инвеститорите.
„Тоа носи прилив на странски инвестиции и финансиски средства на ЕУ, како и голема полза за помалку развиените земји, како што е Србија“, рече Дулиќ за SETimes.
Даница Поповиќ, професор по економија на Белградскиот универзитет и експерт за макроекономска теорија и модели, смета дека и покрај кризата со еврото, ЕУ претставува најдобро решение за Србија;
со оглед на нејзиниот заслабнат монетарен систем.
„Србија не е во состојба да ги реши своите акумулирани финансиски проблеми;
ЕУ е голема помош“, рече Поповиќ за SETimes.
Сепак, други се претпазливи во врска со пристапувањето.
„Ќе завршиме како Грција.
Никогаш нема да бидеме ослободени од ропството што [тие] го наметнуваат за нивните заеми“, рече за SETimes белградскиот таксист Првослав Танасковиќ.
Милан Врањковиќ, студент на Факултетот за безбедност во Белград, е оптимист.
„ЕУ ни дава подобра политичка позиција на меѓународната сцена, како и внатрешна политичка стабилност“, рече тој за SETimes.
Во соседна Македонија, Антонио Милошоски, претседател на парламентарната Комисија за надворешна политика, рече дека ЕУ значи стабилност.
„Македонија сака да биде дел од европското семејство.
ЕУ се покажа стабилна во поглед на меѓународната политика, за разлика од Европа за време на Првата светска војна и Втората светска војна“, рече тој за SETimes.
„Втор важен аспект е солидарноста“, рече Милошоски, поранешен министер за надворешни работи.
„Кога некоја земја-членка поминува низ криза, Европската унија се залага да го реши проблемот.
И третиот аспект е заедничкиот економски пазар и висококвалитетните производи ќе го најдат тој пазар.“
Членството е важно „поради зголемените можности што ќе се отворат.
На пример, зголемената мобилност на младите и поголемите можности тие да се запишуваат на образовните институции низ цела Европа, потоа полесниот пристап до пазарот на труд итн.“, рече за SETimes вицепремиерката за евроинтеграции, Теута Арифи.
Велимир Симоновиќ, студент по информатичка технологија и електроника, се согласува.
„Имаме висок процент на невработеност.
Влегувањето во ЕУ би значело отворање на пазарот за инвестиции на странските претпријатија и ќе отвори нови работни места, како директна политика на нашата држава.
Исто така, тоа ќе значи отворање можност македонските извозни производи да ги освојат пазарите во Европа и во другите земји“, рече тој за SETimes.
Снежана Најдовска, директорка на психијатриска болница во Демир Хисар, се согласува.
„Македонија се наоѓа во транзициски период на градење на социјалниот систем.
Тоа значи зајакнување на капацитетот на институциите.
Со пристапувањето, ние очекуваме да постигнеме повисок степен на стандардизација на институциите, што значително ќе ги подобри условите на работење.
Европските фондови даваат шанса да се повлечат финансиски средства и да се инвестира во квалитетот на институциите“, рече таа за SETimes.
Косовската министерка за европска интеграција, Флора Цитаку, дава филозофска констатација во врска со кризата со еврото и пошироката еврозона.
„Историјата покажа дека дури и во минатото имаше уште поголеми кризи, како онаа во 1930-тите, но тие беа надминати и стимулираа постабилен економски и финансиски развој.
Европа е во криза сега, но ние можеме да кажеме дека во исто време, постои консензус и солидарност меѓу нејзините членки за надминување на оваа криза“, рече Цитаку за SETimes.
Фатмир Цури, програмски координатор за европска интеграција во непрофитната фондација Косоварско граѓанско општество, вели дека и покрај кризата, ЕУ „и понатаму е една од најмоќните регионални и наднационални организации“.
Тој изјави за SETimes:
„ЕУ сé уште има вредност бидејќи нуди безбедност и стабилност на стариот континент;
истата нуди можност и пазар за водење бизнис.
Тоа е средина со високо ниво на стандарди на безбедност и претприемништво, и покрај тоа колку една земја може да биде развиена, мора да биде дел од еден ваков ентитет како што е ЕУ“.
Меди Шаља (47), таксист од Приштина, вели дека не му се јасни деталите.
„Главниот проблем за мене е дека по последните договори, не е дури ни јасно како Косово ќе биде претставено во ЕУ и како ќе влезе таму.
Не знам што ќе правиме таму“, рече Шаља за SETimes.
Но, за жителот на Приштина Егзон Муслиу (25), „Влегувањето во ЕУ значи почитување на некои принципи, што е неопходно, особено тука, како што е владеењето на правото и борбата против корупцијата.
Кога ќе се применат овие принципи, тогаш економската ситуација се подобрува“, рече Муслиу за SETimes.
Сепак, тој вели дека косовските политичари немаат волја да ги направат овие работи, додавајќи дека „сé додека е така, ЕУ е далеку“.
Фајон рече дека успешното пристапување на Хрватска следната година претставува важна порака дека ЕУ сé уште се вреднува, и покрај кризата со која се соочува.
„Успехот на пристапувањето во ЕУ на Западен Балкан е потребен, како дел од целокупниот успех на Европа да се воспостави како остварлив и моќен глобален фактор во светот денес и утре.
Европската интеграција е најголемиот политички, економски и социјален успех во историјата на Европа.“
