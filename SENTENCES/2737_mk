06/10/2005
(Турски дневни вести, Катимерини - 06/10/05; AФП, АП, Туркиш прес, Кипарска новинска агенција - 05/10/05)
Претседателот на Европскиот парламент, Јосеп Борел, во средата (5-ти октомври) повика на нови напори за ставање крај на 31-годишната поделеност на Кипар.
„Мислам дека мораме да ја искористиме приликата создадена со отворањето на преговорите со Турција со цел да (започнеме) нова иницијатива за решавање на кипарското прашање“, рече Борел за време на посетата на делот од овој медитерански остров со кој управуваат кипарските Турци. 
„Ние би сакале разговорите помеѓу двете страни за започнат повторно со цел да се изнајде решение што би било прифатливо за двете заедници.“
Најновите меѓународни напори за повторно обединување на Кипар завршија со неуспех во април 2004 година, кога заедницата на кипарските Грци со големо мнозинство го отфрли мировниот план предложен од страна на генералниот секретар на ОН, Кофи Анан. 
Поголемиот дел од кипарските Турци гласаа за поддршка на планот, но само меѓународно признаениот дел на кипарските Грци влезе во ЕУ на 1-ви мај 2004 година.
Борел, кој во понеделникот ја започна турнејата за утврдување на фактите во Кипар, ја потврди поддршката на законодавниот дом на ЕУ за планот на Анан и изрази жалење поради одбивањето на предложениот договор на кипарските Грци, кој предвидуваше лабава федерација на двете еднакви држави во нејзиниот состав.
„Како што знаете Европскиот парламент силно го поддржува планот на Анан“, рече шефот на ЕП на прес-конференцијата во средата, по разговорите со претседателот на кипарските Турци, Мехмет Али Талат, со премиерот и министерот за надворешни работи, Сердар Денкташ, како и со други официјални претставници. 
„Ние сме разочарани од фактот што заедницата на кипарските Грци не го одобри планот. 
Ние сé уште сметаме дека овој план претставува основата која треба да се земе предвид.“
Борел во средата пристигна во северниот дел од островот, на кипарските Турци, по дводневните разговори со официјалните претставници на кипарските Грци, вклучувајќи го и претседателот Тасос Пападопулос.
Ние сме подготвени да сториме сé што е потребно за повторно започнување на преговорите врз основа на планот на Анан и за повторно обединување на островот со донесување на резолуција“, рече Талат за новинарите. 
Тој ја поздрави неодамнешната одлука на ЕП за формирање на специјална контакт-група чија цел ќе биде зајакнување на врските на овој законодавен дом со кипарските Турци.
„Како кипарски Турци ние сторивме сé за наоѓање на решение“, АП ја цитираше изјавата на Талат.
