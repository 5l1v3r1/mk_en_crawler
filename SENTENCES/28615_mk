15/06/2010
ЛУКСЕМБУРГ, Луксембург -- Министрите за надворешни работи на ЕУ, во понеделникот (14-ти јуни) одлучија да ги поканат парламентите на членките на ЕУ да ја ратификуваат Спогодбата за стабилизација и асоцијација (ССА) на блокот со Србија, две години по нејзиното потпишување.
Разликата беше позитивната оценка што главниот обвинител на Трибуналот на ОН за воени злосторства, Серж Брамерц, ја даде за неодамнешната соработка на Србија.
Тоа ги поттикна Велика Британија и Холандија да се откажат од своето долготрајно противење да се продолжи со ратификацијата на ССА.
Сепак, Брамерц инсистираше на тоа дека ЕУ продолжува да врши притисок врз Србија за апсење на поранешниот командант на босанските Срби Ратко Младиќ.
На состанокот во Луксембург, министрите на ЕУ истакнаа дека целосната соработка со Хашкиот трибунал е од суштинска важност за понатамошниот процес на интеграција на Србија во ЕУ.
Исто така во понеделникот, хрватските медиуми објавија дека извештајот на Брамерц за Хрватска бил доволно поволен за да ги убеди министрите на ЕУ да дозволат отпочнување на пристапните преговори за судското поглавје на следната меѓувладина конференција на 30-ти јуни.
Брамерц истакна дека иако Загреб постигна само ограничен успех во лоцирањето на исчезнатите „артилериски дневници“ поврзани со операцијата Бура во 1995 година, тој верува дека потрагата ќе продолжи.
Министрите, исто така, разговараа за Албанија, потврдувајќи ја загриженоста во врска со нерешавањето на тековниот политички ќор-сокак.
Советот заклучи дека и покрај враќањето на пратениците од опозициската Социјалистичка партија во парламентот, кризата во врска со изборната транспарентност сé уште ја загрозува интеграцијата во ЕУ.
Генерално, Советот ги поздрави напорите на балканските земји за спроведување реформи во клучните области, истакнувајќи ја важноста на надминувањето на предизвиците во областите на владеењето на правото, корупцијата и организираниот криминал.
(ББС, РТС, Б92, Бета, Танјуг, Ројтерс, Јутарњи лист, ХРТ, ХИНА, Ора њус, Шекули, Телеграфи - 14/06/10)
