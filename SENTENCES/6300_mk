19/07/2011
(Дојче веле, ВоА, Блумберг, Ројтерс, АКИ, Б92, Бета, Танјуг, Радио Слободна Европа, веб-страница на кабинетот на хрватскиот претседател, Прес онлајн - 18.07.11)
Српскиот претседател Борис Тадиќ, неговиот хрватски колега Иво Јосиповиќ и членовите на претседателството на Босна и Херцеговина (БиХ), Бакир Изетбеговиќ, Небојша Радмановиќ и Жељко Комшиќ, се согласија во понеделникот (18-ти јули) дека ниту една земја од регионот нема да има корист ако останатите заостануваат на патот кон ЕУ.
Јосиповиќ, кој беше домаќин на состанокот на хрватскиот остров Бриони, рече дека ова е важен чекор кон политичкото помирување меѓу трите земји, кои се оптоварени од проблемите што произлегоа по распадот на Југославија.
Тој ја искажа подготвеноста на Загреб да им помогне на своите соседи на патот кон евроинтеграцијата и посочи дека еден од начините за зајакнување на соработката е да се одржуваат годишни трилатерални состаноци.
Од трите земји, Хрватска е најблизу до тоа да стане членка на семејството на ЕУ, со оглед на тоа што ги заврши своите разговори за пристапување на 30-ти јуни.
Загреб се надева дека ќе пристапи во редовите на ЕУ во средината на 2013 година.
Тадиќ, чија земја се надева дека ќе добие кандидатски статус во ЕУ до крајот на оваа година, рече дека „има Срби, Хрвати и Бошњаци што живеат во сите три земји и би било нефер некои делови од нашиот народ да живеат во ЕУ, а други надвор од неа“.
Тој ги опиша односите меѓу трите земји како одлични, но призна дека постојат некои отворени прашања што се однесуваат на границите, имотот и материјалното наследство.
Сепак, рече Тадиќ, има голем потенцијал за решавање на овие прашања.
Претседавачот на претседателството на БиХ, Комшиќ, рече дека сите три земји сакаат да бидат дел од семејството на ЕУ и го повтори ставот на Јосиповиќ дека разговорите во понеделникот биле „искрени и отворени“ и треба да се одржуваат редовно.
Во заедничка изјава по состанокот, тројцата водачи рекоа дека постигнале договор за заедничко аплицирање за помош од ЕУ, наменета за финансирање на заеднички инфраструктурни проекти.
Тие ги објавија плановите за „формирање меѓувладино тело за хармонизирање на активностите“ во областа, кои ќе ги поттикнат „добрососедските односи“, ќе ја зајакнат економската конкурентност и ќе создадат врски со јадранските пристаништа.
Тие ги повикаа своите влади да планираат „регионална мрежа на автопати, железници, логистички центри и градење пристаништа по јадранското крајбрежје и реките Сава и Дунав“.
Меѓу другите прашања за кои беше дискутирано беше и соработката со Хашкиот трибунал за воени злосторства.
Тадиќ вети дека неговата земја ќе го уапси последниот преостанат бегалец обвинет за воени злосторства, Горан Хаџиќ, веднаш штом ќе биде лоциран.
Тој, исто така, ги повика другите земји во регионот да продолжат со судењето на воените злосторници, истакнувајќи дека тоа е еден од условите за помирувањето.
Водачите, исто така, ја истакнаа важноста на соработката во областа на безбедноста и правдата, искажувајќи пофалби за договорите постигнати во областа досега.
Тие ветија дека ќе продолжат да работат за зајакнување на соработката во врска со прашањата на екстрадицијата, како и меѓу полициите и обвинителствата во нивните земји, како дел од борбата против организираниот криминал во регионот.
Тие, исто така, ја потврдија својата силна поддршка за враќањето на бегалците и внатрешно раселените лица и ветија дека ќе продолжат да работат на решавање на проблемите со домувањето, со кои се соочуваат овие луѓе.
