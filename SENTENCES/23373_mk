26/05/2009
AНКАРА, Турција -- Поранешниот вицепремиер Абдула Сенер во понеделникот (25-ти мај) објави дека формира нова политичка група, која ќе се нарекува „Турска партија“. 
Сенер ја окарактеризира како „демократска централистичка партија“ и вети дека ќе промовира „нов политички стил“. 
На прес-конференцијата во Анкара, тој ја критикуваше владејачката Партија на правдата и развојот (АКП), велејќи дека владата не може да се справи со актуелната економска криза.
Сенер беше основач на АКП, и беше министер за економија и вицепремиер помеѓу 2002 и 2007 година, напуштајќи ја партијата пред парламентарните избори таа година. 
Турската партија е 61-ва партија во земјата и може да биде претставена во парламентот преку пратеникот Мехмет Јашар Озтурк, кој поднесе оставка од АКП за да й се приклучи. 
(Милијет, Хуријет, Чумхуријет, Ватан, Јени Сафак - 26/05/09; СННТурк, новинска агенција Анадолу - 25/05/09)
