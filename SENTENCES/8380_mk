17/09/2011
(Ројтерс, Еуроњус - 16.09.11;
AФП, Ројтерс, АП, ФТ, Вашингтон пост, Телеграф, Би-Би-Си, Еуопсервер, Еуроњус, Економик тајмс, ВОА, РФЕ/РЛ, ММФ, ЕК - 15.09.11;
Светска банка - 14.09.11)
Шефицата на ММФ, Кристин Лагард, во четвртокот (15-ти септември) ги повика светските напредни економии да преземат решителни дејства за избегнување на повторна рецесија која ќе ги погоди не само земјите на двете страни до Атлантикот, туку и низ целиот свет.
Економската криза во развиените држави влезе во „опасна нова фаза“, влошена поради слабото политичко раководство, предупреди поранешната француска министерка за финансии во нејзиното прво големо обраќање откако дојде на функцијата во јули.
„Точно три години по банкротот на „Лиман брадрс“, економското небо изгледаше мрачно и турбулентно додека светската активност се забавуваше, а ризиците од недостатоци растеа“, рече Лагард во говорот во центарот Вудроу Вилсон во Вашингтон.
Долготрајната криза со суверениот долг во Еврозоната која го разјадува растот, заканата од нестабилност во сржта на светскиот економски систем и социјалните тензии, се трите главни предизвици со кои се соочува светската економија денес, рече таа.
„Без колективно, храбро дејствување, постои реален ризик дека главните економии ќе се вратат назад наместо да одат напред“, истакна таа, предупредувајќи дека патот до заздравувањето е сега „многу потесен од порано, и станува уште потесен“.
Во меѓувреме, несигурноста во врска со одржливоста на суверениот долг во земјите на евро областа и понатаму ја поткопува довербата и на европските банки им требаат соодветни капитални амортизери за да го поддржат развојот, според Лагард.
„Слабиот раст и слабите биланси -- на владите, финансиските институции и домаќинствата -- се потхрануваат негативно една со друга, создавајќи криза на довербата и попречувајќи ја побарувачката, инвестициите и создавањето работни места.
„Овој маѓепсан круг добива на интензитет“, предупреди таа, истакнувајќи дека колебливите потези на креаторите на политиката и политичкото нефункционирање дозволија работите да се влошат.
Во денешниот глобализиран свет, никој не може да остане нечепнат во случај на обновена рецесија во напредните економии.
Земјите во развој ќе бидат тешко погодени, а ни новите пазари нема да бидат поштедени, и покрај посветлата слика за растот таму, според францускиот финансиер.
Нејзините коментари содржеа слични предупредување како она што во средата го искажа претседателот на Светска банка, Роберт Зелик, кој остро ги критикуваше напредните економии за непреземање на потребните тешки мерки за решавање на актуелните предизвици.
„Европа, Јапонија и Соединетите Американски Држави мора да бидат и одговорни учесници.
Тие премногу долго го одложуваа носењето на тешките одлуки, стеснувајќи го изборот што сега остана на само неколку болни можности“, рече тој во говорот на Универзитетот Џорџ Вашингтон.
„Светската економија влезе во нова опасна зона со малку преостанат простор додека европските држави даваат отпор за тешките вистини на заедничка одговорност на заедничката валута“, додаде Зелик.
Европската комисија (ЕК) издаде извештај во четвртокот, велејќи дека економскиот раст меѓу 27-те држави ќе стигне до „буквален застој“ до крајот на оваа година, како резултат на должничката криза во Еврозоната.
„Заздравувањата од финансиските кризи се честопати бавни и трнливи.
Покрај тоа, економијата на ЕУ е погодена од едно потешко надворешно опкружување, додека домашната побарувачка останува придушена“, рече комесарот за економски прашања на ЕУ, Оли Рен, на прес-конференцијата во Брисел.
Се влоши кризата со суверениот долг, а превирањето на финансискиот пазар почнува да ја намалува реалната економија.“
