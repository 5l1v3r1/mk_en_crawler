31/03/2009
(Eуопсервер, Еурактив - 30/03/09;
ДПA - 29/03/09;
AФП, Ројтерс, Еуроњус, Б92, МИА, чешко претседателство на ЕУ - 28/03/09)
Министрите за надворешни работи на ЕУ се состанаа во Хлубока Над Влтаву во Чешка во саботата (28-ми март) и ги уверија седумте држави од Западен Балкан во нивните шански за пристапување во Унијата.
„Европската перспектива на Западен Балкан ...
останува суштинска за стабилноста, помирувањето и иднината“ на регионот, рекоа министрите.
Tие, исто така, истакнаа дека воспоставениот Процест на стабилизација и асоцијација останува главна рамка за пристапувањето на државите од Западен Балкан во ЕУ и ги повикаа да продолжат со политичките и економските реформи што водат до интеграција во ЕУ.
„Напредокот на секоја земја кон ЕУ мора да се заснова на индивидуалните заслуги и ригорозните услови“, се вели во соопштението.
Во него се повикува на „солидарност и блиска соработка помеѓу ЕУ, меѓународните финансиски институции и земјите од Западен Балкан“ за време на светската економска криза.
Покрај ова, во соопштението се повикува на воспоставување безвизен режим откако државите од Западен Балкан ќе ги исполнат стандардите дефинирани во нивните индивидуални патокази.
Од седумте држави, Хрватска се наоѓа најнапред во процесот на пристапување.
Сепак, таа мора да го реши својот пограничен спор со Словенија, кој го блокираше отворањето на голем број нови поглавја од преговорите.
Македонија е единствената друга држава која има кандидатски статус, но сé уште нема датум за отпочнување на разговорите за пристапување.
Другите пет држави -- Албанија, Босна и Херцеговина, Косово, Црна Гора и Србија -- се во различна фаза од процесот на пристапување.
Неколку држави на ЕУ, особено влијателните Франција и Германија, неодамна повикаа на пауза во процесот на проширување додека Унијата не ја реши институционалната криза од одбивањето на Ирска на Лисабонската спогодба минатата година.
„Јасно е дека нема да има проширување ако нема Лисабонска спогодба“, рече францускиот министер за надворешни работи, Бернард Кушнер, по состанокот, потврдувајќи го ставот на германската канцеларка Ангела Меркел.
Сепак, шефот за надворешна политика на ЕУ, Хавиер Солана, и комесарот за проширување, Оли Рен, инсистираа на тоа дека процесот на проширување мора да продолжи.
Регионот треба допрва да види „крај на историјата“ или „вечен мир“, рече Рен по состанокот во Хлубока.
Шведскиот министер за надворешни работи, Карл Билт, чија земја го презема ротирачкото претседателствување со ЕУ од Чешка на 1-ви јули, предупреди дека затворањето на вратата на блокот за земјите од Западен Балкан „ќе има катастрофални последици за регионот“.
