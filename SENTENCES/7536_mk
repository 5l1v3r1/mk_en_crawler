26/12/2012
Младен Драгојловиќ за Southeast European Times во Бања Лука -- 26.12.12
Неколку хакери од Југоисточна Европа се под истрага за наводно учество во светски синџир на компјутерски криминал, мрежа од 11 милиони компјутери, кои предизвикале штета во висина од преку 644 милиони евра.
Ботнет е мрежа на компјутери инфицирани од хакери. 
Со помош на злонамерен софтвер, хакерите ловат броеви на кредитни картички, банкарски сметки и други лични податоци.
Во истрагата се вклучени полициските институции во Република Српска (РС), Хрватска, Велика Британија, Перу, Нов Зеланд и други држави, заедно со американското Министерство за правда и ФБИ.
Портпаролите на истите во РС и Хрватска потврдија дека во тек е истрага и дека имињата на хакерите, засега, не се објавуваат.
„Во тесна соработка со ФБИ, спроведуваме активности за откривање хакери во РС и пресекување на оваа криминална мрежа. 
Дополнителни информации ќе можеме да објавиме по завршувањето на истрагата“, рече за SETimesМирна Соја, портпарол на Министерството за внатрешни работи на РС.
Инспекторите на хрватскиот ботнет, исто така, одбија да ги откријат имињата или локациите на осомничените. 
Јелена Бикиќ, портпарол на полицијата, за медиумите изјави дека хрватската полиција соработува со ФБИ.
„Истрагата е во тек, но се надеваме дека полицијата наскоро ќе одржи интересна прес-конференција. 
Тогаш ќе ги објавиме сите детали за акцијата“, рече Бикиќ.
Во последните две години, регионалните полициски агенции спроведоа неколку акции за пресекување на разни мрежи на компјутерски криминал. 
Во јуни полицијата на РС го уапси Драган Плавшиќ, студент од Бања Лука, кој хакирал илјадници компјутери.
Плавшиќ личел на обичен студент, кој зависи од финансиската помош на својата баба. 
Но, неговата Фејсбук страница била преполна со фотографии што ги сликал во Париз, Лондон и други места што ги посетил. 
Окружното обвинителство на Бања Лука неодамна го обвини за компјутерски криминал.
Гојко Васиќ, началник на полицијата на РС, изјави за SETimes дека ФБИ има целосна доверба во канцеларијата за спречување на компјутерскиот криминал на РС.
„Пред две години, кога беше формиран одделот, експертите успешно пресекоа една мрежа на ботнет и најдоа докази за слични мрежи. 
Го информиравме ФБИ; тие рекоа дека се обидувале да ја пресечат таа мрежа со месеци“, рече Васиќ за SETimes.
Тој додаде дека експертите на ФБИ веднаш пристигнале во Бања Лука и започнале тесна соработка со Министерството за внатрешни работи на РС. 
Васиќ рече дека оваа соработка резултирала со неколку други истраги и акции во последниве две години.
Милош Јанковиќ, информатички инженер од Бања Лука, изјави за SETimes дека поединци вообичаено не се зафаќаат со компјутерски криминал самостојно.
„Мора да има група; без оглед на тоа каде во светот се наоѓа. 
Тие креираат мала компјутерска програма и ги напаѓаат компјутерите низ целиот свет преку социјалните мрежи. 
Програмата испраќа лични информации, како што се кредитни картички, броеви на лични карти или слични информации, на својот создавач“, рече Јанковиќ.
Тој посочи дека во РС има многу „ИТ мозоци“ способни за создавање синџири на компјутерски криминал.
„Тоа се лесни пари. 
Регионот е полн со невработени лица кои се многу вешти со компјутери. 
На тој начин може да заработат значителни приходи“, рече тој.
Хрватската полиција уапси неколку групи на хакери во последниве две години, а српската полиција испитува слични такви групи.
