12/04/2005
(Канцеларијата на високиот претставник -- 31/01/05 - 01/04/05;
ББС - 01/02/05;
Фена - 31/01/05;
AП - 14/01/05;
Полициска мисија на ЕУ)
Високиот претставник во Босна и Херцеговина (БиХ) Педи Ешдаун на 1-ви април го објави почетокот на следната фаза од кампањата за информирање на јавноста, која има за цел подигање на јавната свест во врска со создавањето на единствена полициска структура во земјата.
Во првата фаза од кампањата, која е во тек од февруари, експертите на полициската мисија на ЕУ (ЕУПМ) и официјалните претставници од Канцеларијата на високиот претставник (ОХР) патуваа низ земјата, објаснувајќи ги бенефициите од полициските реформи преку јавни состаноци и дебати.
Опишувајќи го овој дел од иницијативата како успешен, ЕУПМ во изјавата на 22-ри март вели дека патувањето помина со „добро учество и живи дискусии и дебати“.
Новата фаза им е наменета на поголема публика со користење на видео спотови, кои ќе се прикажуваат на главните телевизиски мрежи во БиХ, како и постери поврзани со кампањата.
На крајот од овој месец париите ќе бидат свикани за да започнат формални преговори во врска со реструктуирањето на полицијата, рече Ешдаун.
Во својата физибилити студија за БиХ ЕУ го наведе создавањето на единствени полициски сили како еден од 16-те услови кои земјата мора да ги исполни за да може да започне преговори за Договорот за стабилизација и асоцијација (ДСА) со Унијата.
Ешдаун рече дека експертите на ЕУ ќе пристигнат во БиХ во средината на мај за да го проценат нејзиниот напредок во исполнувањето на условите одредни во студијата.
Целосната соработка со Меѓународниот кривичен трибунал за поранешна Југославија (МКТЈ) се наоѓа, исто така, на листата на барања.
„Вреди да се истакне дека соработката на МКТЈ во БиХ се развива“, рече Ешдаун.
Тој го поздрави фактот дека „по деветгодишна неактивност и опструкции“ ентитетот во земјата со кој управуваат Србите, Републија Српска (РС), оваа година му предаде на МКТЈ петмина обвинети за воени злосторства.
„Се разбира дека само кога сите преостанати обвинети, меѓу кои и Радован Караџиќ и Ратко Младиќ, ќе бидат предадени, овој процес ќе биде комплетиран -- но ова се охрабрувачки знаци на напредок за ЕУ“, рече Ешдаун.
„Ако овој напредок продолжи тоа ќе значи дека полициските реформи би можеле да останат последното големо прашање кое треба БиХ да го реши за започнување на преговорите за ДСА.“
Во согласност со барањата на ЕУ, полициските реформи имаат за цел доделување на ексклузивни компетенции за полициската легислатива и буџетот на државно ниво и помагаат за нејзина заштита од несоодветно политичко влијание.
Тие, исто така, се прават и за организирање на регионалните полициски области врз основа на функционалниот критериум за да се спречи криминалците да избегнат апсење со криење зад граничните линии на ентитетот и кантонот.
Сегашниот полициски систем во БиХ, според Ешдаун, е премногу скап, премногу комплициран и недоволно ефикасен во борбата против криминалот.
