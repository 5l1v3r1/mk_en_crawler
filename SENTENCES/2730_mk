07/02/2006
Од Игор Јовановиќ за Southeast European Times во Белград – 07/02/06
На состанокот со претставниците на Србија и Црна Гора и српските претставници во понеделникот (6-ти февруари) во Белград, главната хашка обвинителка, Карла дел Понте, рече дека апсењето на тројцата преостанати бегалции - особено Ратко Младиќ - претставува приоритет во условите на соработката со Меѓународниот кривичен трибунал за поранешна Југославија (МКТЈ).
Дел Понте предупреди дека ќе побара од ЕУ да ги прекине разговорите со Србија и Црна Гора ако државната заедница не преземе чекори за исполнување на меѓународните обврски. 
Таа побара од хашките обвинители да добијат дозвола за пристап до државната архива на Србија и Црна Гора - првенствено воените документи за Младиќ и другите обвинети.
Со дозволувањето на пристапот до оваа документација ќе биде покажана јасната посветеност на Србија и Црна Гора на целосната соработка со Хашкиот трибунал“, рече таа.
Според сојузниот министер за човекови права, Расим Љајиќ, кој е исто така и претседател на советот за соработка на државната заедница со МКТЈ, српската влада ќе ја одобри одлуката да им се дозволи на хашките инспектори пристап до архивите оваа недела.
Српскиот премиер Воислав Коштуница й рече на Дел Понте дека Србија е решена целосно да соработува со меѓународниот суд. 
Веќе е постигнат значаен напредок и работата мора да се заврши, рече тој.
По разговорите со министерот за одбрана на Србија и Црна Гора, Зоран Станковиќ, Дел Понте побара од властите да покажат „конкретни резултати“ од соработката, велејќи дека не се доволни ветувањата за спроведување. 
Таа истакна дека од април 2005 година ниту еден од обвинетите не е испратен во Хаг.
Станковиќ рече дека смета оти постојат услови за континуирана соработка со МКТЈ и рече дека деталите од воено-безбедносниот извештај за поранешните армиски членови кои му помагале на Младиќ до 2002 година й биле дадени на располагање на Дел Понте.
Коментирајќи во врска со тоа зошто имињата на лицата наведени во извештајот - што им беше предаден на властите минатата недела - не беа објавени и зошто тие не се уапсени, Станковиќ рече дека најпрво мора да се испитаат сознанијата, а потоа и да бидат спроведени апсењата врз основа на добиените информации.
На состанокот со српскиот специјален обвинител за воени злосторства, Владимир Вукчевиќ, Дел Понте ја пофали работата на обвинителството и ги поддржа понатамошните активности на оваа институција. 
Според белградските медиуми, Вукчевиќ е можно да биде назначен за шеф на специјалниот тим формиран за лоцирање на Младиќ.
Дел Понте го напушти Белград и замина за Сараево, каде што ќе се состане со новиот висок претставник на меѓународната заедница во Босна и Херцеговина, Кристијан Шварц-Шилинг.
