27/05/2013
Бојана Миловановиќ за Southeast European Times во Белград -- 27.05.13
Парламентарната соработка во регионот е важен чекор кон европска интеграција, како и начин за решавање на прашањата од минатото со цел да се постигне помирување, велат аналитичарите и официјални лица.
Взаемната размена на парламентарно искуство во однос на законите во процесот на европска интеграција е од непроценливо значење, Мехо Омеровиќ, претседател на Одборот за човекови и малцински права во парламентот на Србија, изјави заSETimes.
Омеровиќ ги покани сите парламентарни одбори во регионот да остварат билатерални средби, а првата од нив ќе се одржи во Загреб во јули.
„Ги повикав претставниците на сите одбори во парламентите во регионот кои се занимаваат со човековите и малцинските права и, на мое големо задоволство, добив потврди и покани од моите колеги во Хрватска, Босна и Херцеговина (БиХ) и Црна Гора“, рече Омеровиќ.
Србија ќе има корист од искуството на Хрватска на нејзиниот пат кон ЕУ, донесувајќи закони и одредби за човековите и малцинските права, додаде тој.
„Освен Словенија, ја имаме и Хрватска како уште една поранешна југословенска држава која ќе стане полноправна членка во ЕУ. 
Се надеваме дека тоа ќе ни помогне да ја постигнеме нашата цел, која исто така е полноправно членство во ЕУ“.
Омеровиќ, исто така, најави меѓународна конференција на одборите за човекови права во рамките на парламентите во регионот, која ќе се одржи во Белград во соработка со ОБСЕ.
Конференцијата ќе се фокусира на прашањата важни за помирување во регионот, како што се враќањето на бегалците и решавањето на правата на сопственост. 
„Сите страни се подготвени отворено да разговараат за овие прашања; не да ги стават под тепих, туку навистина да дискутираат за нив“, рече Омеровиќ.
„Кога ќе се развијат модели на соработка, интерпарламентарната конференција ќе ги искористи професионалците по информатика и институциите за одредени прашања, како што е енергетиката, и ќе ја охрабри владата да соработува повеќе. 
Покрај тоа, можна е соработката во заштитата на животната средина, борбата против корупцијата и криминалот“, изјави Милорад Пуповац, претседател на Комисијата за надворешна политика на парламентот на Хрватска, заSETimes.
Кенан Хасипи, претседател на парламентарната група, која е задолжена за македонско-турската парламентарна соработка, исто така, ги истакна и политичките придобивки.
„Во овие парламентарни групи на соработка, има членови од сите партии и сите заедници. 
Со помош на овие групи, се постигнува т.н. 
парламентарна дипломатија, која е многу важна“, рече Хасипи.
Пратениците во БиХ рекоа дека ќе одржуваат средби со своите колеги од регионот неколку пати во годината.
Александра Пандуревиќ, претседател на Заедничкиот комитет за човекови права во парламентот на БиХ, рече дека учењето на искуствата на парламентите во регионот може да го подобри законодавниот сектор на БиХ.
„Ја имаме Хрватска која ќе влезе во ЕУ оваа година, Србија има добра законодавна власт и закони, БиХ треба да ги искористи овие искуства со цел да го подобри [судскиот сектор], како и животот на нејзините граѓани“, изјави Пандуревиќ заSETimes.
Но, некои пратеници велат дека би сакале да видат зголемување на соработката.
„Балканот е жешка тема. 
Сметам дека треба да има поефикасна соработка тесно поврзана со реалноста која ја доживуваме како членови на европското семејство. 
Романија ги запостави [нејзините] односи со соседните европски земји, на начин кој е штетен како за нас, така и за нашите европски партнери“, изјави Мадалин Воику, потпретседател на Социјалдемократската партија, заSETimes.
Аналитичарите се согласуваат дека соработката може да биде само од корист.
„Во овој дел на светот, парламентите не се многу активни актери, обично според мислењето на мнозинството. 
Но, има примери на плодна соработка. 
На пример, парламентот на Романија и законодавното тело на Молдавија формираа заедничка комисија со цел да й се помогне на Молдавија во обидот за европска интеграција со пренесување на експертиза во оваа насока“, изјави Кристијан Гинеа, директор на романскиот Центар за европски политики, заSETimes.
„Минатото искуство покажува дека комисиите се покажаа како добра форма на соработка помеѓу парламентите. 
Тие придонесуваат за зголемување на соработката помеѓу земјите. 
Колку повеќе активности тие преземаат, толку се поголеми шансите за успех во разрешувањето на одделни прашања“, Стојан Андов, поранешен претседател на парламентот на Македонија, изјави заSETimes.
И граѓаните се согласуваат.
„Соработката на ова ниво треба да ги охрабри луѓето да ги остават настрана нивните разлики. 
Потребни се политички примери за луѓето да сфатат дека дијалогот функционира и тоа е единствен начин за да се надминат меѓусебните предрасуди“, Алекс Падурару, 36-годишнен наставник по историја во Букурешт, изјави заSETimes.
Дописниците Круно Картус во Осиек, Дражен Ремиковиќ во Бања Лука, Марина Стојановска во Скопје, Пол Чикои и Габриел Петреску во Букурешт го дадоа својот придонес во овој напис.
Кои други државни институции можат да иницираат соработка со цел да се поттикне помирување во регионот? 
Кажете ни што мислите во коментарите.
