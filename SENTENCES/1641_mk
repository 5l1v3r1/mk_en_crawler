01/10/2010
Просечната плата во Косовo се зголеми од 247 евра во 2008 година на 292 евра во 2010 година, објави во средата (29-ти септември) косовскиот Сојуз за бизнис.
Податоците се засновани на истражувањето спроведено меѓу околу 1.100 бизниси.
Грција и Катар потпишаа рамковен договор на 23-ти септември, отворајќи го патот за инвестицијата на Катар во Грција од 5 милијарди евра.
Необврзувачкиот меморандум предвидува формирање заедничка комисија која ќе ги разгледа можностите за инвестиции, главно во туризмот, недвижниот имот, инфраструктурата и енергијата.
Tурската влада во неделата (26-ти септември) потпиша договор со конзорциумот од шест претпријатија, за изградба на најголемиот автопат во земјата, кој ќе ги поврзува Истанбул и Измир.
Проектот од 8 милијарди евра се очекува да го скрати времето на патување меѓу двата града од шест и пол часа на три часа, откако ќе биде завршен во 2017 година.
Американскиот производител „Проктер енд Гембл (P&G) отвори нова фабрика од 100 милиони американски долари во Урлати, Романијa.
Фабриката ќе вработи 250 луѓе.
Околу 90 отсто од нејзиното производство ќе биде извезувано во државите во регионот, како и во Русија и Турција.
Американскиот „Скај петролеум“ вели дека Aлбанијa е богата со нафта во вредност од околу 2,2 милијарди евра.
Претпријатието копаше во Думре, централна Албанија, објавија локалните медиуми во понеделникот (27-ми септември).
Скај петролеум има договор со Министерството за економија за испитување на регионот и промовирање на инвестициите.
Извршниот одбор на ММФ во вторникот (28-ми септември) ја одобри исплатата на траншата од 366,5 милиони евра за Србијa по петтиот преглед на стенд-бај аранжманот на Србија од 2,9 милијарди евра.
Покрај тоа, Управниот директор на ММФ, Мурило Португал, рече дека умереното економско заздравување продолжило во Србија, делумно како резултат на владината економска програма, поддржана од ММФ.
Европската инвестициска банка (ЕИБ) го одобри доделувањето на заем од 40 милиони евра на Србијa за изградбата на делот од заобиколницата од 5,4 километри близу Белград.
Договорот беше потпишан во понеделникот (27-ми септември) во Белград.
Ова е втората транша од заемот од 180 милиони евра одобрен во 2007 година.
Европската комсија (ЕК) се согласи да го исклучи бродоградилиштето Уљаник од листата претпријатија кои треба да се реструктуираат, објави во средата (29-ти септември) хрватскиот министер за економија Ѓуро Попијац.
Уљаник е профитабилна, што ја прави единствена меѓу шесте државни претпријатија што се нудат за приватизација.
(Разни извори -- 24/09/10-01/10/10)
