19/06/2009
Од Бојана Миловановиќ за Southeast European Times во Белград --19/06/09
Првата Венчавка од соништата во Белград се одржа за време на кампањата на НАТО во мај 1999 година, под звукот на сирената за воздушен напад.
Една деценија подоцна глетката пред градското собрание беше живописна, додека галебите се вивнуваа кон небото, а конфетите паѓаа на главите на 202 нововенчани парови. 
Невестите во украсени фустани, младоженците во елегантни костуми и воодушевените, насмеани членови на семејствата, роднини и пријатели се собраа да ја следат церемонијата во Старата палата во главниот град на државата.
Нововенчаните одговараа на прашањата на новинарите додека ечеа извици на возбуденост и воодушевување. 
Вљубените птички едногласно рекоа дека групната венчавка е посебна, фина варијација од нормалата и совршено место да ја искажат својата љубов „пред целиот свет“.
„Исто така, им посакувам што е можно повеќе деца на младите парови кои отвораат ново поглавје во своите животи денес. 
На овој начин Белград покажува дека го стимулира бракот, семејството и раѓањето деца“, рече заменичката на белградскиот градоначалник Радмила Хрустановиќ.
Општината Савски Венац им подари на бремените невести колички, за да им помогне во актуелната економска криза.
Од другите подароци, младите брачни парови добија целосно платени медени месеци во Грција, како и мебел и апарати за домаќинство. 
Исто така, младите имаа можност да се дружат со тениската суперѕвезда Новак Ѓоковиќ.
Паровите што учествуваа на церемонијата Венчавка од соништата не плаќаа трошоци. 
Настанот станува сé попопуларен секоја година. 
Бројот на присутните се зголеми повеќе од двојно од 1999 година, кога околу 100 парови рекоа „да“.
Со текот на времето, регионални и меѓународни парови од Република Српска, Македонија, Црна Гора, Канада, Шведска и Данска дојдоа на настанот. 
Белградската туристичка организација ја рекламираше Свадбата од соништата на својата веб-страница како нешто што туристите мораат да го видат.
