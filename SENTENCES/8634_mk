08/07/2011
(БНТ, Дневник - 07.07.11;
Meдиафакс, Гласот на Америка, АП, Џерусалим пост - 06.07.11)
Бенјамин Нетањаху во средата (6-ти јули) стана првиот израелски премиер што ја посети Романија во последниве 20 години, како дел од европската турнеја која ја вклучува и Бугарија.
Аналитичарите велат дека целта на турнејата е зголемување на поддршката за неговата земја против намерата на Палестинците да побараат од ОН признавање на нивната независност на есен.
Ова е, исто така, дел од зголемените напори на Израел за зајакнување на врските со земјите од Балканот поради заладените односи со Турција.
„Ја потврдивме позицијата на нашата земја дека решение до кое се доаѓа преку преговори меѓу страните, без еднострано решение, е единствениот начин да се осигури реална и цврста основа за траен мир“, рече романскиот премиер Емил Бок на прес-конференцијата по состанокот со Нетањаху во Букурешт, потврдувајќи ја поддршката на неговата земја за Израел.
Нетањаху, пак, го истакна потенцијалот за негување на односите со Романија.
„Има многу проблеми [во Израел], особено во земјоделството.
Вие имате многу вода, ние имаме малку;
ние имаме помалку земјиште, вие имате повеќе;
и потребна е поголема конкуренција во земјоделството и прехранбената индустрија.
Конкуренцијата создава пониски цени и подобри услуги, а Романија е на само два часа оддалеченост од Израел.
Ова треба да ги охрабри романските производители на стоки и услуги да дојдат на израелскиот пазар“, рече тој.
„Одлучивме да воведеме ново, прагматично ниво во нашата билатерална соработка“, рече Бок од своја страна.
Тој ги најави плановите за состанок во ноември на кој ќе се дискутира околу заедничките проекти во областите на земјоделството, енергијата, инфраструктурата, одбраната, туризмот, здравството, животната средина и културата.
По состаникот со романскиот претседател Трајан Басеску, Нетањаху и неговата делегација од седум владини министри во четвртокот допатуваа во Бугарија.
Нетањаху рече дека резолуцијата на ОН за палестинското прашање не е единствената причина поради која тој дошол, но беше меѓу темите за кои се дискутираше.
Палестинците, кои планираат да побараат од ОН да ја признае нивната независност во септември, се надеваат дека ќе добијат поддршка од две третини од Генералното собрание од 192 члена за необврзувачка резолуција.
Бугарскиот премиер Бојко Борисов рече дека неговата земја отсекогаш ги поддржувала мирните преговори и взаемното разбирање.
„Разговараме со нашите колеги во ЕУ;
нашето цврсто мислење е дека сите треба да се држат понастрана на преговарачката маса, за да може да преовлада мирот, и тоа ќе биде нашата позиција во ОН“, рече тој.
Нетањаху рече дека неговата лична мисија е да се запознае Израел со можностите што Бугарија ги нуди како пристаниште за европските пазари и другите економски бенефиции.
По состаноците следеше заедничка сесија на двете влади со кои претседаваа нивните водачи, прва од ваков вид одржана досега од страна на Израел во една балканска држава.
Бугарија претходно имаше само уште една ваква сесија, со Грција.
Двете земји потпишаа неколку договори -- за соработка со Министерството за одбрана, за индустриската заштита и за научните и истражувачките активности.
Тие, исто така, го обновија договорот за взаемна заштита на инвестициите.
Подоцна попладнето, Нетањаху се состана со претседателот Георги Парванов, согласувајќи се дека традиционално топлите билатерални врски може да водат до поконкретни економски резултати.
Во интервју за Ројтерс пред посетите во средата, Нетањаху го истакна потенцијалот на израелските односи со Балканот.
„Наоѓаме нови партнерства, нови здружувања на места каде што некогаш сме инвестирале малку време, енергија и ресурси“, рече Нетањаху.
„Додека траат сите тие зборувања дека Израел е изолиран, овие земји се длабоко заинтересирани за развој на врските.“
