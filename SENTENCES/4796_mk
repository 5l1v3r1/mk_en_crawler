04/06/2009
Од Беса Беќири за Southeast European Times во Приштина – 04/06/09
Косовските власти го одредија 30-ти јуни како краен рок за враќање на работа за околу 250 полицајци од косовските Срби. 
Тие ги напуштија своите работни места пред неколку месеци, одбивајќи да служат под Косовската полициска служба (КПС).
Портпаролот на КПС Арбер Бека за Southeast European Times минатиот месец изјави дека 43 српски полицајци се вратија на работа откако Приштина го издаде ултиматумот дека ако не се јават на работа, ќе бидат отпуштени. 
„Очекуваме повеќето од нив да се вратат, но тие имаат рок до 30-ти јуни. 
Ако не го сторат тоа ... 
нивните работни договори ќе бидат поништени“, рече Бека.
Српскиот државен секретар за Косово, Оливер Ивановиќ, рече дека „нема подготвеност Србите да се интегрираат во КПС без какви било ограничувања“. 
Тој за српскиот весник Политикa изјави дека постои потреба за посредници на секое ниво, а не за одделен команден синџир.
„Малата одвоеност од институциите би ни овозможила да работиме, а да не го имаме тоа непријатно чувство дека сме дел од независни државни институции“, рече Ивановиќ.
Тој предлага претставник на ЕУЛЕКС да биде одговорен „за координирање на српските полицајци во општинските и регионалните полициски станици“ и „ЕУЛЕКС треба да ... 
иницира договор со српските власти“.
Ивановиќ предупреди дека „ова враќање не смее да се случи хаотично или спонтано“. 
Во изјавата за радиотелевизиската мрежа Б92, тој ја истакна важноста на „меѓународните претставници во Косово ... 
ЕУЛЕКС во овој момент, заради внимателен пристап и овозможување ... 
евентуална интеграција на Србите во косовската полиција“.
Минатиот месец заменик комесарот на КПС Шеремет Ахмети изрази уверување дека барањето на полицијата за интегрирање во КПС е искрено.
Сепак, Ахмети потврди дека крајниот рок на 30-ти јуни се приближува. 
„Ние сме решени и обврзани да го почитуваме крајниот рок утврден од косовското Министерство за внатрешни работи, што значи дека по 30-ти јуни ... 
ние ќе бидеме принудени да ги откажеме нивните договори“, рече Ахмети.
Министерството за внатрешни работи вели дека српските полицајци кои ќе се вратат до крајниот рок нема да подлежат на никакви дисциплински мерки.
