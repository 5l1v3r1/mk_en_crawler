24/12/2008
БЕЛГРАД, Србија -- Офицерот на поранешната Југословенска армија, Дамир Сирета, во вторникот (23-ти декември) се изјасни за невин по обвиненијата за учество во убиствата на 200 хрватски воени затвореници во 1991 година. 
„Не признавам дека сум го извршил тоа злосторство и не чувствувам никаква вина“, рече Сирета (45) пред судот за воени злосторства при Белградскиот окружен суд. 
Тој, наводно, бил припадник на четата за егзекуција која ги уби воените затвореници во Овчара, источна Хрватска. 
Во 1991 година Сирета беше припадник на Вуковарската територијална одбрана, која беше дел од поранешната Југословенска народна армија.
Во другите вести од вторникот, претседателот Борис Тадиќ, наводно, рекол дека некои технички проблеми негативно се одразуваат на потрагата по преостанатите бегалци обвинети за воени злосторства, Ратко Младиќ и Горан Хаџиќ. 
Тој рече дека проблемите се поврзани со безбедноста и рече дека тие не се невообичаени и за другите земји. 
Холандија одбива да й дозволи на Србија да продолжи со својот процес на интеграција во ЕУ додека Младиќ не се најде во притвор. 
(Бета, Б92, АП, РТС - 23/12/08)
