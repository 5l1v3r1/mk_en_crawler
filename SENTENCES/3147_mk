07/09/2006
(Најн аклок, Кореа хералд - 07/09/06; AП, УПИ, Ромпрес, Кореја тајмс, Ксинхуа - 06/09/06; Журналул национал -05/09/06; Википедиa)
Јужнокорејскиот претседател Ро Му-Хјун во средата (6-ти септември) во Букурешт, рече дека неговата земја е заинтересирана за инвестирање во романската нуклеарка во Чернавода.
„Чернавода е една од проектите за кои сме заинтересирани“, романската новинска агенција Ромпрес го цитираше Ро по состанокот со неговиот романски колега, Трајан Башеску. 
„Сакам да ви кажам дека корејската влада ќе стори сé за романскиот народ да ги почувствува предностите од овој проект.“
Лоцирана во југоисточниот дел од земјата, Чернавода -- единствената нуклеарна централа во Романија, учествува со 12 отсто во вкупното производство на електрична енергија во земјата. 
Канадското претпријатие „Атомик енерџи оф Канада лимитид“ ја изгради во 1980-тите. 
Првиот реактор на централата, со јачина од 705,6 мегавати КАНДУ, беше завршен во 1996 година. 
Одделот 2 сé уште се доградува и се очекува да почне со работа на почетокот од следната година.
Кога одделите 3 и 4, кои се моментно во фаза на планирање, ќе бидат завршени и ќе почнат да работат, нуклеарката ќе учествува со 40 отсто во вкупното производство на струја во Романија.
Јужнокорејското државно претпријатие Корејска корпорација за хидро и нуклеарна енергија, е помеѓу 13-те земји кои романското Министерство за економија ги стави на листата на потенцијални изведувачи на градежните работи во одделите 3 и 4, рече Башеску.
„Истовремено, гледаме дека големата корејска Дусан група го купи ИМГБ, претпријатие кое, освен машините, има капацитет да ја произведува неопходната опрема за нуклеарните реактори“, додаде тој. 
„Ние го разгледуваме евентуалното сериозно учество на корејските претпријатија во изградбата на реакторите 3 и 4 во Чернавода.“
Јужнокорејските бизнисмени беа првите големи странски инвеститори во Романија во првите две години по падот на комунистичкиот режим во декември 1989 година. 
Како што инвестицијата на „Даеву“ во бродоградилиштето на Мангалија помогнаа земјата да стане водач во поморското градежништво, јужнокорејските инвестиции би можеле да имаат слично влијание врз другите сфери на економијата, рече Башеску.
Во 2005 година јужнокорејските инвестиции во Романија изнесуваа 188,4 милиони евра, според АП. 
Романскиот извоз во Сеул достигна скоро 53 милиони евра минатата година, додека увозот изнесуваше скоро 432 милиони евра, со најголемо учество на електричните машини, апаратите и опремата.
Ро во вторникот пристигна во тридневна посета на Букурешт, прва на еден јужнокорејски претседател на Романија откако двете земји воспоставија дипломатски односи во 1990 година. 
Тој беше придружуван од бизнис делегација и од првата дама.
По нивниот состанок во палатата Котрочени, Ро и Башеску, потпишаа заедничка изјава на пријателство, партнерство и соработка, како и протоколи за инвестиции и соработка во областа на науката, технолошкиот развој и иновациите, објави Ромопрес. 
За време на разговорите, тие, исто така, се согласија за зајакнување на билатералната соработка во областите на културата и образованието.
Во Букурешт Ро, исто така, оствари разговори со премиер Калин Попеску Таричеану и со парламентарните водачи и присуствуваше на состанокот за време на свечениот ручек со водечките бизнисмени од Јужна Кореја и Романија.
