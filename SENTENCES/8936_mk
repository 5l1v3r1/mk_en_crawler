26/10/2012
Линда Карадаку и Ивана Јовановиќ во Приштина и Белград -- 26.10.12
Шест месеци откако српските власти им наредија на косовските Срби што повлекуваат и од Приштина и од Белград, да изберат еден извор и да престанат да земаат двојна плата, српската влада го испитува извештајот дека повеќе од 1.300 луѓе во северно Косово сé уште се наоѓаат на двата платни списоци.
Оваа вест е болна точка за луѓето во регионот, каде што Косово има највисока стапка на невработеност во регионот -- повеќе од 40 отсто -- а Србија се соочува со сериозни економски проблеми.
Белград ја започна својата нова истрага по извештајот на телевизија Б92, која објави дека неколку српски политички партии се меѓу повеќе од 1.300 Срби од Косово кои сé уште добиваат повеќекратни плати.
Според емисијата на телевизијата Б92 Инсајдер некои вработени во владата од косовските Срби „практично добиваат три плати со години“. 
Тие се платени од буџетот на Белград, а добиваат дополнителни 50 отсто од нивната плата од Србија, како надоместок за работење во Косово. 
Многумина, исто така, земаат плата од косовската влада, како што беше речено во емисијата.
Српската државна новинска агенција Танјуг објави дека српската влада побарала да се преземат мерки во врска со ова прашање врз основа на законите кои „ги регулираат работните односи, права и должности“.
Вицепремиерот Александар Вучиќ рече дека акцијата е „еден вид борба за фер односи во кои даночните обврзници на Србија ќе знаат кој ги добива парите“ во северно Косово и другите делови од земјата.
„Не само што почнуваме да го решаваме овој проблем, туку ќе видите и дека тоа прашање ќе биде решавано од аспект на корупцијата и беззаконието, а резултатите ќе ги видите побрзо отколку што очекувате“, рече Вучиќ, според Танјуг.
Овој извештај предизвика лутина во Србија.
„Ни треба помош за некои елементарни работи, а тие добиваат двојни плати од истата влада што не може да раководи со социјалната помош за луѓето кои немаат што да јадат“, рече за SETimesБојан Бојовиќ (26), дизајнер од Белград. 
„... 
Се надевам дека српските власти ќе го запрат ова и ќе обезбедат некакви пари за сиромашните луѓе.“
„Со оглед на економската ситуација во Србија, растечкиот буџетски дефицит и неопходноста за кратење на јавните расходи со цел да се постигне буџетска разумност, целото трошење за Косово на српската влада, треба да се преиспита. 
Стотици милиони [долари] се трошат годишно во Косово, само за одржување на илузијата дека Косово е дел од Србија“, рече заSETimesДушан Гамсер, економски советник во Центарот за евроатлански студии во Белград.
Во април српските власти побараа од работниците да се откажат од платите од косовските институции или ќе бидат отпуштени и ќе ги изгубат српските плати. 
Предупредувањето дојде од тогашниот српски министер за Косово, Горан Богдановиќ.
Во емисијата на Б92, исто така, се говореше за коруптивните бизнис практики во северно Косово, што поттикна група од 19 бизнисмени да се пожалат дека извештајот бил политички мотивиран. 
Во писмо, групата побара од телевизиската станица „да престане да ги обвинува неселективно и без докази сите бизнисмени и цели индустрии од северно Косово за шверц, даночно затајување, перење пари и други кривични дела“.
„Се чини како [косовскиот премиер] Хашим Тачи и други албански сепаратисти и нивните спонзори од странство да го наредиле емитувањето на оваа емисија на Б92 со цел да ги криминализираат косовските Срби од северот и да ги укинат нивните преостанати човекови права и слободи“, се вели во писмото.
Веран Матиќ, главен извршен претставник на Б92, изјави за SETimes дека извештајот бил „професионален, темелен, одговорен и долго време подготвуван“.
„Адвокатите на Б92 го проверуваат секој негов сегмент за време на подготвувањето, што е стандард кој го користиме постојано“, рече Матиќ. 
„Затоа, кога го добивме барањето од „19-ката“ воопшто не ни мислевме на тоа. 
Eмисијата продолжува. 
Реакциите се очекувани“, рече Матиќ.
Бојан Јаковљевиќ, директор на претпријатието ПП Камиља и претседател на Здружението на приватни претприемачи во Лепосавиќ, не ја потпиша петицијата, но рече за SETimes дека извештајот на Б92 вклучувал тврдења кои „не се точни“.
„Или се работи за целосно непознавање на темата или за тенденција да се убеди јавноста за северно Косово да се интегрира во т.н. 
Република Косово. 
Би рекол дека повеќе се работи за второто“, рече Јаковљевиќ.
