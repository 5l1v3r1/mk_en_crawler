16/04/2007
(ЕУобсервер - 16/04/07;
AП, АФП, Блумберг, ДПА, Дојче Веле - 15/04/07)
Помалку од три недели по повторното започнување на разговорите за членство на ЕУ со Турција, германската канцеларка Ангела Меркел, во неделата (15-ти април) посочи дека процесот би можел да оди напред пред Португалија да ја замени нејзината земја на чело на Унијата на 1-ви јули.
„Во текот на германското претседателствување со ЕУ, можно е да се отворат уште две поглавја ако сé биде во ред“, изјави германскиот водач за новинарите во Хановер по разговорите со турскиот премиер Реџеп Тајип Ердоган.
„Ние гледам напред, но исходот од овој процес останува отворен“, додаде таа, истакнувајќи ја потребата Турција да ги нормализира врските со Кипар.
Во декември ЕУ одлучи да ги прекине разговорите со Турција за осум поглавја од преговорите, поради нејзиното одбивање да ги отвори пристаништата и аеродромите за сообраќајот од Кипар, чиј грчки дел пристапи во Унијата во мај 2004 година.
Анкара вели дека ќе го стори тоа само откако блокот од 27 нации го исполни своето ветување за ставање крај на изолацијата на кипарските Турци.
Нивната отцепена држава ја признава само Турција.
Сигналот за попуштање во процесот на преговорите на Турција за членство дојде на крајот од март, кога ЕУ се согласи да отвори разговори со Анкара за политиката на претпријатијата и индустријата -- второ од сите 35 поглавја што оваа земја-кандидат мора да ги комплетира за да влезе во Унијата.
„Несомнено дека Турција и Европа мора повеќе да се доближат“, АП ја цитираше Меркел од заедничката прес-конференција со Ердоган во неделата.
„Целиот процес е долг и неговиот резултат е отворен.“
Aнкара „многу ќе го цени придонесот на Германија во поттикнувањето на обновувањето [на разговорите]“, рече турскиот водач, еден ден откако го критикуваше Берлин поради недоволниот напредок во преговорите на неговата земја со ЕУ.
Извештаите во медиумите го цитираа Ердоган од интервјуто за германскиот весник Дер Шпигел, објавено во саботата, дека тој „навистина очекувал повеќе“ од шестмесечното претседателствување на Германија со ЕУ, кое започна на 1-ви јануари.
„Ние би сакале јасна идеја за датумот, карта со насоки и календар за преговорите“, изјави тој за весникот, сметајќи ја „2014 или 2015“ за можен датум за пристап во ЕУ.
Разговорите за пристап со Турција според широкото мислење ќе потраат најмалку десет години.
Ердоган, исто така, ја прекори Германија за нејзината „голема грешка“, поради тоа што не го покани него или некој друг турски официјален претставник на прославата по повод одбележувањето на 50-годишнината од ЕУ на крајот од март.
Говорејќи на прес-конференцијата во неделата, тој ги бранеше своите коментари како „легитимни“, но истакна дека тие не биле лично упатени кон Меркел.
„Не се напаѓа дама“, рече Ердоган.
„Ние се наоѓаме на долг, тесен пат и мораме да бидеме трпеливи“, додаде тој, велејќи, исто така, дека не знаел за подготовките за прославите пред Германија да го преземе претседателството на ЕУ.
Пред да застане на чело на германската влада, Меркел, која е истовремено и водач на конзервативната Демохристијанска унија, посочи дека на Турција, претежно муслиманска земја со повеќе од 70 милиони жители, треба да й се понуди „привилегирано партнерство“ со блокот, наместо полноправно членство.
Како дел од договорот со нејзиниот коалициски партнер, централнолевичарската Социјалдемократска партија, таа се согласи да ги поддржи разговорите за влез со Анкара.
Меркел и Ердоган се состанаа пред официјалното отворање на Саемот во Хановер, каде што Турција е земја-гостин оваа година.
