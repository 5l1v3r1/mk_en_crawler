21/03/2011
Од Мухамет Брајшори за Southeast European Times во Приштина – 21/03/11
ЕУЛЕКС, правната мисија на ЕУ во Косово, објави апсења на единаесет лица минатата недела, како дел од истрагата за воени злосторства.
Тие се осомничени за учество во убиства, мачење и други прекршоци врз косовските албански и српски цивили и воените затвореници во притворенички центар.
Во меѓувреме, за заменик претседателот на владејачката Демократска партија на Косово, Фатмир Лимај, беше издаден налог за апсење и тој е во комуникација со обвинителите, рекоа од мисијата за правда на ЕУ.
Наводно, тој се појавил во суд во средата (16-ти март).
Обвинението го товари Лимај дека издал наредба за убиство по кратка постапка, со пукање во главата, на двајца српски полицајци фатени од борците на Ослободителната војска на Косово (ОВК) во 1998 година.
Ситуацијата на ветеранот-политичар уште повеќе се искомпликува поради правниот имунитет што им се дава на членовите на косовското собрание.
Но, Лимај вети дека нема да го употреби овој статус.
„Со оваа одлука уште еднаш ја искажувам мојата подготвеност за соработка со правдата“, рече тој.
Според претседателот на Собранието, Јакуп Красниќи, потерницата за апсење против Лимај ќе биде уставен проблем.
„Истрагите против кое било лице можат да продолжат, но тоа не значи дека имунитетот ќе биде одземен“, рече тој, додавајќи дека собранието не добило такво барање.
Во уште еден развој на настаните, државниот обвинител Исмет Кабаши издаде соопштение во кое искажува сомневање за тоа дали Лимај воопшто може да се повика на имунитетот.
„Ниту еден член на парламентот, вклучително и Фатмир Лимај, не ужива имунитет за дејствата извршени пред да стане пратеник“, рече Кабаши.
Некои политичари и локални аналитичари се вознемирени за тоа како ЕУЛЕКС го води процесот.
Ахмет Исуфи, заменик-претседателот на Сојузот за иднината на Косово, го споредува со манипулација во јавните односи.
„Некои дејства што ги презема ЕУЛЕКС се прават само за пропаганда“, рече тој, критикувајќи ја, како што рече, „континуираната војна против оние кои се бореа за ослободувањето на Косово“.
Претседателот Беџет Пацоли, од својата страна, вели дека верува оти наводите против Лимај и другите поранешни членови на ОВК „ќе се покаже дека се неосновани и дека ќе се потврди нивната невиност, како што се случи многупати досега“.
Лимај, близок соработник на премиерот Хашим Тачи, беше суден од Меѓународниот кривичен трибунал за поранешна Југославија (МКТЈ) и ослободен во 2005 година.
