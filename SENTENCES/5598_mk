03/03/2010
Од Марина Стојановска за Southeast European Times во Скопје -- 03/03/10
Новото анкетирање на Македонците покажа црна слика.
Анкетата на Галуп Балкан Монитор, спроведена во соработка со Европскиот фонд за Балканот и Форум центарот за стратешко истражување и документација, покажа дека две третини од граѓаните кои се моментно невработени имаат мала надеж оти ќе најдат работа во скоро време.
Актуелната стапка на невработеност во Македонија е над 30 отсто.
Бројот на невработените кои немаат надеж дека ќе најдат работа во следните 12 месеци е највисок во регионот.
Заклучоците на Галуп беа објавени на панел-дискусијата на која учесниците истакнаа дека истекува времето за интеграцијата во ЕУ на некои држави од Западен Балкан, со акцент на Македонија.
Тие прашаа, „Што останува да се направи?“
Истражувањето покажа дека 62 отсто од испитаниците сметаат дека членството во ЕУ е добра работа, пад од 76-те отсто кога било поставено истото прашање во 2006 година.
Испитаниците, исто така, веруваат дека Македонија ќе биде примена во ЕУ до 2017 година, две години повеќе отколку што се мислеше претходно.
Роберт Манчин, менаџер-директорот на Галуп Европа, истакна дека мнозинството испитаници сметаат дека етничките односи се подобрени во изминатите пет години.
Тој посочи на Охридскиот рамковен договор -- договор од 2001 година меѓу владата и етничките Албанци -- како извор за оптимизам.
Анкетата, исто така, го вклучи и прашањето за долготрајниот спор околу името меѓу Македонија и Грција.
„Додека во 2008 година околу две третини (68 отсто) од испитаниците ја обвинуваа само Грција за спорот околу името, таа бројка се намали на 53 отсто“, рече Манчин.
Ерван Фуере, специјален претставник на ЕУ во Македонија, рече дека е разочарувачки тоа што е посветено помало внимание на вистинскиот напредок во областите на корупцијата и реформите, во однос на спорот околу името.
„Мислам дека европската агенда треба повторно да се стави на приоритетната листа“, рече Фуере.
„Знаеме дека компромисот значи модификација на името, и треба да ја прифатиме таа реалност.“
