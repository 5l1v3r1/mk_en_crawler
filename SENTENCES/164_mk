18/02/2008
Од Сами Неза за Southeast European Times во Тирана -- 18/02/08
Членството во НАТО е најголемата политичка цел на Тирана за 2008-та година.
И покрај тоа што Албанија не доби покана за влез во алијансата на претходниот самит -- главно заради политичките проблеми поврзани со изборите и корупцијата -- водечките политички лидери во оваа земја предвидуваат дека ќе добијат покана на самитот во Букурешт во април.
Ако Албанија стане членка на НАТО годинава, таа ќе има поголеми можности за напредок заради подобрувањето на имиџот на земјата, кредибилитетот на владата и воспоставувањето на посигурна средина за економски развој и странски инвестиции.
На 21-ви јануари парламентот, на предлог на опозицијата, донесе резолуција за безусловна соработка помеѓу политичките партии во однос на реформите во судството и изборниот систем.
НАТО бара Албанија да ги спроведе овие реформи пред да добие покана за членство.
Опозицијата предложи уште една иницијатива -- национален пакт за реформи во судството.
Меѓутоа, мнозинството ја отфрли како непотребна и оцени дека претставува дупликат на првата резолуција.
Макроекономска стабилност
Во 2007-та година Албанија оствари раст на БДП од 6 отсто, според Институтот за статистика, државна институција за обработка на статистичките податоци во земјата.
„Го постигнавме овој степен на раст, и покрај фактот дека имавме сериозна енергетска криза во текот на годината“, рече премиерот Сали Бериша на средбата со претставници на медиумите во декември.
Тој додаде дека „оваа бројка е цел и за 2008-ма година“.
Во меѓувреме, инфлацијата е задржана на 3 отсто, како резултат на силниот систем за контрола.
Буџет за инфраструктурата
Владата подготви многу амбициозен буџет за 2008-ма година -- најголем во последните 18 години.
Речиси 822 милиони евра -- 20 отсто од буџетот -- ќе бидат издвоени за инвестиции во националните и локалните патишта.
Владата побара од домашните и странските градежни фирми да работат во три смени со цел работата да може да се одвива 24 часа дневно.
Следните избори ќе се одржат во 2009-та година, па така оваа година е последна можност за владата да ги исполни изборните ветувања дадени пред три години кога Демократската партија на Сали Бериша дојде на власт.
Заради тоа, владата го забрзува спроведувањето на развојните проекти -- особено оние поврзани со инфраструктурата.
Меѓутоа, албанската државна управа се соочува со многу потешкотии во поглед на апсорпцијата и управувањето на проектите и парите.
Минатата година беа спроведени само 80 отсто од инвестициите.
Меѓународните организации, меѓу кои и ЕУ, неколку пати изразија загриженост во однос на апсорпциониот потенцијал на државната управа.
Размени со Косово
Се очекува независноста на Косово да биде многу важна за развој на Албанија.
Тирана е уверена дека независно Косово ќе донесе стабилност во регионот и Албанија очекува да има корист од таа стабилност со зголемување на трговијата помеѓу двете земји.
Косово не бара визи од Албанците и се предвидува зголемена комуникација како резултат на потенцијалниот раст на економијата на Косово после независноста.
Еден од најголемите проекти на владата кој ќе го зголеми сообраќајот помеѓу Косово и Албанија е автопатот Драч-Кукс.
Откако минатата година владата го одобри тој проект, американско-турската фирма Бехтел-Енка започна со изградба на автопатот, кој ќе чини 600 милиони евра и треба да биде завршен до 2009-та година.
Зголемување на директните странски инвестиции
Албанија -- која до пред само десет години поминуваше низ големо политичко и општествено превирање -- бележи вкупен пораст на директните странски инвестиции.
Многу големи фирми веќе покажаа заинтересираност или почнаа со спроведување на проекти, главно во енергетскиот сектор и преносните мрежи.
Швајцарско-американската мултинационална фирма ASG Power доби одобрување да започне со изградба на електрана и терминал за регасификација во областа Семан, 100км од Тирана.
Проектот во кој ќе бидат вложени речиси 2,5 милијарди евра ќе опфати и преносен довод кој ја поврзува Албанија со Италија преку Јадранското Море.
Истовремено, во средината на јануари друга американска фирма започна студија за големите резерви на нафта и гас во земјата.
Албанија има значајни резерви на нафта и гас, кои би можеле да достигнат и до 3 милијарди барели нафта и 3 милијарди кубни метри природен гас, според студијата спроведена од страна на меѓународниот консултант Густавсон, кој беше ангажиран од фирмата Манас Петролеум.
Ако студијата е точна, тогаш Албанија ќе има можност за своја економска стратегија во 2008-ма година и во иднина би можела да стане извозник на нафта и гас.
Директните странски инвестиции во Албанија во 2007-та година изнесуваа над 400 милиони евра и се очекува оваа година тие да бидат многу повисоки врз основа на интересот што го покажаа странските фирми за индустриските гранки како што е енергетскиот сектор и градежните материјали.
На 19-ти јануари Бериша изјави пред Комисијата за планирање на стратегии дека „2008-ма е година кога фискалниот пакет ќе биде целосно поставен, што ќе предизвика најдлабока фискална револуција во историјата на оваа земја“.
Новиот фискален пакет опфаќа рамен данок од 10 отсто и иницијатива од 1 евро, која ќе им овозможи на странските фирми да плаќаат по едно евро за јавни ренти и дозволи.
Цел и на двете стратегии е да привлечат странски фирми во Албанија, како и да ги поттикнат домашните фирми да го зголемат производството и вработувањата.
Предизвици
Сепак, Албанија се соочува со предизвици.
Таа поминува низ енергетска криза и нема доволна разновидност на енергетски ресурси.
Иако владата постојано ветува дека ќе го реши ова прашање во текот на годината, таа ќе биде силно притисната да го направи тоа.
Покрај тоа, земјата се уште е сиромашна, со растечки јаз помеѓу богатите и сиромашните.
Всушност, Албанија е рангирана блиску до Русија или земјите од Третиот свет, во кои постои голема разлика помеѓу богатите и сиромашните.
Борбата против корупцијата и неформалноста е постојана борба, но се чини дека оваа појава расте наместо да исчезнува.
Корупцијата не постои само во државната управа, туку се појави и во секторот за услуги.
Исто така, и покрај тоа што илјадници неформални средства се формализираат, се уште постојат проблеми со наплатата на данокот и царината.
