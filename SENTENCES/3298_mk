30/04/2007
(ФТ, Њујорк тајмс, Вашингтон пост, Гардијан, Индипендант, Телеграф, Тудејс Заман - 30/04/07; AП, АФП, Ројтерс, ДПА, ББС, ВОА, ФТ, РФЕ/РЛ - 29/04/07; AФП, ДПА, ББС - 28/04/07)
Tурскиот Уставен суд во понеделникот (30-ти април) го започна рочиштето за жалбата на најголемата опозициска партија во земјата, Републиканската народна партија (ЦХП), која би можела да го отвори патот за евентуални предвремени парламентарни избори.
Неколку часа по почетокот на претседателскиот изборен процес во парламентот во петокот, ЦХП, која се противи на кандидатот на владејачката Партија на правдата и развојот (АКП), актуелниот министер за надворешни работи, Абдула Ѓул, ја оспори пред судот легалноста на првиот круг од гласањето. 
Инсистирајќи на тоа при гласањето е прекршено правилото за кворум, партијата побара поништување на резултатите.
Ѓул доби поддршка од 357 пратеници во турското собрание од 550 места, што е за десет гласа помалку од потребното двотретинско мнозинство и поради што процесот ќе продолжи со втор круг гласање, закажано за в среда. 
Според уставот, нему повторно ќе му треба двотретинско мнозинство за да победи. 
Ако не успее да го обезбеди, една недела подоцна ќе се одржи трет круг, и тогаш ќе биде доволно просто мнозинство од 276 гласови за да биде избран.
Сепак, ако Уставниот суд до среда го потврди приговорот на ЦХП и го поништи гласањето од минатата недела, можно е воопшто да не се одржи втор круг или можно е да се откаже целиот изборен процес, објави во понеделникот турскиот весник Заман. 
Тогаш, земјата ќе се придвижи кон одржување предвремени парламентарни избори, кои се очекуваа во ноември.
Една од причините поради која ЦХП се противи на кандидатурата на Ѓул е тоа што премиерот Реџеп Тајип Ердоган ја објави номинацијата без да се консултира со партијата. 
Нивното противење на кандидатурата на Ѓул, исто така, ги одразува сомнежите помеѓу секуларистите дека неговата победа ќе й овозможи на АКП, чии корени се во политичкиот ислам, да ги задржи сите клучни позиции во Турција.
И покрај тоа што се работи за претежно церемонијална функција, претседателството носи значајни овластувања за вето и назначувања.
Секуларистите се загрижени дека ако Ѓул е избран за претседател, тој ќе му помогне на својот најважен сојузник, Ердоган, да го зајакне владеењето на религијата во сите сфери на животот.
Војската, која се смета за главен чувар на секуларниот поредок, и која собори три влади од 1960 година, издаде предупредување доцна во петокот, дека е можно да преземе дејство против владата предводена од АКП.
„Турските вооружени сили ја задржуваат својата цврста решеност за спроведување на своите должности што произлегуваат од законите за заштита на непроменливите карактеристики на Република Турција. 
Нивната лојалност на таа решителност е апсолутна“, се вели во изјавата на највисоките генерали во земјата.
Во саботата, министерот за правда, Чемил Чичек, ја искажа разочараноста на владата од, според неа, обидот на војската за мешање во претседателската изборна кампања, сметајќи ја за неприфатлива „во еден демократски поредок“.
Во неделата демонстрантите ги преплавија улиците во центарот на Истанбул во знак на протест за номинацијата на Ѓул. 
Тие извикуваа слогани не само против АКП, туку и против приватизацијата, странските инвестиции и ЕУ. 
Многумина ја сигнализираа поддршката за армијата. 
Според полицијата, најмалку 750.000 луѓе учествуваа на протестите, додека истанбулските општински власти велат дека учествувале 1,2 милиони демонстранти.
Митингот, кој го организираше коалиција на националисти, партии и невладини организации, уследи по секуларистичките демонстрации во Анкара пред две недели.
