01/11/2004
Од Серемб Ѓерѓи за Southeast European Times во Приштина - 01/11/04
Наведувајќи ги како причина грешките во запишувањето на гласовите, косовската Комисија за жалби (ЕЦАЦ) нареди целосно пребројување на 660.000 гласачки ливчиња од општите избори на 23-ти октомври.
„Пребројувањето на гласачките ливчиња претставува најнеоспорлив и најсигурен начин за елиминирање на грешките и нивното евентуално влијание врз резултатите“, рече шефот на мисијата на ОБСЕ, Паскал Фиеши.
Овој потег би можел да влијае на бројот на местата во Собранието за секоја партија, и покрај тоа што сé уште не се знае какво ќе биде целокупното негово влијание.
Првите неофицијални резултати покажаа водство на Демократската лига на Косово (ЛДК), предводена од страна на претседателот Ибрахим Ругова, со 45 отсто од гласовите.
Демократската партија на Косово (ПДК) на Хашим Тачи беше втора со 28 отсто од гласовите, додека Алијансата за иднината на Косово (ААК), предводена од Рамуш Харадинај, беше на третото место со 8 отсто од гласовите.
ЛДК не успеа да освои апсолутно мнозинство и се очекува да формира коалициска влада.
Одѕивот на гласачите изнесуваше 51 отсто од вкупно 1,4 милиони гласачи во Косово.
ЕЦАЦ презеде дејство откако беа откриени голем број проблеми со слагањето на резултатите од пописните места прикажани во формуларите(РРФ) кои беа користени во избирачките места во Косово со фактичкиот број на ливчиња.
Во еден случај неколку стотици гласови дадени за една партија, наводно, биле запишани за друга.
„Не беше лесно да се донесе оваа одлука“, рече главниот комесар Џени Алисон Ситон.
„Ние проверивме девет листови од РРФ од кои се покажа дека осум се погрешно пополнети.“
Пребројувањето на гласовите претставува „огромна работа“, рече Ситон.
„Сепак, врз основа на доказот што го откри тимот на ЕЦАЦ, сите комесари се согласија дека не може да се преземе ниту еден друг правец на дејство без сериозно да се доведат во прашање резултатите на овие избори.“
Процесот започна во саботата (30-ти октомври) и се очекува да трае најмалку една недела, како што изјави Метју Џенкинс, шефот на Центарот за пребројување на гласовите и резултати.
Гласачките ливчиња ќе бидат пребројани рачно.
Шефот на Секретаријатот на Централната изборна комисија (ЦЕЦ), Аднан Меровичи, изјави дека ЦЕЦ ќе треба да обучи и да ангажира нови луѓе за што поскоро да се дојде до финалните резултати.
УНМИК ја поддржа одлуката за пребројување на гласовите.
„Ние ја знаеме важноста на точните и сигурни изборни резултати и целосно го поддржуваме ЦЕЦ во донесувањето на неопходната одлука во врска со тоа“, рече портпаролката Мечтајлд Хенеке, додавајќи дека УНМИК е уверен дека ЦЕЦ, заедно со ОБСЕ, ќе бидат во состојба да спроведат темелна проверка за што е можно покусо време.
Реакциите помеѓу косовските политички партии се мешани.
Шефот на изборниот штаб на ЛДК, Мелихате Термколи, рече дека партијата побарала корекција на грешките пронајдени во записниците, но не и целосно пребројување.
ПДК и ААК ја поздравија одлуката на ЦЕЦ.
