29/09/2010
Од Лилјана Ковачевиќ за Southeast European Times во Бања Лука – 29/09/10
Ветувањата во кампањата што ги дадоа кандидатите пред изборите во неделата (3-ти октомври) покажуваат дека БиХ е сé уште длабоко поделена по етнички линии, велат претставниците на невладините организации.
„Предизборните ветувања се сведуваат на националистички изјави, меѓуетнички и етнички разлики засновани на „ние спрема тие“, рече за SETimes портпаролката на Трансперенси интернешнал за Босна и Херцеговина (ТИБиХ) Ивана Корајлиќ.
Политичките партии покажуваат малку загриженост за јавните интереси, велат невладините организации, и нивните платформи честопати се однесуваат на конкретни прашања како што е невработеноста, корупцијата и исполнувањето на критериумите на ЕУ.
„Сé се сведува на етнички заснована реторика и нереални ветувања кои, во моментов, е невозможно да се исполнат“, рече Корајлиќ.
Со оглед на природата на етничка поделеност на кампањата, Центарот за интердисциплинарни постдипломски студии асоцијација Алумни (АЦИПС) ја окарактеризира како „три кампањи под еден покрив“.
Претседателот на АЦИПС, Санел Хускиќ, објасни дека партиите што ги претставуваат Србите, Хрватите и Бошњаците не се натпреваруваат со партиите на другите етницитети, туку само меѓу себе.
„Хрватските партии се преокупирани со тоа кој е легитимен хрватски претставник во БиХ и дали ќе добијат повеќе гласови;
српските партии се расправаат околу тоа кој ќе им обезбеди поголема автономија во Република Српска (РС);
а бошњачките претставници кој ќе донесе поголемо единство меѓу Бошњаците“, рече Хускиќ.
Тој додаде дека политичките партии во РС малку говорат за европската интеграција на БиХ.
Владините партии, додаде тој, се обидуваат да не ја споменуваат корупцијата, особено кога вклучува злоупотреба на државниот буџет и буџетите на ентитетите.
Трансперенси интернешнал вели дека финансирањето на кампањата во БиХ не е транспарентно и има значителна злоупотреба на средства, особено од владините партии.
„Партиите на власт ги користат своите позиции во институциите на владата за да се стекнат со средства и можности за самопромовирање“, рече Корајлиќ.
Таа објасни дека владините партии ја преземаат заслугата за сите резултати од проектите, како и за резултатите од работата на државните институции и институциите на ентитетот, во надеж дека ќе добијат поени кај гласачите.
Поголем проблем, предупреди Корајлиќ, е пренасочувањето на буџетските средства од владините партии на партиски контролираните претпријатија.
Санкции, вели таа, ретко се наметнуваат.
Според проценките на ТИБиХ, политичките партии ќе потрошат околу 1 милион евра за печатење и рекламирање на електронските медиуми за време на кампањата.
Од сите партии, според истата, СНСД на Милорад Додик и Партијата за Босна и Херцеговина на Харис Силајџиќ, потрошиле повеќе од другите за време на првите 15 дена од кампањата.
„Забележливо е дека опозициските партии не се рекламираа многу, веројатно поради недостатокот на средства“, рече Корајлиќ.
Кампањата завршува в сабота, еден ден пред општите и претседателски избори во државата.
Ова се шести општи избори во БиХ од потпишувањето на Дејтонскиот мировен договор во 1996 година.
