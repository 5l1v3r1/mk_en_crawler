04/10/2007
Од Наташа Радиќ за Southeast European Times во Загреб -- 04/10/07
Една недела откако судиите во Меѓународниот кривичен трибунал за поранешна Југославија (МКТЈ) ја донесоа својата пресуда во Вуковарскиот случај, сé уште се организираат протести во Хрватска.
Премиерот Иво Санадер, тврдејќи дека казните требаше да бидат многу поостри, рече дека неговата земја ќе поднесе протест до Советот за безбедност на ОН.
Казните беа изречени на 27-ми септември.
Поранешниот српски командант Миле Мркшиќ доби 20 години затвор, додека неговиот подреден Веселин Шљиванчанин доби пет години затвор за помагање во злосторствата.
Третиот обвинет, Мирислав Радиќ, беше ослободен.
„За мене, ова претставува пораз на целата идеја за Хашкиот трибунал, кој го формираа земјите на ОН“, рече Санадер.
„Целиот свет беше сведок на вуковарската трагедија и убиствата на цивили по борбите.
За цивилните жртви, овие тројца мажи требаше да сносат одговорност.“
Санадер планира да говори со ОН на 15-ти октомври, кога на расправа ќе биде ставена работата на МКТЈ.
Неговите напори за построги казни се поддржани од сите парламентарни партии и јавноста.
Во ноември 1991 година околу 190 мажи беа однесени од страна на српските сили на фарма надвор од Вуковар и беа убиени.
Масакрот уследи по 87-дневната опсада на градот.
Првичното обвинение против Радиќ и Шљиванчанин беше подигнато во 1995 година.
Мркшиќ беше во притворот на Трибуналот од 2002 година, а Шљиванчанин беше пренесен во Хаг една година подоцна.
„Откако не успеа да не заштити во 1991 година, меѓународната заедница повторно не изневери“, се вели во изјавата за печатот на групата „Мајките на Вуковар“, и се најавуваат непрекинати протести додека не биде променета одлуката.
Хашките судии донесоа одлука дека Мршиќ не го наредил масакрот, иако неговите дејства им овозможија на војниците на Југословенската армија и парамилитарците да ги извршат убиствата.
Пет точки од обвинението за злосторства против човештвото беа отфрлени, бидејќи жртвите, кои побарале засолниште во вуковарската болница, биле борци, а не цивили, велат судиите.
Обвинителката на ОН за воени злосторства, Карла дел Понте, й се придружи на хрватската влада во критиките за казните како премногу благи.
Обвинителите побараа доживотни казни за сите тројца обвинети.
Според правните експерти, казната ги стеснува шансите на Хрватска да го добие случајот што го покрена против Србија пред Меѓународниот суд на правдата, бидејќи случајот беше во голема мера заснован на вуковарските убиства.
