24/06/2011
Александар Кристи-Милер за Southeast European Times во Кирбет ал-Џоз -- 24.06.11
„Сакаме Кирбет ал-Џоз да биде дел од Турција“, рече Абдула, млад шверцер, покажувајќи го турското знаме како се вее на врвот од едно дрво недалеку од границата.
Неговите пријатели го закачија таму, покажувајќи ја раширената надеж меѓу раселените Сиријци што живеат во импровизирани кампови надвор од селото, дека турската армија ќе ги заштити од силите на претседателот Башар ал Асад.
Во кампот, кој лежи на очиглед на турските погранични стражари, се населија околу 3.500 луѓе, кои не сакаат да ги напуштат своите животи и имот упатувајќи се кон бегалските кампови во Турција, но се премногу исплашени да одат дома.
Пред две недели, Дамаск започна остри воени мерки во регионот, откако потврди дека „вооружени бандити“ стојат зад наводниот масакр на 120 војници во градот Џиср ал-Шагур.
Оттогаш илјадници луѓе избегаа од градовите и селата во близина на турската граница, при што околу 11.000 луѓе, главно жени и деца, сега се наоѓаат во камповите во Турција.
Но, додека сириските сили се доближуваат до границата, оние што кампуваат таму додаваат елемент на несигурност во односите меѓу Анкара и Дамаск, кои се и онака заладени поради бруталниот одговор на режимот на Асад на продемократските демонстрации.
Од турското погранично село Гувечи, SETimes ги набљудуваше војниците и оклопните возила во Кирбет ал-Џоз, како и мажите во армиска униформа со пушки во рацете кои клечат на покривите, а за кои Сиријците тврдат дека се снајперисти.
„Секое воено дејство на границата целосно би ги прекинало и онака затегнатите односи меѓу Турција и Сирија“, рече Гокан Бачик, шеф на Центарот за блискоисточни студии при Универзитетот Жирве во Газиантеп.
Но, кампувањето во Кирбет ал-Џоз, едно од малкуте места на сириска почва каде што дисидентите може отворено да й се спротивстават на владата без страв од апсење, стана легло на растечкото сириско организирано движење на опозицијата.
Во неделата, 19-ти јуни, активистите во кампот објавија „Национален совет“ кој ќе му се спротивстави на режимот на Асад.
Претходниот ден сириската армија влезе во градот Бдама, на само 10 километри оддалеченост, пресекувајќи го најважниот правец за дотур во кампот.
Оттогаш, звукот на пушките се доближува, и во средата, 22-ри јуни, активистите рекоа дека седум тенкови и четири оклопни возила се наоѓаат на само два километри од селото.
Многумина од оние што кампуваат надвор сметаат дека сириската војска е должна според договорот со Турција да не се доближува до границата.
Портпаролот на турското Министерство за надворешни работи рече дека не постои таков договор, но сириската армија не распоредила војници на границата повеќе од две децении.
Некои во кампот тврдат дека турски воени хеликоптери влегле дури и во сирискиот воздушен простор откако силите на Асад влегле во Бдама.
„Кога сириската армија влезе во Бдама, јас и други луѓе видовме два хеликоптери како прелетуваат од Турција.
Кога дојдоа над областа сириските сили се повлекоа“, рече Махмуд Муса (39), директор на училиште во Бдама.
Турското Министерство за надворешни работи го демантираше ова тврдење.
Питер Букхарт, директор за итни ситуации на Хјуман рајтс воч, кој ги испитува острите мерки на сириската војска во областа, смета дека настанува „ќор-сокак“.
„Јасно ни е дека турската армија й кажа на сириската армија дека не може да дојде во оваа последна долина“, рече тој.
„Сега има прилично напнат ќор-сокак меѓу сириската армија и турската армија во врска со тоа што ќе се случи следно.“
Поради тоа што нема чиста вода во кампот и откако храната доаѓа преку турските правци на шверц, турската Црвена полумесечина почна да фрла помош на пограничната линија.
Но, со оглед на тоа што малку раселени Сиријци се подготвени да го послушаат повикот на својата влада за враќање дома, се чини дека нема лесно решение на видик.
„Ќе си одам дома само тогаш кога ќе си оди Башар Асад“, рече Анас (22) од Џиср ал-Шугур, кој има прострелна рана во ногата, која ја доби кога автобусот во кој патуваше беше нападнат од снајперисти.
„Но, мислам дека тоа нема да потрае долго, највеќе два до три месеци.“
