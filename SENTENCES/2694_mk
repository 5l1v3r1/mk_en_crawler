08/07/2005
(Разни извори -- 06/07/05 - 08/07/05)
Околу 50.000 луѓе се очекува да се соберат во источниот босански град Сребреница в понеделник (11-ти јули) на комеморацијата на десетгодишнината од најголемото одделно злосторство во Европа по завршувањето на Втората светска војна.
Комесарот за проширување на ЕУ, Оли Рен, е еден од големиот број високи официјални претставници кои ќе земат учество. 
Шефот на персоналот на генералниот секретар на ОН Кофи Анан, Марк Малох Браун, ќе пренесе порака во име на Анан. 
Теодор Мерон, претседателот на Меѓународниот кривичен трибунал за поранешна Југославија (МКТЈ), исто така, го потврди своето присуство на церемонијата.
Голем број регионални водачи, меѓу кои и претседателите на Србија и Црна Гора, Борис Тадиќ и Стипе Месиќ, планираат да присуствуваат на церемонијата. 
Претседателот на Република Српска (РС) Драган Чавиќ и други високи официјални претставници на босанските Срби ќе им се придружат.
На 11-ти јули 1995 година силите на босанските Срби ја окупираа Сребреница, која беше прогласена за „безбедна зона“ на ОН од април 1993 година. 
Во текот на следните неколку дена околу 80.000 мажи и момчиња беа убиени по кратка постапка од страна на војниците и паравоените сили под команда на генерал Ратко Младиќ. 
Мировниците на ОН распоредени во оваа област не успеаја да ги спречат убиствата.
„Ние мораме да го носиме нашиот товар на вина кога станува збор за надоместувањето на она што се случи“, рече Ханес Свобода, австрискиот член на Европскиот парламент (ЕП) за време на дебатата во законодавниот дом на ЕУ во средата во врска со престојната годишнина. 
Дебатата кулминираше со резолуција во која се осудува масакрот, се повикува на изведување на извршителите пред лицето на правдата, се бара од идните мировни мисии да извлечат поука од случаите на балканските конфликти и се ветува поддршка за кандидатурите на БиХ и другите земји-аспиранти за влез во ЕУ.
„Ние сме должни да се сеќаваме - за да не видиме уште еднаш друга Сребреница, за дефинитивно да се закопа етничката омраза и деструктитвниот национализам во Босна и Херцеговина, на Балканот, во цела Европа“, рече Рен за време на дебатата во ЕП во средата.
Пред комеморацијата в понеделник високиот претставник на меѓународната заедница во БиХ, Педи Ешдаун, рече дека земјата и регионот во целина значително се променети во текот на изминатата деценија. 
„Властите во РС и во Србија се придвижија од негирање до признавање на размерот на злосторството што е извршено тука“, рече Ешдаун.
Сепак, наводните архитекти на масакрот во Сребреница - воениот водач на босанските Срби, Радован Караџиќ, и неговиот воен командант, Ратко Младиќ, - се уште се наоѓаат на слобода. 
Двајцата се обвинети од страна на МКТЈ, помеѓу другото и за геноцид.
Се верува дека Караџиќ се крие во неговата родна Црна Гора, додека Младиќ се верува дека е во Србија.
