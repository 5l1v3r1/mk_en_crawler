19/01/2009
Од Наташа Радиќ за Southeast European Times во Загреб -- 19/01/09
Ако се остави настрана стравот од финансиската криза, 2009-та ветува дека ќе биде многу значајна година за Хрватска, како на домашен, така и на меѓународен план. 
Два пати ќе бидат одржани избори, на пролет-локални и следната зима, кога граѓаните ќе изберат нов претседател.
На меѓународен план, најголем приоритет се членството во НАТО и процесот за пристапување во ЕУ. 
Хрватска се надева дека ќе стане член на Алијансата во 2009-та година, како и дека ќе ги заврши преговорите со ЕУ. 
Влезот во НАТО не би требало да претставува некакви потешкотии -- земјите-членки на Алијансата веќе се во процес на ратификување на основната документација. 
Италија го направи тоа во 2008-та година, а до сега 15 од 26 земји-членки на НАТО го направија својот дел од работата.
Меѓутоа, патот кон членство во ЕУ е потежок. 
Соседна Словенија постави барикада на патот заради тековните билатерални спорови, посебно околу Пиранскиот залив. 
Сите земји-кандидати мораат пред влезот во ЕУ да ги завршат преговорите за 35 поглавја, но Словенија го блокира започнувањето на 11 од нив.
Европските лидери, како еврокомесарот за проширување Оли Рен, јасно ставија до знаење дека во ЕУ има место за Хрватска, но истовремено нагласија дека сакаат спорот да биде решен. 
Следната конференција помеѓу ЕУ и Хрватска ќе се одржи на крајот од февруари. 
Република Чешка, традиционално близок сојузник на Загреб, го презеде претседателствувањето со ЕУ. 
Хрватските претставници се уверени дека нивните чешки колеги ќе направат се за да го стават хрватското членство високо на дневниот ред на Унијата.
„2009-та ќе ги покаже конкретните резултати од меѓународната положба на Хрватска, не само преку нашето членство во Советот за безбедност на ООН, НАТО и планот за завршување на преговорите со ЕУ до крајот од годината, туку и преку нашиот труд да ги исполниме сите демократски стандарди, покажувајќи дека сме подготвени да ги спроведеме стандардите на владеење на правото, социјалната правда и солидарност“, рече хрватскиот премиер Иво Санадер во новогодишниот говор.
Со станувањето членка на НАТО и ЕУ, Хрватска ќе го исполни историскиот сон покренат пред речиси две децении, додаде тој.
И хрватскиот премиер Стипе Месиќ зборуваше за очекувањата за 2009-та година, иако неговиот говор беше нешто попесимистичен. 
„Во време обележано со една ваква сериозна криза, политиката мора да биде посериозна од било кога“, рече тој. 
Тоа значи разните лични интереси и притисоци да се одложат, тешки, но неизбежни реформи со цел да се заработат пар гласови повеќе на изборите не смеат да преовладуваат над општиот интерес на сите наши граѓани. 
Заради тоа, во 2009-та година главен збор мора да биде одговорноста“.
Некои компании, меѓу кои моќни банки и финансиски институции, ја започнаа годината предупредувајќи дека ќе ги отпушаат вработените. 
Хрватите генерално многу се загрижени за финансиската нестабилност, невработеноста и можноста за опаѓање на летниот туризам, што би ги усложнило економските проблеми.
Во своето обраќање, Месиќ ја истакна потребата да се има во предвид социјалната димензија. 
„Како денес да реагираме на кризата кога не се подготвивме подобро за истата? 
Пред се, не со тоа што ќе ја занемариме. 
Уште два начина: мораме да се браниме од надворешните удари, а истовремено да ги решаваме сите внатрешни извори на криза. 
Накратко, мораме сериозно и итно да создадеме услови за закрепнување на индустријата, производството и извозот“, рече Месиќ.
Владата веќе презеде еден чекор за да ги смири потрошувачите. 
Банките се спречени да ги зголемат каматните стапки, а Санадер ги предупреди финансиските институции дека последиците ќе бидат сериозни ако ја спроведат таа намера. 
Кон крајот на декември Загребачка Банка најави дека ќе ги зголеми каматните стапки за помеѓу 0,5 и 1,7 отсто. 
Меѓутоа, по консултациите со владата, банката се откажа од тој план.
Почетокот на 2009-та година донесе и некои практични промени во секојдневниот живот на Хрватите. 
Според изменетиот Закон за трговија, кој стапи на сила на 1-ви јануари, во недела сите продавници мора да бидат затворени. 
Исклучок се пекарите, бензинските пумпи и помалите продавници на автобуските станици, железничките станици и аеродромите.
Во текот на летната туристичка сезона продавниците повторно ќе можат да работат во недела. 
Новиот закон со негодување го дочекаа сопствениците на продавници и трговците. 
Тие велат дека новиот закон негативно ќе влијае врз економијата во момент кога граѓаните треба да се стимулираат да трошат повеќе пари.
