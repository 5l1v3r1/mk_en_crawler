09/04/2010
БЕЛГРАД, Србија -- Претседателот Борис Тадиќ разговараше за ситуациите во Босна и Херцеговина (БиХ) и Косово со американскиот заменик државен секретар во посета на државата, Џејмс Стајнберг, објавија медиумите во четвртокот (8-ми април).
Тадиќ, наводно, му рекол на Стајнберг дека Белград никогаш нема да го признае Косово, но дека Србија останува посветена на идејата за континуирани разговори „за изнаоѓање компромисно решение кое нема да значи победа за едната страна и пораз за другата страна“.
Двајцата претставници, исто така, разговараа за последните настани во БиХ, при што Тадиќ потврди дека Србија никогаш нема да дозволи поделба на БиХ бидејќи тоа може да ја загрози регионалната стабилност.
Во интервју за новинската агенција Танјуг во четвртокот, Стајнберг рече дека Вашингтон ја смета Србија за клучен партнер во регионот.
Тој рече дека неговата посета на Балканот имала за цел да пренесе порака на поддршка за водачите во регионот во градењето на заедничката европска иднина.
Стајнберг, исто така, ја поздрави декларацијата усвоена неодамна од страна на српскиот парламент во која се осудуваат злосторствата од 1995 година во Сребреница.
Од Белград, Стајнберг отпатува за Приштина, каде што ги повика косовските и српските водачи да соработуваат на практичните прашања, и да ги остават настрана разликите во врска со статусот на Косово.
Тој, исто така, повика на поголеми напори во борбата против корупцијата и криминалот.
Во Приштина Стајнберг се состана со премиерот Хашим Тачи, претседателот Фатмир Сејдиу и водачите на трите нови општини со претежно српско население.
(Зери, Коха Диторе, Епока Ре, Експрес, Танјуг, РТС, Бета, Б92 - 08/04/10)
