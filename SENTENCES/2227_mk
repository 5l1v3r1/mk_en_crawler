11/04/2005
Од Разван Амариеи за Southeast European Times во Букурешт – 11/04/05
Кога врне само нивните гумени чизми може да им помогнат да одат низ дебелиот слој кал што ги прекрива улиците. 
Водата за пиење или перење доаѓа од бунарите и по употребата оди директно во почвата, бидејќи во оваа област нема систем за отпадни води. 
Во зима домовите ги загреваат печки на дрва.
Оваа слика на животот во една оддалечена рурална област е, исто така, вообичаена и за предградијата на Букурешт. 
Голем дел од вкупно два милиони жители на градот живеат во скоро исти услови како пред 100 години - само струјата ги одвојува од нивните предци.
Околу една третина од 5.300 улици во Букурешт немаат барем едно од следниве работи: протечна вода, систем за отпадни води, мрежа на природен гас или асфалт. 
Новиот градоначалник на Букурешт, Адријан Видеану, вели дека тој тоа ќе го промени. 
Видеану смета на десеттици проекти на својот претходник, Трајан Башеску, подготвени пред неговото напуштање на функцијата за да стане претседател на Романија.
„Ние имаме проект [кој предвидува] поплочување на 1.850 секундарни улици и продолжување и модернизација на 300 километри од водоводот и 270 километри од линиите на отпадни води. 
Тоа ќе чини околу 475 милиони евра - поголем дел од парите ќе биде обезбеден преку надворешен заем“, рече Видеану. 
Главните патишта ќе бидат, исто така, поправени - и 60 милиони евра ќе бидат потрошени за капитални поправки оваа година.
Од 1989 година бројот на регистрирани автомобили во градот се зголеми за петпати. 
Со цел да се олесни хаотичниот сообраќај, ќе бидат инвестирани 21 милион евра во автоматски систем за сообраќаен менаџмент. 
Поголем дел од блокираните раскрсници ќе биде контролиран од страна на специјалисти. 
Други 90 милиони евра ќе бидат искористени за изградба на мост над главната железница на Букурешт и еден голем подземен паркинг.
Јавниот транспорт мора, исто така, да се промени. 
Видеану вети дека ќе ја заврши обновата на трамвајските линии и ќе купи 500 нови автобуси. 
Патната и подземната инфраструктура во историскиот центар, исто така, ќе добијат пари. 
Властите се надеваат дека до следната година ќе ја трансформираат руинираната област во точка на интерес за туристите и инвеститорите.
