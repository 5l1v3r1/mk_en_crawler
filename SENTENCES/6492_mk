14/07/2011
Овгу Улучај за Southeast European Times во Истанбул –14.07.11
Фатма Сахин има уникатна позиција во новата влада на турскиот премиер Реџеп Тајип Ердоган: таа е единствената жена министер. 
Тоа претставува пад во споредба со претходната влада, која вклучуваше две министерки.
Невладините организации и женските здруженија се загрижени. 
„Тоа е патетична сцена во Турција, која тврди дека достигнала напредна демократија“, рече Фезал Ѓулфидан, членка на одборот на директори од Здружението за поддршка и обука на жените-кандидатки (КАДЕР), во коментарот за SETimes.
Сахин, која е исто така и прва пратеничка од Газиантеп, ќе го предводи Министерството за семејство и социјална политика. 
Новото име на нејзиното министерство -- кое претходно се викаше Министерство за жени, семејство и социјална политика -- е извор на дополнителна контроверзност.
„Ова е асимилација на жените во семејството, бидејќи се гледа [само] како член на домашниот живот“, рече Гулфидан за преименувањето. 
„Единствената жена министер доби политичка улога која одговара на нејзината [традиционална] улога во семејството“, додаде таа.
„Многу жени живеат самостојно во Турција“, вели таа. 
„На овој начин тие се игнорираат.“
Во отвореното писмо до премиерот Реџеп Тајип Ердоган во јуни, Платформата на Женскиот механизам за еднаквост -- организација која брои околу 80 групи активисти -- ја осуди одлуката да се отстрани зборот „жени“ од името.
Најмалку пет жени се убиени во Турција секој ден, а жените едвај имаат свои претставници во парламентот и позициите на власта, рече Платформата на жените, тврдејќи дека преименувањето испраќа погрешна порака. 
Турција, додава истата, е близу до дното според светските стандарди во областите на сиромаштијата, образованието и здравјето на жените.
Во вакви услови, тврди Ѓулфидан, на владата й треба министерство посветено исклучиво на женските прашања.
Селма Ачунер, политички научник во Центарот за женски студии при Анкарскиот универзитет, е поголем оптимист. 
Промовирањето на Фатма Сахин во шеф на новиот кабинет е „ветувачки настан“, рече таа за SETimes.
„Верувам дека Сахин ќе работи добро бидејќи е блиска до женските организации, тоа е како да доаѓа од граѓанското општество“, вели Ачунер, посочувајќи дека министерката претходно ја предводеше анкетната комисија за убиствата заради зачувување на честа, и за насилството врз децата.
„Мора да й се даде време на Сахин, да се види нејзината работа“, заклучува таа.
