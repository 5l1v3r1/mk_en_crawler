26/07/2007
Од Роберт Ц. Остин за Southeast European Times -- 26/07/07
Приватизацијата на албанската рафинерија АРМО привлече значителен интерес кај канадското претпријатие „Банкерс петролеум“.
Објавувањето на тендерот -- на кој се работи од 2003 година -- се очекува следната година.
Арт Аголи, менаџер за развој на бизнисот на ова канадско претпријатие, вели дека ако победи на тендерот, „Банкерс петролеум“ ќе „ја заживее рафинеријата и ќе ја претвори Албанија во модернизиран нафтен извозник“.
АРМО ја поседува единствената нафтена рафинерија во земјата и произведува околу 100.000 тони дизел и бензин годишно.
Истата задоволува 30 отсто од потребите за нафта во земјата.
Сепак, рафинеријата е многу субвенционирана и не ја плаќа пазарната вредност за нафтата.
АРМО, која е со седиште во Балш и Фиер, беше формирана со сега застаране советска и кинеска технологија и нејзините производи не ги исполнуваат стандардите на ЕУ.
„Банкерс петролеум“ влезе во албанскиот сектор на производство на нафта во мај 2004 година.
Претпријатието потпиша 25-годишен договор за работење на полето Патос-Маринза, најголемо нафтено поле на копно во Европа.
Во тоа време производството падна на 600 барели нафта на ден, но оттогаш порасна скоро за десетпати.
„Како резултат на синергиите помеѓу полето и надградбите, полето Патос-Маринза може да направи 40.000 [барели нафта на ден]“, вели Аголи.
Претпријатието инвестираше помеѓу 70 и 80 милиони американски долари.
Ако неговите планови за проширување бидат одобрени, инвестицијата ќе расте, со што таа ќе стане една од најголемите странски инвестиции во Албанија.
Постојат околу 600 нафтени извори на Патос-Маринза, од кои „Банкерс петролеум“ управува со околу 220.
Остатокот го води државното претпријатие за нафта, Албпетрол.
Според неговиот договор со државата „Банкерс петролеум“ планира да работи со сите нафтени извори на крајот.
Претпријатието ја пренесува својата нафта на пристаништето во Валона, од каде што потоа се носи во Италија за рафинирање.
„Предизвик е да се работи со различни влади, но бизнис средината е добра и сé повеќе се подобрува.
Инфраструктурните и еколошките прашања остануваат голема грижа за нас“, вели Аголи.
Како што претпријатието ги презема изворите, таа ги модернизира и применува меѓународни еколошки стандарди.
До 2008 година „Банкерс петролеум“ се надева на 10.000 барели нафта на ден, работејќи на дополнителни 130 нафтени избори годишно.
