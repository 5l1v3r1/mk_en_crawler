27/09/2011
Линда Карадаку за Southeast European Times во Приштина -- 27.09.11
Тоа е во суштина економско прашање, наследено од војната во 1998-1999 година; обид за враќање на домовите и земјиштето напуштени за време и по конфликтот од страна на илјадници луѓе кои избегаа за да се спасат. 
Албанците се вратија скоро веднаш, но повеќето раселени Срби не се вратија. 
Поголем дел од нив скоро 11 години се обидуваат да си го вратат својот имот.
Прашањето влегува во надлежност на Косовската агенција за имот. 
Вкупната цифра е огромна, како и заостанатиот број случаи во општинските судови: од вкупно 41.253 барања кои се однесуваат на имотните прашања, помалку од половина -- 20.081 -- се решени од страна на Комисијата за имотни барања. 
Останатите се процесуираат во надеж дека ќе бидат решени до крајот на следната година, изјави за SETimes портпаролот на Агенцијата, Аријан Красниќи.
Живојин Јокановиќ, српски адвокат во Приштина, е скептичен. 
„Нема причина да се има 50 отсто нерешени случаи“, рече тој за SETimes.
Јокановиќ се жали за неефикасноста, и во некои случаи, недостатокот на експертиза, ресурси и персонал. 
Тој вели дека приштинскиот окружен суд, на пример, едноставно не може да ги реши своите случаи со сегашниот број судии, дури ни во следните седум или осум години. 
Крајниот рок за поднесување на барањата беше декември 2007 година.
Еден од најголемите проблеми се катастарските книги, кои се нецелосни. 
За некои семејства, воопшто нема податоци. 
Но, помошта можеби доаѓа.
Владата во средата (21-ви септември) објави детали за новиот договор постигнат за време на тековните разговори со кои посредуваше ЕУ во Брисел. 
Според условите на истиот, Косово и Србија се согласија да работат заедно на реконструкција на веродостоен катастарски регистар од пред 1999 година, идентификување на празнините, воспоставување агенција за решавање на недоследностите во документите и да работат со ЕУ на решавање на преостанатите случаи.
Дејан Николчевиќ, шеф на кабитетот на косовскиот министер за враќања и заедници, вели дека решавањето на имотните права претставува предуслов за трајно враќање на раселените лица. 
„За жал, морам да кажам дека иако прашањето на личниот имот е едно од основните човекови права, тоа сега засега останува само на хартија, не само за повратниците, туку и за потенцијалните повратници“, рече Николчевиќ за SETimes.
Имотното прашање, додава тој, е далеку од уникатно за Косово; истото се повторува во многу други балкански земји. 
„Ова прашање претставува долгорочен процес и бара ангажман на сите институции во согласност со европските стандарди“, рече Николчевиќ.
ОБСЕ објави извештај во јуни оваа година за предизвиците во решавањето на конфликтите поврзани со барањата за живеалишта во Косово. 
Истиот покажува дека голем број парцели и згради, главно во сопственост на раселени лица, и понатаму се нелегално заземени.
„Недостатокот на процес на враќање на имотот за оние што беа погодени од конфликтот го попречува враќање на луѓето и негативно влијае на човековите права на сите косовски заедници, особено косовските Срби и другите неалбански заедници“, се додава во истиот, и се истакнува дека „решението за барањата за враќање на имотот поврзани со конфликтот претставува неопходен процес кој многу влијае на стабилноста на постконфликтното општество“.
