02/02/2006
ЗАГРЕБ, Хрватска -- Парламентот во средата (1-ви февруари) започна расправа за извештајот на владата за вооружените сили и темпото на реформите во одбраната.
Претставувајќи го документот, министерот за одбрана, Берислав Рончевиќ, рече дека модернизацијата на армијата претставува главен приоритет, не само во врска со членството на Хрватска во НАТО туку и за нејзината способност да се справува со терористичките закани.
Во другите вести, националната телевизија во средата објави дека со меѓународна полициска операција беше спречен голем обид за трговија со дрога во кој биле вклучени и хрватски државјани.
Операцијата -- која наводно ја спровеле Интерпол, Австрија, Хрватска, Германија и Велика Британија -- резултираше со запленување на два тона дрога на британското пристаниште Довер.
Претходно оваа недела во Хрватска беа уапсени шест лица.
Исто така во средата, хрватските обвинители потврдија дека нема да покренат обвинение против началникот на македонскиот генералштаб, Мирослав Стојановски, за воени злосторства.
Ветераните го обвинија дека им дозволил на војниците под негова команда да вршат злосторства за време на влегувањето на југословенската армија во Вуковар во 1991 година.
(ХРТ, УПИ - 01/02/06)
