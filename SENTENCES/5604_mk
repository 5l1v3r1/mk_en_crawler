02/03/2010
Од Игор Јовановиќ за Southeast European Times во Белград – 02/03/10
Две години откако Косово прогласи независност, Србија сака повторно да отпочне разговори за статусот.
Белград се надева дека пресудата на хашкиот Меѓународен суд на правдата (МСП) -- која се очекува оваа година -- ќе ја поддржи нејзината позиција дека прогласувањето независност на Приштина е спротивно на меѓународното право.
Тоа мислење го дели и Русија, која верува дека западните сили му ветиле независност на Косово.
Русија тврди дека косовските Албанци не вложиле искрени напори за преговори пред да прогласат независност од Белград во февруари 2008 година.
Извори на српската влада изјавија за SETimes дека САД, Велика Британија, Германија, Франција и Италија -- користејќи ги дипломатските канали преку Француската амбасада во Белград -- упатиле протестна дипломатска нота поради реториката што ја користат српските власти во однос на прашањето на Косово.
Државите инсистираат на тоа дека независноста на Косово е неповратен процес и дека нема да ги поддржат новите преговори за статусот.
„Се соочуваме со тешки времиња кога притисокот врз Србија ќе расте“, рече српскиот министер за надворешни работи, Вук Јеремиќ, на државата телевизија.
„Нема да размислуваме за војна, но и нема да се предадеме;
нема да дозволиме она што е наше да ни биде земено.“
Јан Банкрофт, британски новинар и извршен директор на Трансконфлит, организација која се занимава со прашањата на Западен Балкан, за SETimes изјави дека Белград нема да попушти на оваа тема.
Србија, рече Банкрофт, „ќе инсистира на нови преговори, ќе повика на поддршка на таа позиција во меѓународната заедница и ќе се обиде да спречи нови признавања на Приштина“.
Во исто време, рече Банкрофт, водачите на ЕУ нема да го принудуваат Белград да ја признае независноста на Косово, но ќе инсистираат на „добрососедски односи“ меѓу двете држави.
„Тоа ќе им овозможи на поединечните држави-членки самите да толкуваат дали Србија покажува конструктивен пристап во однос на Косово“, рече Банкрофт.
„Ова ќе има директно влијание на темпото на пристапување на Србија во ЕУ.“
Белград ќе работи на спречување на стратегијата на Меѓународната цивилна канцеларија (ИЦО) и косовската влада за наметнување власт од Приштина во северниот дел, каде што живее претежно српско население.
Приштина моментно нема буквално никаква контрола во северниот дел, каде што косовските Срби се организирани во општини под српската влада.
Приштина ги нарекува српските структури „паралелни“, додека командантот на Командата на здружените сили во Неапол, адмирал Марк Фиџералд, ги опиша како „закана за безбедноста на Косово“.
Планот на ИЦО предвидува формирање општина Северна Митровица и назначување општинска влада под власта на Приштина.
Истиот пристап потоа ќе се примени и во другите српски општини.
Белград жестоко ја критикуваше стратегијата, велејќи дека само „ги потхранува надежите на радикалните Албанци“.
