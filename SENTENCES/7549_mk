25/04/2013
Ивана Јовановиќ за Southeast European Times во Белград -- 25.04.13
Српската Антикорупциска агенција започна мултимедиумска кампања за подигање на јавната свест за новата национална стратегија за спречување на корупцијата, проблем кој претставува значителен фокус на владата.
Претходните антикорупциски стратегии во Србија беа неуспешни бидејќи јавната свест беше мала. 
Властите се решени да го променат тоа, вклучувајќи ги социјалните медиуми, радиото, телевизијата и онлајн медиумите.
Пораките, во кои се користи слоганот „Проговорете! 
Молчењето за корупцијата е одобрување“, имаат за цел да го подобрат разбирањето на јавноста на корупцијата и механизмите за нејзино спречување и да ги охрабрат граѓаните да ги пријавуваат инцидентите.
Според агенцијата, корупцијата во Србија одзеде пари од буџетите во висина која би била доволна за изградба на 500 километри патишта, изградба на 350 училишта и купување 7.600 медицински апарати.
Тања Бабиќ, директорка на Антикорупциската агенција, вели дека властите и граѓаните се подеднакво одговорни за борбата против корупцијата.
„Борбата против корупцијата треба да почне одгоре. 
Властите треба да го направат тоа покажувајќи примери ... 
Но, промените треба да почнат оддолу, од граѓаните. 
Ова е целта на оваа кампања, да се активираат граѓаните да учествуваат во борбата против корупцијата“, рече Бабиќ.
Таа рече дека секој граѓанин може да придонесе со едноставно отфрлање на коруптивните активности.
„Ако некој побара нешто од граѓанин кому тие имаат обврска да му дадат услуга, граѓанинот мора да знае дека не мора да го направи тоа и мора да го одбие. 
Мораме да почнеме од некаде. 
Исто така, има агенција, полиција, обвинителство како институции каде што граѓаните можат да одат и да ги пријавуваат сите случаи“, рече Бабиќ за SETimes.
Јоланда Сан Хозе, шеф на операции во делегацијата на ЕУ во Србија, рече дека од суштинска важност за граѓаните е да сфатат дека корупцијата влијае на целото население.
„Лична обврска е дека ова е за целото општество. 
Граѓаните мора да побараат одговорност од политичарите и ... 
институциите. 
Тие мора да ги направат одговорни. 
Тие мора да се жалат, мора да зборуваат за случаите“, рече Сан Хозе за SETimes.
Таа додаде дека силна правна рамка и јавна администрација кои функционираат транспарентно, се клучни за да му се овозможи на општеството да се бори против корупцијата.
Бојана Радојчиќ (29), фризерка од Белград, се соочила со корупција кога отишла на лекар, но не знаела што да направи во врска со тоа.
„Давав некои пристојни подароци на некои луѓе кои работат во здравствениот сектор за да закажам порано лекарски преглед, бидејќи за некои проверки мора да чекате и повеќе од шест месеци“, рече Радојчиќ за SETimes. 
„Никогаш не сум му дала пари никому. 
Но, дури и поради овој парфем и чоколадите се чувствував лошо. 
Но, едноставно морав да го направам тоа. 
Некои од нив само ми велеа ,оди и купи нешто убаво и ќе ги убедиме да бидат поблагонаклонети’. 
Немав пари за приватни лекари. 
Се прашував што треба да направам и кај кого да пријавам, но не најдов одговор.“
По отворањето на Антикорупциската агенција во јануари 2010 година, истата прими повеќе од 600 пријави на граѓани, кои претежно се однесуваат на администрацијата, судството и здравствениот сектор.
Веб-страницата на агенцијата (prijavikorupciju.rs) прими 40 пријави од почетокот на новата кампања за јавната свест на 30-ти март, а дополнителни пријави доаѓаат по пошта.
Портпаролката на агенцијата, Александра Костиќ, изјави за SETimes дека едно од главните остварувања на агенцијата е решавањето на спорот меѓу сопственикот на АТП Војводина, Илија Девиќ, и градот Нови Сад, во врска со лошото управување на градот со договорите со транспортното претпријатие.
„[Девиќ] ги исцрпи сите систематски механизми пред да дојде во агенцијата. 
... 
Конечно, го разрешивме случајот, дури по нашиот предлог за отпочнување судска постапка против Игор Павличиќ, [кој] во тоа време беше градоначалник на Нови Сад. 
Судските власти го комплетираа процесот и донесоа пресуда во корист на Девиќ“, рече Костиќ.
Дали кампањата за работата на Антикорупциската агенција ќе ве натера да пријавите коруптивно дејство? 
Споделете ги вашите размислувања во нашиот дел за коментари.
