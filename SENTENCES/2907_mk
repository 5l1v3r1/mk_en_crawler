24/07/2006
(Ромпрес, Девет часот, Букурешки дневни вести - 24/07/06;
AП, Ројтерс, ДПА, РФЕ/РЛ - 21/07/06)
Романскиот државен обвинител Илие Ботос во петокот (21-ви јули) стана четвртиот висок функционер од државата кој поднесе оставка по исчезнувањето на лицето осомничено за тероризам.
Сириецот Омар Хајсам, кој е обвинет за организирање на киднапирањето од март 2005 година на тројцата романски новинари во Ирак, беше ослободен од затвор доцна во април, поради тоа што имал рак на дебелото црево и му бил потребен специјален третман што го нема во затворскиот здравствен систем.
Но, по неговото непојавување на неколку рочишта за случајот, судот во Букурешт издаде налог за негово апсење.
Потоа се дозна дека Хајсам, кому му беше забрането да ја напушти земјата, исчезнал.
По состанокот со претседателот Трајан Башеску, шефот на Романската разузнавачка служба (СРИ), Раду Тимофте, шефот на Агенцијата за надворешно разузнавање (СИЕ), Георге Фулга, и шефот на Генералната управа за внатрешни информации и заштита, Виргил Арделеан, во вторникот ги поднесоа своите оставки.
Соочен со критики во врска со неговото водење на случајот, и Ботос во петокот поднесе оставка, не наведувајќи никакви конкретни причини за својот потег и неговата оставка беше веднаш прифатена од страна на Башеску.
„Имам лични причини за оставката и не бев принуден да го сторам тоа“, Ројтерс ја цитираше изјавата на сега веќе поранешниот главен обвинител на Романија, за приватната телевизија Реалитатеа ТВ.
„Поднесов оставка откако направив темелна процена во изминативе неколку дена...
Денес се сретнав со обвинителите кои се вклучени во случајот“, рече Ботос, додавајќи дека Хајсам ја напуштил земјата.
Сите четворица функционери кои поднесоа оставка минатата недела, беа назначени на позициите од страна на претходната левичарска романска влада.
Башеску, кој мора според уставот да ги предложи новите шефови на СРИ и СИЕ, во понеделникот свика состанок на романскиот Врховен суд за одбрана, на кој беше разговарано околу ова прашање.
Кандидатите мора да бидат одобрени од страна на парламентот.
До назначувањето на новите шефови на разузнавачките служби, СРИ ќе ја води првиотр заменик-директор, потполковник Михаи Флоријан Колдеа, додека СИЕ ќе ја води заменик-директорот, генерал-мајор Силвиу Предоиу, објави романската новинска агенција Ромпрес.
Заменикот на Арделеан мора да го назначи владата.
Романскиот премиер Калин Попеску Таричеану во петокот издаде изјава во која се вели дека оставките на тројцата функционери претставуваат можност „за реформа и поголема професионализација на институциите“.
Според министерот за внатрешни работи, Василе Блага, кој беше помеѓу оние кои го критикуваа Ботос поради случајот Хајсам, од разузнавачките служби не било побарано да го следат контроверзниот бизнисмен по неговото ослободување од затвор.
Во меѓувреме, водачот на главната опозициска Социјадемократска партија изрази несогласување во врска со симултаните оставки на шефовите на трите разузнавачки служби.
„Романија се соочува со длабока криза на својот национален безбедносен систем“, рече Мирчеа Џоана, повикувајќи, исто така, и на оставки на Блага и министерот за правда, Маковеи, чие министерство е надлежно за затворот Раховам, каде што беше чуван Хајсам.
