03/12/2010
(Разни извори -- 28/11/10 - 03/12/10)
Официјалните претставници во неколку балкански држави го осудија објавувањето на илјадници протечени доверливи документи на американскиот Стејт департмент и внатрешната коресподенција од страна на веб-страницата Викиликс од неделата (28-ми ноември).
Предупредувајќи дека ваквите нелегални чекори можат да ги упропастат меѓународните односи, неколку политичари од регионот велат дека се убедени оти откривањето нема да им наштети на односите меѓу нивните земји со САД.
„Апсолутно ништи не се промени во комуникацијата, бидејќи дипломатијата отсекогаш била дел од нашите животи“, изјави за новинарите српскиот претседател Борис Тадиќ, на маргините од самитот на ОБСЕ во Казахстан во четвртокот.
„Сé e можно во политиката, исто како и во животите на обичните луѓе, и работите треба да не се драматризираат премногу, туку да се решаваат“, додаде тој. 
„Не очекувам некои поголеми турбуленции во односите меѓу политичарите, и останува да се види дали ќе се случат некакви промени во односите меѓу државите.“
Бугарското Министерство за надворешни работи го осуди објавувањето доверливи дипломатски информации, но рече дека нема штета по односите меѓу Софија и Вашингтон.
„Овој чин е нелегален, штетен и им служи само на интересите на оние кои работат против партнерството меѓу Европа и САД“, рече портпаролката на Министерството, Весела Чернева, во изјавата од 29-ти ноември. 
„Односите Бугарија-САД се стратешки, засновани на заедничките вредности и се совпаѓаат со интересите и не можат да бидат загрозени од ваквите активности.“
Оваа изјави ја потврди онаа на американската државна секретарка Хилари Клинтон, само неколку часа по првата серија објавени доверливи документи на Викиликс и бројни меѓународни медиумски веб-страници.
„Да расчистиме: Ова објавување не е само напад врз американските интереси на надворешната политика“, ја цитираше Вашингтон пост нејзината изјава од понеделникот. 
„Ова е напад врз меѓународната заедница -- сојузите и партнерствата, конверзациите и преговорите што ја чуваа глобалната безбедност и ја унапредуваа економската благосостојба.“
Косовскиот премиер Хашим Тачи во понеделникот рече дека ќе одговори единствено на официјални јавни документи и нема да коментира за ниту еден нелегално протечен материјал.
„Ќе коментирам само за прашањата кои се однесуваат на јавните документи“, рече тој на состанокот со поддржувачите на Демократската партија на Косово.
Албанскиот премиер Сали Бериша рече дека верува оти обелоденетите документи не претставуваат опасност за неговата земја. 
Но, објавувањето на извештаите изготвени од американските дипломати е многу опасно за меѓународните односи и може да ги стави животите на луѓето во опасност, рече тој.
„Тоа е кршење на законите и правилата низ целиот свет; има закони и правила за администрацијата и користењето на официјалните документи“, рече Бериша. 
„Тоа е, исто така, сериозен напад врз модерниот систем на комуникација, телеграфскиот систем, што носи сериозна неизвесност бидејќи сите информации во денешниот свет се засновани на овој систем.“
Не се сите реакции од регионот оптимистички. 
Турскиот премиер, Реџеп Тајип Ердоган, се закани дека ќе иницира правна постапка, велејќи дека дипломатите треба да се сметаат одговорни за, како што го опиша тој, „лагите и трачот“ содржани во протечените телеграми.
„Зборувавме за ова со американската влада. 
Тие веќе ни се извинија, но за нас тоа не е доволно. 
Тие мора да ги преземат сите неопходни чекори со овие дипломати“, рече Ердоган.
Илир Ѓони, член на главната албанска опозициска Социјалистичка партија, и на парламентарната комисија за безбедност, се согласија дека нема да има влијание врз односите. 
Но, феноменот на Викиликс треба да се смета за аларм за властите да преземат итни чекори за унапредување на безбедноста на националниот информатички системи, рече тој.
„Ова е една од главните задачи на нашите служби, за нашиот информатички систем, кој треба да обрне особено внимание на тоа“, рече Ѓони.
Дипломатот од кариера Стефан Тафров, кој беше бугарски амбасадор во ОН од 2001 до 2006 година, ги повика властите да ги извлечат потребните поуки.
Објавувањето на доверливи американски документи е штетно не само за Американците, туку и за светската дипломатија, рече Тафров, предупредувајќи дека ваквите откривања можат да ги спречат „дипломатите да си ја вршат работата безбедно и ефикасно“.
Линда Карадаку и Мухамет Брајшори дадоа придонес за овој натпис.
