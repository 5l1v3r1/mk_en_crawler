17/02/2012
Линда Карадаку и Игор Јовановиќ за Southeast European Times во Приштина и Белград -- 17.02.12
Референдумот на Србите во северно Косово „не помага“ за надежите на Србија за пристапување во ЕУ и регионалната стабилност, но не мора да значи дека негативно ќе се одрази на надежите на Србија за пристапување во Унијата, вели официјален претставник.
Портпаролката на ЕУ, Маја Кочијанчиќ, изјави за SETimes дека „едностраните потези како што е референдумот“ не помагаат за решавање на ситуацијата во северно Косово.
Ставот на ЕУ, рече таа, е дека „ситуацијата во северно Косово е тешка и може да се реши само со дијалог и отстранување на ограничувањата за слободата на движење, а не со референдум“.
Таа не сакаше директно да одговори на прашањата за тоа дали референдумот ќе влијае на одлуката за статусот на Србија.
„Одлуката за кандидатскиот статус треба да ја донесе [Eвропскиот] Совет“, додаде таа.
Но, резултатите од референдумот оваа недела можеби ќе биде тешко за ЕУ и Белград да ги игнорираат.
Повеќе од 75 отсто од Србите од северно Косово гласаа, а 99,74 отсто од нив го отфрлија формирањето на косовските институции во нивните општини.
Гласањето се одржа во неколку општини во северно Косово, но беше отфрлено како од Приштина, така и од Белград.
„Овој потег на водачите на општините во северно Косово може само да го намали потенцијалот на државата и не придонесува за интересите на Србите во [Косовo].
Тоа не й помага на државата да ги брани своите легитимни интереси во Косово и Метохија“, рече српскиот претседател Борис Тадиќ.
Српските власти беа особено загрижени бидејќи очекуваат одлука на ЕУ за кандидатскиот статус на крајот од февруари или почетокот на март.
Шефот на тимот на српската влада за разговорите со Косово, Борислав Стефановиќ, изјави за SETimes дека организирањето на референдумот беше „политички авантуризам осмислен во кујната на опозициските партии во Белград“.
„Сепак, истиот нема да се одрази негативно на кандидатурата на Белград за ЕУ, бидејќи кандидатурата зависи од дијалогот со Приштина, односно првенствено од договорот за регионалното претставување на Приштина.
Тој дијалог не се однесува на прашањата за кои се гласаше на референдумот во северно Косово“, рече Стефановиќ за SETimes.
Сепак, тој рече дека Белград е подготвен за компромис во врска со разговорите за регионалното претставување на Приштина, но истакна дека Приштина има „максималистички барања“.
Разговорите се закажани за 21-ви февруари во Брисел.
Поранешниот српски амбасадор во Германија, Огњан Прибичевиќ, смета дека референдумот нема да има никакво директно влијание врз кандидатурата на Белград за ЕУ.
„На западните држави им е јасно дека Белград нема клучно влијание врз северот на Косово.
Затоа кандидатурата пред сé зависи од постигнувањето договор за регионалното претставување на Приштина.
Ако биде постигнат договор, Србија ќе добие кандидатски статус“, рече Прибичевиќ.
Сепак, проект-директорот на Косовски компромис, Александар Митиќ, рече дека резултатите од референдумот се предизвик за српските власти, кои мора да одлучат дали ќе ги одржат своите локални избори во Косово оваа пролет.
„Едно од клучните барања на Германија е Белград, заради добивањето кандидатски статус, да се откаже од одржувањето локални избори во Косово.
Тоа сега, по јасно изразената волја на Србите во северно Косово, ќе биде многу тешко да се оствари и, во тој контекст, постои одредена поврзаност меѓу референдумот и кандидатскиот статус во ЕУ“, рече Митиќ за SETimes.
Прибичевиќ се согласува дека владата ќе се соочи со голем предизвик.
„Ако Белград не добие кандидатура, во Србија тоа ќе се толкува како отфрлање од страна на ЕУ.
Во исто време, Брисел ќе мисли дека Србија не сака да пристапи во ЕУ, бидејќи не направи сé за да добие кандидатски статус.
По пораките од референдумот во северно Косово, властите ќе бидат под притисок во врска со понатамошните потези во Косово, и затоа би било најдобро Белград да добие кандидатура сега“, рече Прибичевиќ.
Косовскиот аналитичар Авни Зогианик, директор на невладината организација Коху (Стани!), рече дека Косово, по повеќе од десет години меѓународна администрација и четири години по неговата независност е „практично на почетната позиција кога станува збор за неговиот однос како држава со своето српско малцинство“.
„Референдумот е единствениот врв на ситуацијата која меѓународните претставници и локалните жители одбиваат да ја напуштат.
Сите овие години слушаме само зборови за интеграцијата на северот од сите страни, во време кога овој дел беше управуван од структури кои никогаш не се сметале себеси за дел од косовските институции“, рече Зогјани за SETimes.
