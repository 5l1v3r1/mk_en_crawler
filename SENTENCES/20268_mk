15/08/2007
ПРИШТИНА, Косово, Србија -- Косовскиот претседател Фатмир Сејдиу во вторникот (14-ти август) предупреди дека Приштина е можно да го преиспита своeтo учество во преговорите за идниот статус во случај да биде предложена идеја за поделба на покраината. 
Територијалниот интегритет на Косово е неповредлив, локалните медиуми ја цитираа неговата изјава.
Албанскиот премиер Сали Бериша, исто така, ја критикуваше идејата за поделба, велејќи дека територијалните промени би ја загрозиле регионалната безбедност. 
„Понатамошните поделби на Балканот со мотив создавање етнички држави ќе отворат серија кризни и опасни конфликти не само за нашиот полуостров туку и за Европа“, предупреди Бериша.
Во Скопје, Владо Поповски, советник на премиерот Никола Груевски, изрази загриженост дека поделбата на Косово би можела да доведе до слична поделба во Македонија, федерализација или друг, порадикален Охридски договор. 
Сепак, владата не издаде официјална изјава за ова прашање.
Во меѓувреме, водачот на косовските Срби, Момчило Трајковиќ, за весникот „Дневник“ во вторникот изјави дека Србија никогаш не би учествувала во какви било обиди за поделба на Косово. 
„Дури и надгледувана независност е подобра од сценариото што предвидува поделба на покраината, колку и да звучи еретички“, рече Трајковиќ.
Москва, исто така, ја отфрли поделбата. 
Александар Ботсан-Карченко, рускиот претставник во тројката што посредува во новите разговори за конечниот статус, рече дека секое споменување на поделбата претставува „подметнување“. 
(Шекули, Кохајоне, Шкип - 15/08/07; Б92, Бета, Танјуг, Балканвеб, Топ-ченал, А1, Дневник, БГНЕС - 14/08/07)
