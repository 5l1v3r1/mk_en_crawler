06/05/2013
Мишко Талески за Southeast European Times во Скопје -- 06.05.13
Неидентификувани исламски групи на Балканот испраќаат заканувачки пораки до странските дипломати, воените и политичките претставници, како и до меѓународните мисии што служат во регионот, што ги поттикна полициите да ги преиспитаат бројните исламски групи, велат аналитичарите за безбедност.
Се преземаат мерки за следење на активностите на ваквите групи со цел спречување на потенцијалните терористички чинови, според Зоран Митевски, поранешен помошник-директор на Агенцијата за разузнавање на Македонија.
„Овие организации се активни во БиХ [Босна и Херцеговина], но и во Санџак [Србијa] и во Косово, и тие постојано се обидуваат да ги прошират своите активности во Македонија.
Под сомнеж се „Исламски воини“, „Исламска легија“, „Фаитах“, „Исламска младина“, „Шеве“, „Хамас Турбе“ и други“, рече Митевски.
Активистите на радикалните исламски групи се обучуваат и финансираат на Блискиот Исток и потенцијалната опасност лежи во фактот дека активистите се обучени да произведуваат експлозивни направи, вклучително и слични на оние од неодамнешниот бомбашки напад во Бостон, според Иван Бабановски, аналитичар и поранешен професор по безбедносни студии на Факултетот за безбедност во Скопје.
„Во Македонија има околу 3.000 Вахабисти, претежно меѓу албанското малцинство и Босанците, во регионот на Скопје, Тетово, Струга и Куманово.
Нивната работа е финансирана со донации од Саудиска Арабија, Јордан, Сирија и Иран.
Последните се концентрирани на подлабок продор во Европа, користејќи го Балканот како отскочна штица“, рече Бабановски за SETimes.
Иран сé повеќе се поврзува со исламските движења во БиХ способни за извршување терористички чинови, според аналитичарот-ветеран за безбедност Џевад Галијашевиќ.
„Вахабистите во БиХ се преостанатите [елементи] од поранешните муџахедини, членовите на Муслиманската младина и натурализираните странци кои се под влијание на сунитите, но и на шиитите од Иран.
Ова движење сега брои близу 120.000 членови, од кои 3.000 претставуваат опасност за безбедноста“, рече Галијашевиќ за SETimes.
Mеѓународната кризна група, исто така, издаде предупредување по состанокот на околу 5.000 салафисти во Тузла минатиот февруари.
Организацијата објави дека БиХ претставува отскочна штица за движењето на салафистите, кое го користи тероризмот за остварување на своите цели, да се шири низ Европа.
Експертите за безбедност велат дека вахабистичката колонија во Горна Маоца во близина на Сребреник не го почитува уставот и законите на БиХ.
„Нема инциденти, но тоа не значи дека не може да има инциденти.
Доволно е полицијата да го посети теренот и да спроведе процедура против лицата кои го кршат уставно-правниот поредок во земјата“, рече Мехмет Брадариќ, член на Заедничката комисија за одбрана и безбедност во парламентот на БиХ.
Вахабистите во Косово најпрво воспоставија контрола врз профитабилните џамии од кои ги финансираат своите активности, според Бабановски.
.
Бабановски рече дека новите членови се регрутираат од косовските групи кои организираат бесплатни курсеви, верски собири и предавања.
Призрен е еден од центрите на вахабистичкото ширење во Косово, каде што пред три години полицијата уапси неколку најрадикални следбеници, но тие имаат бројни следбеници во Приштина, Ѓаковица, Дечани, Урошевац и Качаник.
„Регионалните полиции соработуваат, со поддршка од западните колеги, за спречување на каква било опасност од радикални исламски активности, а особено оние кои може да се насочени кон странските дипломатски претставништва“, рече за SETimes Петар Шкрбина, воено-безбедносен аналитичари и пензиониран полковник на Југословенската армија.
Шкрбина вели дека особено внимание се посветува на тоа да не се разочараат или разлутат мирните исламски следбеници.
„Градоначалникот на Дубровник дозволи изградба на исламски центар во историскиот дел од градот и потпиша договор со Исламската заедница во Хрватска за тоа.
Ваквите дејства треба да се пофалат и треба да се преземат максимални напори да не се радикализираат некои муслимани и да не паднат во рацете на екстремистите“, рече Шкрбина.
