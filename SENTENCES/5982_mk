09/11/2010
Од Линда Карадаку за Southeast European Times во Тирана -- 09/11/10
Знамето на ЕУ, со својот круг од ѕвезди поставен на сина позадина, е насекаде низ Албанија деновиве. 
Истото важи за знаците кои ги означуваат далечините до главните градови од Шенген зоната. 
Луѓето ги поставуваат на главните крстосници во Тирана. 
Во меѓувреме, постер на Театарот на операта и балетот -- некогаш симбол на гордоста за комунистичкиот режим -- објавува „без визи!“.
Сето ова е дел од вревата што се крена околу одлуката на ЕУ за одобрување на визната либерализација за Албанија и Босна и Херцеговина. 
Во Албанија, земја која претрпе долгогодишна изолација под режимот на поранешниот диктатор Енвер Хоџа, значењето не може да биде преценето.
Од патот на режимот, многумина имигрираа во други делови на Европа -- навистина, едвај има некое семејство во Албанија што нема барем еден член во странство. 
Но, досега повеќето мораа да го прават тоа нелегално.
Хасан, Албанец кој некогаш преку морето дошол да работи во Италија, стои пред големиот постер, мислејќи на своите двајца браќа кои патувале со него -- и останале.
„Сега ќе одам да ги посетам секогаш кога ќе можам. 
Летот е само еден час“, вели тој.
Одлуката на ЕУ се очекува да влезе во сила 20 дена откако ќе биде објавена во службен весник, и по можност навреме за албанскиот Ден на независноста, кој се прославува на 28-ми ноември. 
Кој и да биде точниот датум, патните ограничувања ќе бидат укинати пред Божиќ.
Сепак, добрата вест не доаѓа без предупредувања. 
По проблемите во врска со визната либерализација за Србија и Црна Гора, ЕУ е решена да воведе правила и строго да ги казнува прекршителите кои остануваат во земјите на Шенген зоната подолго од дозволените три месеци. 
Брисел сака јасно да стави до знаење дека безвизното патување не значи постојано живеалиште или азил.
Велика Британија и Ирска не се во Шенген зоната и визите сé уште важат за нив.
Тања Фајон, известувачката на Европскиот парламент за процесот на визната либерализација на Албанија и Босна и Херцеговина, вели дека двете земји ги исполнија критериумите.

„Ставивме крај на долгите редици во конзулатите и ги срушивме ѕидовите што ги делеа семејствата и пријателите. 
Одговорноста сега е кај сите“, рече таа во соопштението за медиумите.
Таа, исто така, се обиде да ја смири загриженоста за нелегалната имиграција и криминалот. 
„Луѓето кои сакаа да ја напуштат земјата досега го направиле тоа и ние знаеме дека криминалците немаат граници; визите не се закана за нив“, рече таа.
Дома, одлуката привремено го постигна невозможното -- ги обедини кавгаџиските албански политичари. 
Иако тие малку за што друго се согласуваат, сите се здружија во поздравувањето на потегот на ЕУ.
Претседателот Бамир Топи рече дека ова е „најважниот ден за Албанците, по прогласувањето независност и падот на комунизмот“.
„Ова е најголемо остварување за слободата и достоинството на [Албанците] од падот на Железната завеса“, се согласи премиерот Сали Бериша.
Неговиот главен противник, претседателот на Социјалистичката партија, Еди Рама, рече дека е време да се остават настрана полемиките и да се ужива во моментот. 
Тој, исто така, ја повика Европа да „го сруши визниот ѕид“ за соседно Косово, единствената земја во регионот изоставена од процесот на визната либерализација.
