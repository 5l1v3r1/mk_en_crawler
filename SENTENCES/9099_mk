14/07/2012
Мухамет Брајшори за Southeast European Times во Приштина -- 14.07.12
Во јуни косовската влада одлучи да го приватизира Претпријатието за електродистрибуција (КЕДС) продавајќи го претпријатието на турскиот конзорциум Лимак Јатирим Енерџи и Чалик Енерџи Санаји за 26,3 милиони евра, највисоката понуда.
Но, критичарите велат дека владата го продава претпријатието по пониска цена, што од друга страна ќе й наштети на економијата и граѓаните.
Според Бесим Беќај, косовскиот министер за економски развој, приватизацијата на КЕДС е во согласност со владината политика за економијата, без обврски кон инвеститорите.
КЕДС ќе мора да ги исплати долговите на претпријатието, додека работниците, без оглед на договорите, имаат загарантирана работа во следните три години.
„Секоја одлука што ја носи КЕДС е хармонизирана со едногласно гласање и одобрување од владата.
По објавувањето на претпочитаниот понудувач, започнаа преговорите за договор со конзорциумот Лимак и Чалик“, рече Беќај.
Тој додаде дека владата ќе го задржи правото за поништување на договорот ако условите не се почитуваат и ќе ја поврати сопственоста на претпријатието без никаква финансиска обврска кон купувачот.
Петрит Зогај, од невладината организација ФОЛ, изјави за SETimes дека приватизацијата на КЕДС и другите јавни претпријатија е преполна со нерегуларности, и противење од јавноста и експертите.
„Косовскиот економски и енергетски сектор нема да имаат полза од оваа приватизација, а уште помалку косовските граѓани“, рече Зогај.
Тој објасни дека владата мора да се погрижи за тоа [одделните] претпријатија да не создадат економски монопол во Косово, како што тоа веќе го направија Лимак и Чалиќ, со оглед на тоа што претпријатието, исто така, управува со единствениот цивилен аеродром во Косово.
„Тоа е добра вест за економијата и граѓаните, но може да тргне на лошо кога истото претпријатие или група претпријатија од истата држава ќе инвестираат во Косово и ќе создадат монопол.
Нашите институции треба да биде исклучително внимателни со странските инвестиции, и да загарантираат еднаква можност и слободна конкуренција“, рече Зогај.
Кренар Гаши, извршен директор во Институтот за развојна политика во Приштина, рече дека приватизацијата на КЕДС ја следеше недостиг на транспарентност, што е штетно како за општеството, така и за економијата.
„Практиките на другите држави покажуваат дека физичката инфраструктура или мрежата [на претпријатието] не треба да се приватизира, туку да остане јавна сопственост.
Само преку државна инфраструктура може да има гаранција за слободен пазар на енергетската дистрибуција, каде што претпријатијата ги нудат своите услуги по конкурентни цени“, рече Гаши.
Тој додаде дека цената на понудата била ниска, бидејќи повеќе од 180 милиони евра беа инвестирани во претпријатието, но продажната цена била 26,3 милиони евра.
Набргу по одлуката за приватизација на КЕДС, косовскиот Регулатор за енергија одлучи да ги зголеми цените на електричната енергија за 8,9 отсто, во држава каде што 16 отсто од граѓаните живеат со 1 американски долар (0,81 евра) на ден, и се соочуваат со стапка на невработеност меѓу 40 и 45 отсто.
Граѓаните го спорат зголемувањето на цената, велејќи дека им се наплаќаат превисоки цени.
Фитим Шаќирај, од Приштина, изјави за SETimes дека добил сметки за електрична енергија што не ја рефлектираат конкретната потрошувачка.
„Изминатите два месеци беа ужасни.
Добивме сметки што ни наплаќаат повеќе отколку што сме потрошиле.
Не знам каде овие луѓе живеат, што ја зголемија цената, но сега сме во ситуација каде што еден член на семејството мора да работи само за да ги плати сметките за електрична енергија“, рече Шаќирај.
