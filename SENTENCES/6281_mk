21/02/2012
Линда Карадаку за Southeast European Times во Приштина -- 21.02.12
Косовското опозициско движење Ветевендосје, предводено до Албин Курти, има сé поголемо влијание преку дводелната стратегија на преговарање во парламентот и водење улични протести против политиката на владата на премиерот Хашим Тачи.
„Треба да сме активни не само во системот, туку и во јавната сфера, во општеството, секаде каде што се луѓето“, рече Курти за SETimes.
Но, протестите имаат потенцијал да се претворат во насилство, како што се демонстрациите од 14-ти јануари на двата гранични премини со Србија, во Мердаре и Бела земја.
Најмалку 32 полицајци беа повредени, а 146 членови на движењето беа уапсени. 
Неколку демонстранти беа, исто така, повредени -- 15 од Ветевендосје.
Ветевендосје, кое го зеде своето име од албанскиот збор за самоопределување, рече дека протестира на граничните премини бидејќи владата не ја спроведе одлуката на парламентот за воведување целосен политички, економски и трговски реципроцитет со Србија.
Курти ја обвинува полицијата за насилството.
„Не би рекол дека ова беше судир со полицијата, туку имаше сурови, насилни полициски интервенции, а потоа можеби неколку демонстранти фрлија камен или два на полицијата, но дури откако полицијата употреби солзавец и ги пушти своите специјални единици против демонстрантите за да ги растера. 
Ние никогаш не повредивме никого на нашите протести, само можеби уништивме имот на режимот, но секогаш задржавме ненасилство“, вели Курти.
Министерот за внатрешни работи, Бајрам Реџепи, нареди полицискиот инспекторат да ја процени интервенцијата и употребата на сила по инцидентот.
Директорот за истраги на косовскиот полициски инспекторат, Јетула Алиу, изјави за SETimes дека тие сé уште работат на извештајот. 
„Сé уште не ги имаме прелиминарните резултати; работиме на прашањето“, рече тој.
Рамадан Иљази, политички коментатор и поранешен извршен директор на движењето Крени го гласот!, косовска невладина организација, рече дека популарноста на Ветевендосје расте, како и јавната недоверба во државните институции.
Сепак, „значителното влијание на оваа партија беше и сé уште е, ограничено во процесот на градење на државата Косово, бидејќи Ветевендосје нема надворешен легитимитет“, рече Иљази за SETimes.
„Влијанието на Ветевендосје ќе се зголемува сé додека државните институции не постигнат напредок во подобрувањето на владеењето на правото и борбата [против] корупцијата и организираниот криминал. 
И, сé додека граѓаните гледаат како политичката елита ја злоупотребува власта за лична корист“, рече Иљази за SETimes.
Курти рече дека Ветевендосје е политичко движење, а не политичка партија.
„Ние сме дефинирани со нашите програми и има многу разлики [меѓу нас и опозициските партии]“, рече Курти. 
Тој не ја исклучува соработката со опозициските партии, но многу од нив не се согласуваат со неговата политика на „улична опозиција“.
„Ние соработуваме во парламентот, за голем број конкретни работи, и ќе продолжиме да го правиме тоа, но имаме различна политичка програма“, рече тој.
Косовскиот аналитичар и универзитетски професор Белул Беќај вели дека важноста и влијанието на Ветевендосје ќе зависат од два фактори.
„Прво, тоа зависи од тоа колку актуелната власт ќе продолжи со оваа политика на манипулации и ненаоѓање одговори за потребите и интересите на обичните граѓани. 
Второ, тоа ќе [се заснова на] тоа дали раководството на Ветевендосје сфаќа оти не може да биде [водач] на националните интереси, а да [не] ги почитува правилата на слободниот пазар“, рече Беќај за SETimes.
