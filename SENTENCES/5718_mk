30/03/2011
(Заман, Ворлд булетин, РФЕ/РЛ, ББС - 30/03/11;
Канцеларија за надворешни работи и Комонвелт, прес-центар на ОН, НАТО, Хуријет, Ворлд булетин, Еуроњус, Еуопсервер, Еурактив, Гардијан, Телеграф, Софиска новинска агенција, Софија еко, Dnevnik.bg - 29/03/11)
Претставниците на повеќе од 40 влади и клучните меѓународни организации се согласија да формираат либиска Контакт група, рече британскиот секретар за надворешни работи, Вилијам Хаг, по конференцијата што се одржа во Лондон во вторникот (29-ти март).
„Оваа контакт група ќе се состанува за да им даде водство и севкупна политичка насока за меѓународните напори, во тесна соработка со ОН, Африканскиот сојуз, Арапската лига, Организацијата на исламската конференција (ОИК) и ЕУ, да ја поддржи Либија, да обезбеди форум за координирање на меѓународниот одговор за Либија“, објасни тој.
Телото ќе послужи и како централна точка за контактот со Транзицискиот национален совет (ТНЦ) во Бенгази и другите либиски групи спротивставени на режимот на полковник Муамер Гадафи.
„Катар се согласи да го свика првиот состанок на [Контакт] групата што е можно поскоро.
Затоа, претседателството ќе ротира меѓу земјите од регионот и пошироко“, рече Хаг.
Генералниот секретар на ОН, Бан Ки-мун, неговите колеги од ОИЦ и НАТО, Екмеледин Ихсаноглу и Андерс Фо Расмузен, беа меѓу учесниците во форумот.
Други високи меѓународни претставници беа шефицата за надворешна политика на ЕУ, Кетрин Ештон, специјалниот претставник на ОН за Либија, Абделилах Мохамед Ал Катиб, и амбасадорот на Арапската лига, Хешам Јусеф.
Ним им се приклучија министрите за надворешни работи од 37 земји, вклучително и шесте балкански членки на НАТО -- Албанија, Бугарија, Хрватска, Грција, Романија и Турција.
Лондонскиот состанок се одржа два дена откако сојузниците на НАТО одлучија да преземат целосна контрола врз воените операции во Либија и додека трае притисокот врз режимот на Гадафи да поднесе оставка по 41 година на власт и да ги прекине нападите врз цивилите.
Турскиот министер за надворешни работи, Ахмет Давутоглу, рече дека неговата земја ќе биде дел од Контакт групата и дека веќе воспоставил контакти со либиската опозиција.
Истанбулскиот весник Заман го цитираше додека беше на пат кон Лондон дека Гадафи е можно да успее да избегне потежок исход за себеси ако веднаш стави крај на крвопролевањето.
„Се разбира, ако има прекин на огнот, тоа ќе биде тест за него“, рече Давутоглу.
„Ако тој го почитува прекинот на огнот и ако прекине со нападите врз цивилите, тогаш треба да следат други работи.“
Во меѓувреме, британскиот колега на Давутоглу во вторникот инсистираше дека Гадафи мора да се соочи со Меѓународниот кривичен суд, но нема да ја исклучи можноста либискиот водач да оди во егзил како решение за тековната криза.
„Тоа зависи од него.
Нема сомневање дека ако полковник Гадафи ја напушти власта -- кога ќе сака -- ќе има голема промена во ситуацијата, и тоа е она што поголем дел од светот и можеби повеќето Либијци сакаат да го видат“, рече Хаг во интервју за Би-Би-Си.
„Тоа тој треба да одлучи.
Не сме ние тие што одлучуваат.“
Учесниците на лондонската конференција, кои разговараа и околу начините за зајакнување на хуманитарната помош за завојуваните делови од Либија, исто така, ја истакнаа нивната „силна посветеност“ на „суверенитетот, независноста, територијалниот интегритет и националниот идентитет“ на земјата.
„Либискиот народ мора слободно да си ја одредува својата сопствена иднина“, се вели во изјавата од состанокот.
