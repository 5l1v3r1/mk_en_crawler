01/10/2009
Од Иво Шчепановиќ за Southeast European Times во Сплит – 01/10/09
Крајбрежниот град Подстрана се обидува да профитира од теоријата дека гробот на легендарниот крал Артур се наоѓа во близина.
Целта е поддржана од Џон Метјус, познат британски историчар кој е прв што ја промовира теоријата дека кралот Артур бил римски војник, Луциус Арториус Кастус, закопан во Подстрана.
На еден чекор до главниот крајбрежен пат, во близина на локалната црква, се наоѓа спомен-плоча со податоци за животот на римскиот војник.
Истата преживеала векови.
Надгробната плоча на Кастус на гробиштата во Подстрана неодамна беше заменета со копија.
Сепак, градот Подстрана веќе привлекува илјадници туристи со претставите што се засноваат на легендата на кралот Артур.
Истата „го претставува кралот Артур од моментот кога го извлекува мечот од каменот, па сé до борбата помеѓу доброто и злото“, вели Денивер Вукелиќ, еден од актерите.
Јиржи Спандов, турист од Чешката Република вели:
„Ова е одлично.
Дојдовме за одмор, а видовме одлична претстава, особено привлечна за нашите деца.
Веднаш им телефониравме на пријателите за да им кажеме дека ги поминуваме одморите на место каде што бил закопан кралот Артур.“
Како и Спандов, и другите гледачи беа воодушевени од претставата.
Туристичкиот одбор на Подстрана го поздрави овој нов развој на настаните.
Сега, странските туристи доаѓаат да го посетат местото каде што се наоѓа копијата на надгробната плоча на кралот Артур.
Оригиналот беше отстранет за јаглеродно-тестирање.
„Одлучивме да ја отстраниме оригиналната надгробна плоча поради опасноста од можни штети.
Оригиналот ќе биде испитан и анализиран пред да биде донесен во музејската колекција на Подстрана“, објави хрватското Министерство за култура.
Во меѓувреме, шефот на туристичкиот одбор Марин Кастеланчиќ развива промотивна стратегија заснована на теоријата на Метјус.
Одборот е решен да профитира од легендата на кралот Артур.
„Би било одлично да се погледнат археолошките испитувања во Подстрана за да се види каков понатамошен доказ можеме да најдеме“, изјави Метјус за хрватскиот печат.
Во меѓувреме, рекламата на една локална телевизија трешти:
„Дојдете во Подстрана, кралот Артур ве чека таму!“
