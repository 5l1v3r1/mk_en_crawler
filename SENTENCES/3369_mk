25/04/2007
Од Антонио Прленда за Southeast European Times во Сараево – 25/04/07
По писмото испратено минатата недела од страна на заменик-обвинителот во судскиот процес против Слободан Милошевиќ, Џефри Најс, втор хашки обвинител ја критикуваше главната обвинителка на ОН, Карла дел Понте, обвинувајќи ја за „неспособност“.
Обвинителот Марк Хоаре во понеделникот (23-ти април) за Дневни Аваз изјави дека Дел Понте „не знае како да прави политички договори“.
„Карла дел Понте не е особено софистицирана личност. 
Таа не е способна за политички игри и никогаш не била особено добра во нив. 
Во еден момент таа се најде во ситуацијата кога не сакаше да биде прогласена дека е антисрпски настоена“, рече Хоаре.
Кога Србија одби да соработува, Дел Понте се согласи на договор каде што направи грешки, тврдеше тој.
Писмото на Најс, испратено до весникот Јутарњи лист, ја обвинува Дел Понте дека ги прикри клучните докази за Србија и нејзината улога во конфликтот од периодот 1992-1995 година.
Во него тој вели дека Дел Понте постигнала договор со Белград за задржување на доверливиот статус за одредени клучни документи. 
Недостапноста на документите, додаде тој, беше фактор во неодамнешната пресуда на Меѓународниот суд на правдата (МСП) за ослободување на Србија од директната одговорност за геноцидот во Сребреница.
Дел Понте ги негираше обвинувањата, велејќи дека тие произлегуваат од недоволното разбирање на процесите на Трибуналот. 
„МСП и МКТЈ се сосема одвоени правни институции“, изјави таа за локалниот печат. 
„Во правните случаи во МСП, одговорност на МСП е кој доказ ќе го испита и кои документи ќе ги побара. 
Тоа не е и не може да биде одговорност на МКТЈ, ниту пак на нејзините обвинители.“
Бошњачкиот член на трипартитното претседателство во Босна и Херцеговина (БиХ), Харис Силајџиќ, рече дека писмото на Силајџиќ докажува оти МСП не ги добил потребните докази.
„Нашиот правен тим го документираше тој факт за време на процесот во МСП и категорички побара МСП да й нареди на Србија да ги поднесе сите документи од нивниот Врховен одбранбен совет во Белград“, рече тој.
Советот за безбедност на ОН е обврзан да го испита случајот и да й нареди на Србија да ги открие документите, рече Силајџиќ. 
Тој, сепак, додаде дека српскиот член на претседателството, Небојша Радмановиќ, можеби ќе ја блокира БиХ да го побара ова од ОН.
Радмановиќ вели дека тој е подготвен да разговара околу ова прашање. 
„Некој ќе мора да ги претстави сите можни документи“, рече тој. 
„Да го отвориме ова прашање на состанокот на претседателството и да донесеме одлука.“
Хрватскиот член на претседателството, Жељко Комшиќ, вели дека сега соседна Хрватска -- која, исто така, покрена тужба за геноцит против Србија -- мора да загарантира дека сите основни документи се изнесени пред МСП.
„Хрватска мора да ги искористи сите расположливи механизми до релевантните меѓународни институции и да ги побара сите записи од состанокот на Врховниот одбранбен совет во Белград, од почетокот на конфликтот во Словенија до Дејтонскиот мировен договор“, рече Комшиќ.
