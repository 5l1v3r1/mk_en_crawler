24/08/2012
Енди Дабилис за Southeast European Times во Атина -- 24.08.12
Под притисок да направи кратења од уште најмалку 11,5 милијарди евра, а можеби и повеќе, грчката коалициска влада предводена од премиерот Андонис Самарас повторно драстично ќе ги скрати трошоците за работниците, пензионерите и сиромашните, поради предупредувањата дека тоа може да биде последна можност Грција да направи реформи, а во спротивно ризикува да ја изгуби меѓународната помош.
Пред посетите во петок и сабота, на кои ќе се состане со германскиот канцелар Ангела Меркел и францускиот претседател Франсоа Оланд, Самарас се состана со шефот на Еврозоната, Жан-Клод Јункер.
Премиерот бара двегодишно продолжување со цел да ги спроведе реформите и да ги исполни фискалните цели, но не доби уверување за истото.
„Сега Грција е на потег“, рече Јункер.
„Ова е последна шанса и Грците мора да го знаат тоа.“ Тој рече дека Грција страда од „криза на кредибилитетот“, откако претходните влади не ги гонеа даночните затајувачи кои й должеа на земјата повеќе од 50 милијарди евра и не ги приватизираа државните претпријатија.
Коалицијата предводена од Самарас ја сочинуваат ПАСОК и малата Демократска левица, но тие се спротивставуваат на неговото инсистирање на повеќе мерки на штедење, кои ги побара Тројката ЕУ-ММФ-ЕЦБ, а ја влошија длабоката рецесија, оставија повеќе од 2 милиони луѓе без работа и ја намалија економијата за 7 отсто.
Оставен со малку опции, Самарас повторно се свртува кон истите сектори кои го поднесоа најголемиот товар.
Кратењата се очекува да вклучат понатамошни намалувања на платите, четврт круг намалување на пензиите и укинување на дополнителните пензии, што ќе го намали севкупниот износ што им се плаќаше на пензионерите за 23 отсто.
Исто така, се очекуваат кратења на платите во заштитените сектори, како што се вработените во државните претпријатија и судиите, лекарите, професорите и воените офицери.
Јоргос Статакис, професор по економија на Универзитетот во Крит и советник на водачот на Коалицијата на радикалната левица (СИРИЗА) Алексис, рече дека владата самата си се приклешти.
„Половина од тоа за што зборуваат е лажно“, рече тој за SETimes.
„Тие нема да добијат продолжување.“
Самарас рече дека Грција ќе остане доследна на своите обврски, но за германскиот весник Билд изјави:
„Сé што сакаме е малку ,воздух за дишење’, за да се придвижи економијата и да се зголемат државните приходи.“
Сепак, продолжувањето може да бара уште 20 до 50 милијарди евра кредити.
Самарас им кажува на Грците, кои се лути поради двегодишните мерки на штедење, дека немаат избор и дека тешкотиите ќе бидат уште поголеми ако Грција се врати на својата стара драхма.
„Последиците ќе бидат катастрофални за Грција.
Тоа ќе значи најмалку уште пет години рецесија и ќе ја зголеми невработеноста на преку 40 отсто ...
ноќна мора за Грција:
економски колапс, социјални немири и криза на демократијата без преседан“, рече премиерот.
Владата, наводно, е подготвена да отпушти 45.000 јавни службеници по дополнително намалени плати за две до три години, иако целта на Тројката е во текот на тој период да се намали работната сила за 150.000.
Јоргос Цогопулос, истражувач во Хеленската фондација за европска и надворешна политика во Атина, изјави за SETimes дека владата не го постигна ветеното поради недостигот на политичка волја.
„На Грција й требаат и мерки на штедење и реформи“, рече тој.
„И да ги гони даночните затајувачи“, кои досега го избегнуваа судското гонење.
„Најлесна работа е да се удри по работниците и пензионерите“, рече тој.
Тројката првично процени дека со продажба или давање под наем на државен имот и државни субјекти се можни приходи од 50 милијарди евра, но реализирани се само околу 3,2 милијарди евра.
Самарас рече дека е подготвен дури и да ги продаде или да ги даде под наем ненаселените грчки острови.
Хараламбос Царданидис, директор на Институтот за меѓународни односи во Атина, рече дека Самарас речиси нема каде да оди во обид да ги зголеми приходите, бидејќи Грците скоро престанаа да трошат и 68.000 бизниси се затворија во последниве две години.
„Тие се обидуваат да најдат пари од државните службеници и пензионерите, бидејќи немаат друг начин да ги направат овие кратења, а тоа ќе биде многу повеќе од 11,5 милијарди евра“, рече тој за SETimes.
Сепак, Царданидис рече дека Самарас можеби ќе може да купи време, ако успее да ја убеди Тројката дека оваа влада е сериозна.
„Краткорочната цел е да се докаже дека Грција има кредибилитет.“
Што се однесува до веројатноста за нови социјални немири, „Владата знае многу добро за социјалните последици, но тоа не е нејзин приоритет“, рече тој.
