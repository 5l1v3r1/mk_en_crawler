20/06/2008
Од Игор Јовановиќ за Southeast European Times во Белград -- 20/06/08
Србите од северно Косово, кои имаат тесни економски и географски врски со Србија, објавија дека нема да го почитуваат новиот устав или законите што произлегуваат од него. 
Небојша Јовиќ, еден до српските водачи од северно Косово, каде што се наоѓаат најголемите српски општини, рече дека признавањето на косовскиот устав би значело признавање на независноста на новата држава, на што Белград жестоко се спротивставува.
Јовиќ, исто така, најави дека на 28-ми јуни косовските Срби ќе прогласат свое собрание во Косово, кое ќе биде одговор на уставот усвоен од Приштина.
Сепак, Србите што живеат во централно и јужно Косово, опкружени од албански општини велат дека ќе биде невозможно да се игнорираат одредени одредби на косовскиот устави законите што произлегуваат од него.
Уставот одредува дека косовските Срби ќе мора да извадат нови лични карти, пасоши, возачки дозволи, регистарски таблички итн. 
Игнорирањето на овие одредби би довело до целосна изолација на Србите во нивните енклави во централно и јужно Косово. 
Околу 60 отсто од преостанатите 130.000 косовски Срби живеат во овие енклави.
Претседателката на Српскиот национален совет на централно Косово, Рада Трајковиќ, рече дека косовските Срби ќе мора да се придржуваат на новите закони и уставот или мора да се подготват за секојдневни судири со законот и приштинските власти.
Трајковиќ додаде дека Србите можеби никогаш нема да ја признаат независноста на Косово, но сепак мора да го спроведуваат законот. 
Ќе биде потребна значителна поддршка од меѓународната заедница и Белград за да им се помогне на косовските Срби да ја надминат новата ситуација, рече таа.
Српскиот министер за Косово и Метохија, Слободан Самарџиќ, ја бранеше одлуката за конституирање собрание на косовските Срби. 
„Основањето српско собрание е знак дека српската заедница нема намера да влегува во конфликти, туку сака да го организира својот живот во согласност со меѓународното право и српскиот устав“, рече министерот.
Но, Трајковиќ верува дека формирањето на тоа собрание ќе има само психолошка, но не и законска, важност во Косово.
„Тоа може да биде знак дека ние се организираме и одговараме на новата ситуација, но во извршна и законодавна смисла собранието нема да значи ништо, бидејќи тоа нема да биде институција и луѓето во него нема да можат да го подигнат својот локален легитимитет на ниво на косовскиот“, рече Трајковиќ.
