27/08/2012
Линда Кардаку за Southeast European Times во Приштина -- 27.08.12
Назначувањето минатиот месец на Сузана Салаји за косовски комесар за јазиците, беше направено во обид за зачувување, промовирање и заштита на употребата на официјалните јазици на национално ниво. 
Албанскиот и српскиот јазик се официјални јазици во Косово, а турскиот јазик е во официјална употреба во општините Призрен, Гњилане и Мамуша.
Салаји, кој ќе има шестгодишен мандат, ќе ја следи употребата на официјалните јазици во општините, и во заедниците чиј мајчин јазик не е ниту еден од официјалните јазици.
„Лингвистичката разновидност претставува аспект на културната разновидност во едно мултиетничко општество и како таков е многу важен“, рече за SETimes Никола Гаон, главен портпарол на Организацијата за безбедност и соработка во Европа, во Косово.
ОБСЕ објави дека Косово треба да направи повеќе за да им овозможи на членовите на различните заедници да ги учат јазиците на другиот и да ги надминат лингвистичките бариери. 
Законодавната рамка во Косово ги обврзува институциите да обезбедат услуги на официјалните јазици што се во употреба, но има недостатоци во спроведувањето на истата.
„Овие недостатоци може да се надминат со градење на капацитетите во самите институции, без оглед дали се работи за тоа да им се овозможи на општините да ангажираат преведувачи или подобро да се обучат постојните или да им се помогне да развијат форми и знаци на официјалните јазици“, рече Гаон за SETimes.
Геон рече дека реформата на јазичната комисија претставува чекор напред во вистинската насока, како и напорите на некои од општините за воспоставување општински комисии за јазично усогласување и исполнување на страндардите за човековите права.
Себ Битичи, извршен директор на Институтот за балканска политика, рече дека Косово има многу напредна легислатива за малцинските јазици.
„Српскиот јазик е официјален на национално ниво, иако го говори само 5 отсто од населението. 
Назначувањето на лице [комесар] за промовирање на јазиците на заедниците, й дава човечко лице на оваа легислатива. 
Постоењето на неколку јазици го прави Косово уште покосмополитско, иако Косово нема големи градови, може да се слушнат неколку јазици“, рече Битичи за SETimes.
Лирије Хоџа, жител на Приштина, се согласува. 
„Официјалните јазици ... 
мора да се почитуваат. 
Секаде во институциите, гледам дека сé е напишано на сите официјални јазици, а и на англиски“, рече Хоџа за SETimes.
Косовскиот закон за употреба на јазиците беше одобрен во 2006 година.
Но, Беким Блакај, извршен директор на Центарот за хуманитарно право во Косово, рече дека владата веќе формираше меѓуминистерска комисија за заштита и промовирање на официјалните јазици во Косово.
„Основањето на оваа комисија беше многу важно бидејќи покажа дека владата е сериозна во промовирањето на правата на националните малцинства, но ... 
најголем дел од граѓаните од малцинските заедници не ни знаат дека оваа комисија постои“, рече Блакај за SETimes.
Неша Милојевиќ, косовски Србин од Каменица, рече дека има неколку прашања во врска со тоа како српскиот јазик се користи во јавните области.
„Употребата на јазикот се почитува, но не како што треба. 
На пример, многупати гледам дека зборовите [на српски јазик] се напишани со граматички грешки и понекогаш звучат смешно. 
Видов кога патував за Пеќ еден знак на кој зборот беше напишан погрешно бидејќи последната буква беше погрешна. 
Можеби изгледа неважно за други, но ако си Србин, тие грешки веднаш ти паѓаат во око“, рече Милојевиќ за SETimes.
Блакај признава дека законот за употреба на официјалните јазици не се спроведува целосно на сите нивоа, „иако во повеќето случаи, дискриминацијата не е намерна“.
Шукран Бејтулаху, припадник на турското малцинство, вели дека турскиот јазик не се користи многу во Приштина во институциите или во официјалните документи, „но е многу подобро отколку во Призрен“.
„Не го знам добро законот за тоа каде и како треба да се користи турскиот јазик, но во Призрен, имињата на сите институции се напишани и на турски јазик“, рече Бејтулаху за SETimes.
Другите земји во регионот, исто така, се борат за заштита на малцинските јазици.
Босна и Херцеговина го одобри законот за заштита на малцинските права во 2003 година, кој вклучува употреба на малцинските јазици во образованието и јавниот сектор. 
Во 2000 година Хрватска го одобри законот за употреба на јазикот и азбуката на националните малцинства.
Македонија го измени својот устав во 2001 година, предвидувајќи дека секој јазик на кој говори најмалку 20 отсто од населението е, исто така, официјален јазик. 
Црногорскиот устав предвидува дека малцинствата можат да го користат својот јазик и азбука во приватна, јавна и официјална употреба.
