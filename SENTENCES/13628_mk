24/10/2005
САРАЕВО, Босна и Херцеговина (БиХ) -- Премиерот на БиХ Аднан Терзиќ во неделата (23-ти октомври) изјави дека главниот преговарач за идните разговори за Спогодбата за стабилизација и асоцијација со ЕУ, најверојатно, ќе биде Србин.
Европската комисија минатата недела официјално го одобри започнувањето на разговорите.
Терзиќ ќе се состане со претседателот на Република Српска Драган Чавиќ за да разговара во врска со назначувањето на главниот преговарач.
Исто така во неделата, во интервјуто за бањалучкиот весник „Независне новине“ британскиот амбасадор во БиХ, Метју Рајкрофт, рече дека земјата мора да го промени својот устав и сегашниот државен апарат пред да пристапи во ЕУ.
Велика Британија е актуелниот претседавач на ЕУ.
Во другите вести, владата усвои извештај за безбедносната ситуација во БиХ во првата половина од 2005 година, во кој се наведени подобрувања во неколку области.
Според властите, тоа се должи на консолидирањето на безбедносните структури.
(Дневни аваз, Независне новине - 24/10/05;
Независне новине - 23/10/05;
РТРС, ПБС БиХ - 21/10/05)
