11/02/2011
Основните потрошувачки добра во Албанија забележаа пораст во јануари, објави Институтот за статистика во средата (9-ти февруари). 
Индексот на цените покажува дека цените на зеленчукот се зголемиле за 4 отсто, додека цената на цигарите пораснала за 10,6 отсто. 
Се верува дека порастот е резултат на повисоките цени на горивото.
***
Техничките преговори меѓу мисијата на ММФ и српските власти за седмото разгледување на српскиот стенд-бај аранжман од 2,9 милијарди евра, започнаа во четвртокот (10-ти февруари). 
Официјалните преговори помеѓу владата и претставниците на ММФ ќе започнат во понеделник. 
Договорот на Србија со фондот истекува во април.
***
Босна и Херцеговина на 7-ми февруари објави тендер за изградба на инфраструктура за преминување од аналогна на дигитална телевизија. 
Крајниот рок за понудите истекува за 48 дена. 
Се очекува проектот да чини над 25 милиони евра.
***
Министерот за енергија на Србија, Петар Скундиќ, и словачкиот министер за економија во посета на земјата, Јурај Мисков, во вторникот (8-ми февруари) потпишаа договор за соработка во изградбата на гасоводот Александровац-Нови Пазар-Тутин. 
Гасоводот од 45 милиони евра, со капацитет од 100.000 кубни метри на час, би требало да биде завршен до 2013 година.
***
Само една понуда беше поднесена на третиот јавен тендер за хрватското бродоградилиште „3-ти Мај“, кој заврши на 2-ри февруари. 
Понудата беше од Јадранска Улагања, локално претпријатие во сопственост на бизнисменот Данко Кончар.
***
Српскиот увоз во Косово достигна 225 милиони евра во 2010 година, објави Царинската агенција на Косово во вторникот (8-ми февруари). 
Српските производи се увезуваат официјално од страна на 1.000 регистрирани претпријатија на Косово, но бизнис здруженијата велат дека количината на увозот на сивиот пазар -- кој се одвива преку порозните граници на северот -- е многу поголема.
***
Романската влада ќе го отстрани регулирањето на цените на електричната енергија и природниот гас помеѓу 2013 и 2015 година, рече премиерот Емил Боц во понеделникот (7-ми февруари). 
Министрите за финансии и труд ќе мора да извршат анализа и да воведат заштита за потрошувачите кои се ранливи, бидејќи постапката ќе води до зголемување на цените, рекоа властите.
(Разни извори -- 04/02/11-11/02/11)
