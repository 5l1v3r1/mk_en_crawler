22/07/2005
(Њујорк тамјс, Заман, Ксинхуа, Journal of Turkish Weekly - 22/07/05;
AФП, Ројтерс, АП, Turkish Press, УПИ, Journal of Turkish Weekly - 21/07/05)
Турција подготвува амандмани на својот закон против тероризмот за на властите да им даде поголеми ингеренции во нивната борба против курдските бунтовници, рече министерот за правда, Чемил Чичек, во интервјуто за еден локален весник, објавено во четвртокот (21-ви јули).
„Подготовките се во завршна фаза“, АФП ја цитираше изјавата на министерот за турскиот весник Вaтaн, додавајќи дека владата ќе го поднесе нацрт-законот веднаш штом пратениците се состанат на 1-ви октомври по летниот одмор.
Најавата дојде по неодамнешната серија напади во Турција.
За насилството претежно се обвинува забранетата Курдистанска работничка партија (ПКК), која е ставена на црната листа на терористички групи од страна на САД и ЕУ.
Петнаесетгодишниот конфликт помеѓу милитантите на ПКК, кои се борат за курдска самоуправа, и владините сили заврши во 1999 година по фатќањето на командантот на групата, Абдула Оџалан.
По конфликтот, во кој загинаа околу 37.000 лица, уследи период на релативен мир.
Но, во јуни минатата година ПКК прогласи крај на петгодишниот унилатерален прекин на огнот.
Оттогаш се зголеми бројот на антивладините и терористичките напади.
Последниот инцидент се случи во четвртокот, кога еден турски војник и двајца бунтовници загинаа во судирот во претежно курдската провинција Ван.
Престрелките започна кога осомничен припадник на ПКК со снајпер отвори оган кон војниците што патролираа во областа на турската граница со Иран.
Другиот турски војник беше повреден.
Престрелките следеа по терористичките напади во два туристички центри на Егејското Море претходно овој месец.
Во експлозија на бомба на централниот плоштад на градот Чешме на 10-ти јули беа повредени 20 лица.
Шест дена подоцна, петмина туристи загинаа, а 13 беа повредени во градот Кушадаси, при експлозија на бомба во еден минибус.
За двата напади се товари ПКК и групите поврзани со неа.
Најмалку 105 војници и 37 цивили загинаа во насилството поврзано со ПКК во текот на изминатата година, објави АФП, цитирајќи ги бројките на армијата во вторникот.
Податоците не ги вклучуваат членовите на ПКК кои загинаа во инцидентите во тој период.
Според Чичек, амандманите на законот против тероризмот нема да бидат закана за индивидуалните слободи и човекови права воведени во текот на последниве години, во согласност со стандардите и нормите на ЕУ.
По нападите во март 2004 година во Мадрид и неодамнешните бомбашки напади во Лондон, земјите-членки на ЕУ, исто така, вршат ревизија на своите закони против тероризмот, рече министерот.
„Ние ги испитуваме новите мерки што ги преземаат Шпанија и Велика Британија по нападите на Ал каеда таму“, изјави Чичек за Вaтaн.
„Ние, исто така, воведовме некои мерки во тие рамки.“
По посетата на Русија и Монголија премиерот Реџеп Тајип Ердоган вети дека неговата влада ќе ги преземе неопходните мерки за спречување на понатамошни терористички напади во Турција.
„Ќе одржиме состаноци на владата и на другите надлежни тела за преземање мерки во врска со ова прашање“, рече Ердоган.
Тој ги потврди плановите за формирање на владина агенција за справување конкретно со прашањата поврзани со тероризмот.
