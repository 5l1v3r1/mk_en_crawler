13/12/2010
Од Линда Карадаку за Southeast European Times во Приштина -- 13/12/10
Поддржувачите на Демократската партија на Косово (ПДК) и Демократската лига на Косово (ЛДК) се собраа во центарот на Приштина во неделата вечер (12-ти декември), прославувајќи ја „победата“ на својата партија на првите парламентарни избори во земјата од нејзиното прогласување независност во 2008 година.
Косовската полиција ги подели групите, спречувајќи ескалација на ситуацијата, откако поддржувачите почнаа да си довикуваат слогани едни на други.
Водачот на ЛДК, Иса Мустафа, ги повика своите поддржувачи да бидат трпеливи. 
„Да ги почекаме резултатите, да бидеме трпеливи, да го одржиме редот.“
Водачот на ПДК, Хашим Тачи, зазеде поинаков пристап, велејќи им на поддржувачите: „Честитам за победата“, додавајќи дека „победата“ беше граѓански референдум за „доброто управување на ПДК“ и нејзината визија за иднината. 
„Не победивме против никого, победивме за Косово“, рече Тачи.
Центарот за хуманитарни студии, „Гани Боби“ во Приштина, во неделата вечер ги објави резултатите од излезните анкети. 
Според истите, ПДК води со 31 отсто од гласовите, додека ЛДК заостанува со 25 отсто. 
Ветевендосје, предводен од Албин Курти, извлече 16 отсто од гласовите, победувајќи го Сојузот за иднината на Косово, на Рамуш Харадинај, и другите партии.
Излезните анкети вклучија преку 2.000 гласачи. 
Според Шкелзен Малиќи од „Гани Боби“, прагот на грешка изнесува 3,5 отсто.
Во неделата вечер политичките партии се обвинуваа меѓу себе за инцидентите. 
Движењето Ветевендосје на Курти ја обвини ПДК за нападите и другите нерегуларности, кои беа потврдени во многу случаи на невладината коалиција Демократијата во акција, која го следеше гласањето, и полицијата.
Нерегуларностите се состоеја главно од повеќекратни гласања на исто лице, семејно гласање, притисок врз набљудувачите и членовите на изборните комисии, како и проблеми со спрејот и ламбите за идентификација.
Најголеми нерегуларности се смета дека имаше во Скендерај/Србица, каде што Централната изборна комисија (ЦИК) објави одѕив од преку 94 отсто. 
Демократија во акција потврди дека сериозни прекршоци се регистрирани во Дренаш/Глоговац, што можеше да води до општо оспорување на изборниот процес.
„Манипулациите и нерегуларностите го нарушија изборниот процес. 
Во Скендерај/Србица и Дренаш/Глоговац, имаше манипулации со слободното гласање“, рече претставникот на коалицијата Исмет Криезиу. 
Според ЦИК, 779,000 луѓе гласаа на изборите во неделата -- 47,8 отсто од вкупниот број на регистирани гласачи.
Шефот на ЦИК, Валдет Дака, рече дека одѕивот меѓу Србите на север бил задоволителен. 
Сепак, косовската полиција потврди дека имало изолирани инциденти на север и двајца уапсени Срби. 
Мала група Срби протестираше пред мобилно избирачко место во Лепосавиќ, каде исто така беше нападнат и избирачки центар.
Командантот на КФОР, генерал Ерхард Булер, рече дека, општо гледано, изборите биле успешни од безбедносна гледна точка.
„Ситуацијата на денот на изборите во Косово -- генерално -- беше смирена и стабилна; немаше извештаи за некакво навистина сериозно насилство. 
Немаше големи нереди, ниту јавни немири“, рече тој, додавајќи дека многу војници на КФОР беа и сé уште се подготвени и решени да ја поддржат полицијата ако биде потребно.
