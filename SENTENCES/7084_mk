18/08/2012
Линда Карадаку за Southeast European Times во Приштина -- 18.08.12
Косовската влада минатата недела одобри предлог-закон за конфискација на имот стекнат преку криминални дејства, во обид за засилување на борбата против организираниот криминал и корупцијата.
Министерството објави дека предлог-законот ќе гарантира конфискација на имот стекнат преку криминални дејства со проширување на надлежностите на судовите.
„Со овој закон Министерството за правда овозможи во случаите на лица осудени за криминални дејства, како што е организиран криминал и корупција, судот да побара од нив да ја докажат легалноста на целиот ,нејасен’ имот стекнат по 2000 година“, рече за SETimes Астрит Колај, главен портпарол на Министерството за правда.
Колај рече дека обвинетото лице мора да докаже во рок од 30 дена дека неговиот имот е легално стекнат;
во спротивно имотот ќе биде конфискуван.
„Предлог-законот на Министерството за правда ги вклучува сите косовски граѓани, вклучително и оние кои служат на највисоките позиции, сектори, граѓаните од сите социјални групи, кои може да бидат казнети за кривични дела“, рече Колај.
Предлог-законот на Министерството за правда, исто така, предвидува основање фонд за компензација на жртвите.
Од секоја запленета сума, повисока од 10.000 евра, 10 отсто ќе оди за фондот за компензација на жртвите, додека остатокот ќе оди во државниот буџет.
Советнички форум на невладини организации го критикуваше предлог-законот на 9-ти август, велејќи дека истиот треба да го покрие и нелегално стекнатиот имот, а не само имотот стекнат преку криминални дејства.
„Во ваква форма [како што беше одобрен од владата], овој закон ќе ги помилува сите лица кои по војната и подоцна создадоа богатство, но почнаа од ништо.
Овој предлог-закон повеќе изгледа како легализација на нелегално стекнатиот имот“, се вели во соопштението на форумот.
Колај рече дека е невозможно да се вклучи нелегалното стекнување имот во законот.
„Со една таква процедура, од секој косовски граѓанин ќе се бара да докаже како го стекнал секој имот што го има, и покрај тоа што не е обвинет за никакви кривични дела“, рече Колај.
Гранит Красниќи, жител на Косово и сопственик на мал бизнис со седиште во Приштина, рече дека системот не ги погодува оние на високи позиции.
„Нелегално стекнатиот имот им се одзема главно на оние што не мислат дека се над законот [тие можеби не се доволно богати или моќни] за да го заштитат својот нелегално стекнат имот“, рече тој за SETimes.
Сабит Халили, продавач од Приштина, се согласува.
„Парите, дури и кога се нелегално стекнати, носат моќ.
Косово е високо на листата на корупција“, рече тој за SETimes.
Косовската Агенција за управување со конфискуван и запленет имот, основана во јануари 2010 година, се занимава со управување на конфискуваниот и запленет имот, како дел од Министерството за правда.
Според косовските медиуми, агенцијата управувала со 1,1 милион евра во вид на конфискуван имот досега оваа година, и додаде 111.000 евра во државниот буџет преку продажбата на имотот.
Рахим Рама, шеф на агенцијата, изјави за медиумите дека конфискуваниот имот вклучува тешка машинерија, накит, животни и други предмети.
Агенцијата ја одржа својата последна аукција на 7-ми август, кога стави стотици килограми конфискувано месо за продажба.
Питер Стано, портпарол на комесарот на ЕУ Штефан Филе, изјави дека ефикасното искористување на мерките за конфискавија е важно во борбата против организираниот криминал и корупција.
Правната рамка во Западен Балкан треба да овозможи и конкретно да нареди конфискација на приходите од криминалот, изјави тој за SETimes.
„Комисијата го следи напредокот во усвојувањето на легислативата за конфискација на криминален имот и нејзиното спроведување во Западен Балкан преку своите годишни извештаи за напредокот“, рече тој.
