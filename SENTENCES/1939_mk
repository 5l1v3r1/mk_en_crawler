31/05/2005
Од Зоран Николовски за Southeast European Times во Скопје – 31/05/05
По одговарањето на дополнителните прашања во Прашалникот на ЕУ, македонската влада се подготвува за добивање на статус на кандидат за членство во ЕУ, очекувајќи го мислењето на Европската комисија (ЕК) оваа есен.
Оптимизмот беше евидентен на третиот Национален форум за забрзана интеграција на Македонија во ЕУ што се одржа на 25-ти мај под покровителство на претседателот Бранко Црвенковски.
Главните точки на форумот се разликуваа во голема мера од претходните две седници.
Во изминативе години форумот се фокусираше на постконфликтните прашања, како и на тоа дали да аплицира за членство во ЕУ.
За разлика од тоа, оваа година учесниците се задржаа на три теми:
како да се достигне внатрешниот пазар на ЕУ, подготовките околу разговорите за пристап и менаџментот со финансиските средства на ЕУ и предпристапните инструменти.
Темите се одраз на агендата што ја понуди ЕК и укажуваат на тоа дека земјата постигнала значаен напредок на патот кон пристапот.
„Сметам дека Македонија успешно го чекори својот досегашен пат кон пристапувањето во ЕУ“, рече Црвенковски на форумот.
За само три години, рече тој, Македонија се претвори од земја што бараше европска интервенција во земја што очекува добивање на кандидатски статус во ЕУ.
„Ова покажува дека процесот зацртан како основна стратешка цел на земјата успешно се спроведува“, додаде тој.
Вицепремиерката Радмила Шеќеринска, задолжена за евроинтеграциите, говореше за процесот на „европеизација“ на македонското општество, велејќи дека тоа ќе се одрази во законодавството на земјата, политичките партии и институциите.
Промени треба да се направат и во политиката на вработување во Македонија, рече таа.
Разговорите помеѓу Македонија и ЕК треба да продолжат во вторник (31-ви мај) во Брисел.
На состанокот со комесарот за проширување, Оли Рен, Шеќеринска ќе разговара за тековните реформски процеси во судството и полицијата, либерализацијата на пазарот на телекомуникациите, како и за двете преостанати законодавни обврски од Охридскиот договор.
Постои можност најрано на 10-ти јуни да се одржи состанок на Комисијата за стабилизација и асоцијација, исто така во Брисел.
Македонските претставници ќе дадат извештај за напредокот на земјата во спроведувањето на промените и реформите неопходни за исполнување на својот Договор за стабилизација и асоцијација со Унијата.
