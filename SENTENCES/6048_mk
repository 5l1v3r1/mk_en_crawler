06/06/2011
Од Мухамет Брајшори за Southeast European Times во Приштина -- 06/06/11
Првата официјална посета на министерот за надворешни работи на Косово Енвер Хоџај беше во Хрватска, истакнувајќи дека земјата е долгогодишен сојузник и дека Косово сака да развие поблиски односи, најмногу по искуството на Хтрватска во интеграцијата во ЕУ.
„Во изминатите 20 години, Хрватска делуваше во полза на слобода за Косово, пред и по прогласувањето на независноста, во сите фази. 
Време е да работиме на развивање на најдобар можен однос со владата и народот на Хрватска “, изјави Хоџај за SETimes.
Потребно е поттикнување на економските односи и владите на двете земји неодамна потпишаа голем број договори со цел да се поттикнат подобри односи помеѓу нивните деловни заедници.
„Хрватска и Косово се политички посветени на промовирање на економска соработка, но ние го истакнавме интересот на хрватските бизнисмени да инвестираат во Косово “, изјави за SETimes хрватскиот амбасадор во Приштина Зоран Водопија.
Што се однесува до процесот на евро-интеграција, со главен фокус на визната либерализација, хрватската влада вети помош за Косово. 
Двете земји планираат да подготват заедничка агенда како патоказ за помошта од Хрватска.
„Хрватска ќе послужи како модел за Косово ... 
Ние ќе го искористиме нивното искуство за да го потпомогнеме нашиот процес на интеграција. 
Ние ќе развиеме заедничка агенда за можностите за соработка меѓу нашите влади на овие прашања“, рече Хоџај.
Хрватскиот колега, Гордан Јандроковиќ, потврди: „Во последните неколку години ние стекнавме големо искуство во овие два процеси, за кои сакаме да му помогнеме на Косово, како и да го направи својот пат до ЕУ пократок и побрз од нашиот.“
Тој, исто така, рече дека хрватско-српските односи можат да послужат како модел за решавање на практичните проблеми во односите на Косово со Србија.
Што се однесува до односите помеѓу Косово и Хрватска, корените се длабоки.
Една мала хрватската заедница, концентрирана главно во селото Јањево, живее во Косово со векови. 
Пред 1990-тите години Хрватите беа мнозинство во селото, но поарди вооружениот конфликт многумина од Јањево заминаа во Хрватска.
Историски, Јањево е наречено "село со влез, но без излез", поради својата местоположба во затворена долина.
Дон Мате Палиќ, селски свештеник и водач на хрватската заедница во Јањево, е песимист во однос на иднината на Хрватите, особено на младите, во Косово.
Тој вели дека многумина заминале во Хрватска или Германија и никогаш нема да се вратат, бидејќи актуелната економска ситуација нуди ограничени можности.
„Економските услови се лоши; младите луѓе сакаат да одат во странство барајќи подобра иднина, а оние кои заминаа во минатото поради војната никогаш нема да се вратат“, вели Палиќ, додавајќи дека „етничките односи не се проблем за нас, само отворањето на работни места за младите е наш предизвик“.
Властите во Приштина објавија дека хрватската заедница ќе биде призната како малцинство во Уставот на Косово, потег кој, исто така, треба да помогне да се развијат поблиски односи меѓу Загреб и Приштина.
„Црногорците и Хрватите ќе бидат додадени како малцинства во ревидираниот устав [на Косово]“, потврди вице-премиерот Слободан Петровиќ.
