08/03/2005
Од Гери Дин за Southeast European Times во Сараевo -- 08/03/05
Двете влади најчесто критикувани поради несоработката со Трибуналот на ОН за воени злосторства -- Србија и Црна Гора и Република Српска (РС) во Босна и Херцеговина (БиХ) -- во последниве недели ги направија првите чекори кон исполнувањето на своите обврски за предавање на обвинетите.
Исполнувањето на овие обврски, сепак, не значи дека полицијата ќе тропа на вратите и ќе спроведува вечерни рации, туку тоа повеќе е во вид на доброволни предавања, како минатонеделното соопштение на поранешниот генерал на Српската армија, Момчило Перишиќ, дека ќе се предаде. 
Перишиќ, кој се бараше во врска со злосторствата извршени во Босна и Херцеговина, Хрватска и Косово помеѓу 1993 и 1998 година, во понеделникот (7-ми март) пристигна во Хашкиот трибунал.
Властите гледаат на овие предавања како на начин да се одговори на меѓународниот притисок без уништување на нивните политички иднини, вели еден аналитичар.
„Тоа им овозможува најмал број непријатели, со оглед на тоа што тие не сакаат да создадат премногу политички непријатели и да ги загрозат своите позиции и идните изборни изгледи“, рече аналитичарот на ББС за Југоисточна Европа Габриел Партос.
Се работи за моќта што меѓународната заедница -- во вид на ЕУ, американска Влада и НАТО -- ја има врз БиХ и Србија и Црна Гора. 
Србија се соочува со двојни пораки од ЕУ и од САД: Уапсете ги вашите обвинети или заборавете на приближувањето кон ЕУ или добивањето на американска помош.
Пензионираниот генерал Владимир Лазаревиќ, кој се соочува со злосторства против човештвото и прекршување на правилата и обичаите на војувањето за време на косовскиот конфликт во периодот 1998-1999 година, сега се наоѓа во Хашкиот трибунал по своето предавање -- само неколку недели откако Вашингтон ја суспендираше помошта од 10 милиони американски долари за Србија, велејќи дека Белград не соработува со Трибуналот. 
Вашингтон, исто така, повлече голем број од своите експерти, кои обезбедуваа техничка поддршка за српската Влада.
Шефот за надворешна политика на ЕУ, Хавиер Солана, во меѓувреме, го откажа патувањето за Белград, велејќи дека нема ништо ново за што би се разговарало додека обвинетите сé уште се слободни во Србија.
БиХ двапати беше одбиена за добивање покана за влез во програмата на НАТО Партнерство за мир (ПзМ) поради ова прашање, резултирајќи со смена на десетици функционери во РС од страна на највисокиот меѓународен администратор во БиХ, Педи Ешдаун. 
Тоа беше одговор на неапсењето од страна на ентитетот на ниту еден осомничен за воени злосторства по завршувањето на конфликтот од 1992-1995 година.
И покрај тоа што најновиот бран отпуштања во декември 2004 година доведе до оставка на премиерот на РС, Ешдаун и понатаму стои на ставот дека ентитетот ќе биде одговорен ако БиХ во април повторно биде одбиена за членство во ПзМ.
Предавањата на Саво Тодоровиќ и Бобан Симиќ во јануари на полицијата на РС, односно на мировниците на РС, покажува еден начин на кој политичарите на РС можат да попуштат пред притисокот без да бидат прогласени за предавници од страна на своите гласачи.
„Идеално за [водачите на РС] би било да го добијат колачот и, исто така, да го изедат -- тие сакаат да ги задржат своите ингеренции во ентитетот што е можно повеќе и сакаат да избегнат на нив да се гледа како на директни фактори за присилување на обвинетите да одат во Хашкиот трибунал преку нивното апсење“, рече Партос. 
„Тие сега им нудат на [обвинетите] мотив да се предадат и ги охрабруваат на секаков можен начин. 
Тоа претставува знак за извонреден напредок во одредена смисла, но мора да биде потврден со конкретно дејство.“
