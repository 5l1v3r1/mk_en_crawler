11/06/2013
Ана Ловаковиќ и Бедрана Калетовиќ за Southeast European Times во Сараево -- 11.06.13
Демонстрантите што блокираа илјадници луѓе во парламентот на Босна и Херцеговина (БиХ) минатата недела ги убедија политичарите да преземат итни дејства и се цврст показател дека граѓаните бараат резултати од нивните водачи, според еден аналитичар.
„За паметните луѓе ова е јасен знак дека граѓаните на БиХ се уморни од улогата на заложници на политички игри и се подготвени за промени“, рече Јусуф Зига, професор по социологија на Факултетот за политички науки на Универзитетот во Сараево.
Протестите започнаа на 6-ти јуни и беа поттикнати од неспособноста на владата да обезбеди единствен матичен број со 13 цифри за новороденчињата. 
Законот за матичните броеви истече во февруари, оставајќи илјадници новороденчиња нерегистрирани.
Демонстрациите беа поттикнати од случајот на 3-месечната Белмина Ибришевиќ, која не можеше да отпатува за Германија и да добие итно пресадување на коскената срж, бидејќи нејзините родители не можеа да ѝ обезбедат пасош.
Иако родителите на Белмина на крајот добија пасош, демонстрантите продолжија со протестите за решавање на проблемот во Сараево.
„Сакаме да имаме основни човекови права за нашите деца и конечно да им покажеме на политичарите дека не се семоќни. 
Тие мора да ја работат својата работа и да ги оправдаат високите плати што ги добиваат благодарение на нашите пари“, рече за SETimes демонстрантката Нела Димитријевиќ, актерка и мајка од Сараево.
„Зошто моето дете да биде заложник на неспособните политичари во оваа земја? 
За политичарите ние сме само бројки за време на изборите, но сега не сме важни дури ни како бројки. 
Секое дете што се роди од февруари до денес не постои во БиХ“, рече за SETimes Едита Гргиќ, мајка на женско бебе.
Министерот за надворешни работи на БиХ, Златко Лагумџија, изрази поддршка за мирните демонстрации на демонстрантите. 
Тој изјави за новинарите во Сараево дека верува оти протестите го одразуваат генералното незадоволство од владата и го охрабри Советот на министри на БиХ да го реши проблемот со единствениот матичен број.
Oваа контроверзност е најнова за неефикасната владина хиерархија на БиХ која е критикувана од сараевскиот Центар за граѓански иницијативи како најскапа јавна администрација во Европа, која се состои од 13 влади со 180 министри, 600 пратеници и троши 500.000 евра на час. 
Дури и по заемот од ММФ, владата се бори да ги исплати дури и сопствените административни трошоци и плати и ѝ остануваат малку пари за основните услуги.
Околу 3.000 луѓе ја опколија зградата на парламентот на 5-ти јуни, блокирајќи 1.500 луѓе внатре и принудувајќи го парламентот да се согласи со 6-месечно привремено решение за прашањето на единствениот матичен број.
Но, и покрај привременото решение протестите продолжија и демонстрантите побараа нов постојан закон кој ќе овозможи новороденчињата да добијат изводи од матична книга на родени.
Властите во Република Српска (РС) ја обвинија политиката за протестите.
„Јасно е дека ова не е протест на граѓаните, туку политички потег оркестриран од другите партии во парламентот“, рече Александра Пандуревиќ, пратеничка на партијата СДС.
Од друга страна, политичарите од Федерацијата на БиХ (ФБиХ) ги повикаа граѓаните да бидат стрпливи.
„Ги разбираме оние што протестираат, но ве молиме да не излегувате на улица. 
Нека се стрпат граѓаните до октомври 2014 година, а потоа нека излезат на избори“, рече Бакир Изетбеговиќ, член на претседателството на БиХ.
Дали се согласувате со демонстрантите? 
Кажете ни ги вашите размислувања долу.
