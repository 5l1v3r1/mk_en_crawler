09/11/2005
(ФТ - 09/11/05; американскиот Стејт департмент, АП, Ројтерс, ВОА, РФЕ/РЛ - 08/11/05)
Со приближувањето на почетокот на разговорите спонзорирани од страна на ОН за одредување на конечниот статус на Косово за неколку недели, висок американски претставник во вторникот (8-ми ноември) повика на конструктивно учество од сите страни во процесот.
„Страните во разговорите - косовските Албанци, косовските Срби и владата на Србија и Црна Гора - ќе видат дека во прашање се нивните витални интереси“, рече американскиот државен потсекретар за политички прашања, Николас Барнс, пред Комисијата за надворешни работи на американскиот сенат. 
„Ние очекуваме нивно конструктивно учество и одвраќање на екстремистичките групи од користењето на насилството за постигнување на политичките цели.“
Каков било обид за користење на насилството „ќе биде брзо и цврсто задушен од страна на НАТО“, додаде Барнс.
САД се членка на Контакт-групата за Косово, во која влегуваат и уште пет држави: Велика Британија, Франција, Германија, Италија и Русија. 
Истата ќе има активна улога во разговорите, кои ќе ги води специјалниот претставник на генералниот секретар на ОН, Кофи Анан, на преговорите, поранешниот фински претседател Марти Ахтисари.
Со оглед на тоа што официјалните претставници на косовските Албанци и српските официјални претставници, најверојатно, ќе влезат во процесот со спротивни ставови, Барнс рече дека очекува разговорите да бидат „тешки“.
„Косовските Албанци инсистираат на тоа дека можат да бидат сигурни само ако се независни од Србија“, й рече тој на комисијата. 
„Србите ја промовираа идејата за „повеќе од автономија, но помалку од независност“ како нешто највеќе што можат да поддржат.
Членовите на Контакт-групата - како и ЕУ и НАТО, кои, исто така, ќе бидат вклучени во разговорите - се воздржаа од сигнализирање на евентуална поддршка за кој било исход на преговорите. 
Сепак, тие ја исклучија можноста за какво било решение кои значи враќање на ситуацијата пред 1999 година, промена на постојните граници на Косово или негова поделба.
„Другите принципи на решението вклучуваат целосно почитување на човековите права, правото на бегалците и раселените лица да се вратат во нивните домови, заштитата на културното и верското наследство и промовирањето на ефикасните начини за борба против организираниот криминал и тероризмот“, рече Барнс.
Американскиот дипломат, кој беше домаќин на состанокот на политичките директори од земјите во Контакт-групата на кој, исто така, учествуваа и претставници на ОН, ЕУ и НАТО, рече дека меѓународната заедница ќе се погрижи исходот на разговорите да исполнува три клучни критериуми. 
Прво, тој треба да ја промовира стабилноста не само во Косово туку и во целиот регион. 
Второ, истиот треба да „обезбеди целосни демократски права за сите луѓе, особено за малцинствата“ и, на крајот, треба да ја унапреди евроатланската интеграција на регионот.
Пред почетокот на разговорите Барнс побара од преговарачите од косовските Албанци да ги остават настрана своите политички и лични несогласувања и да постигнат согласност за еден заеднички став.
„Ако косовските Албанци имаат аспирации за независност, ова е нивната најголема шанса да покажат пред светот дека ако станат независни ќе можат ефикасно да управуваат и на начин кој ќе ја промовира стабилноста во регионот“, рече овој дипломат.
Тој им порача на властите во Белград дека тие треба да ги охрабрат косовските Срби да учествуваат во политичкиот процес. 
„Српската заедница го губи политичкото влијание во Косово и сега се случува последен одлив на Србите“, рече Барнс. 
„Каква и да биде иднината на Косово, Белград може најдобро да ги заштити интересите на Србите охрабрувајќи ги да учествуваат во политиката и да започнат да се интегрираат со своите соседи косовски Албанци.“
Тој, исто така, јасно стави до знаење дека САД нема да го поддржат српскиот прием во програмата на НАТО Партнерство за мир додека не биде решено прашањето на статусот на Косово.
