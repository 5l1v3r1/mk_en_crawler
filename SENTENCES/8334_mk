24/02/2012
Мухамет Брајшори за Southeast European Times во Приштинa -- 24.02.12
Предлогот на премиерот Сали Бериша да им се доделува државјанство на странци кои инвестираат најмалку 100.000 евра во земјата, создава полемика меѓу некои луѓе, кои стравуваат дека промената ќе создаде дупка за терористите и криминалците.
Бериша на почетокот од февруари побара ревизија на законот за државјанство на земјата. 
Измените на законот, рече премиерот, ќе им дадат албанско државјанство на странските државјани кои инвестираат 100.000 евра во Албанија, и на сите странски државјани со албанско потекло.
Критичарите на планот велат дека предлогот на Бериша ќе ги зголеми неговите политички шанси.
„Бериша, кој потекнува од град во близина на косовската граница, има посебен однос со Косовците и ја има [нивната] силна поддршка за измена на законот за државјанство“, рече за SETimes Фатлум Садику, политички коментатор за различни косовски медиуми. 
„Ако истиот вклучи право за гласање, тоа ќе ја зголеми поддршката за Бериша на следните избори.“
Илир Ѓони, пратеник од Социјалистичката партија, рече дека предлогот ќе биде блокиран во парламентот.
„Сумата од 100.000 евра, која беше објавена од премиерот, е мала сума пари, во релативна смисла на зборот, за една терористичка организација, која може да ја користи територијата, нејзините можности и простор, што може да им овозможи на нејзините членови да земат албанско државјанство“, рече Ѓони за албанската Скрин телевизија.
Ерион Браце, пратеник на опозициската Социјалистичка партија, рече дека државјанството засновано на инвестиции ќе й наштети на Албанија.
„Она што й го прави Сали Бериша на Албанија е без преседан -- за пари, за повеќе гласови во 2013 година“, рече Браце за албанскиот весник Шекули.
Исто така, Црвено-црниот сојуз, кој е граѓанска организација, е за тоа да им се доделува државјанство на оние со албанско потекло, но се противи на државјанство засновано на инвестиции. 
Тие тврдат дека апликантите со досие за криминална активност треба да бидат одбиени за државјанство.
Сличен ваков план наиде на жестоки критики во 2010 година во Црна Гора, каде што соборениот премиер Таксин Шинаватра од Тајланд доби државјанство и покрај очекуваните обвиненија за корупција со кои се соочи во својата татковина.
Бериша рече дека модификацијата на законот за државјанство ќе привлече повеќе можности за инвестирање во Албанија.
Но, Лиридон Шефќети, политички истражувач од Косовското општество за социјално истражување, рече за SETimes дека нудењето државјанство за инвестиции може да донесе проблеми.
„Има многу можности албанските пасоши, кои може да им се дадат на Албанците во странство, да имаат друг број што ќе го направи невозможно патувањето во ЕУ без виза, како што Србија прави за Србите во Косово. 
Давањето државјанство за инвестиции може да биде проблем, бидејќи ЕУ имаше проблем со тоа во случајот со Црна Гора“, рече Шефќети.
Но, во јавноста, има некои кои го поддржуваат планот.
Едона Хоти (20), студентка од Приштина, рече дека ќе аплицира за албанско државјанство ако законот влезе во сила.
„Навистина сум среќна бидејќи ќе можам да патувам послободно, бидејќи косовскиот пасош не нуди многу слобода на движењето, освен што го потврдува мојот идентитет како Косовка“, рече Хоти за SETimes.
Артан Маќастена, албански студент во Косово, рече дека да се има државјанство не значи само слободно патување.
„Конечно, ќе имам пасош кој јасно ќе покажува дека сум Албанец. 
За мене тоа не е само можност да патувам повеќе во странство, туку има врска со мојата националност“, рече Маќастена за SETimes.
