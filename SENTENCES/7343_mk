06/09/2012
Лили Линч за Southeast European Times во Белград -- 06.09.12
Овој месец се одбележува 130-годишнината од почетокот на српско-јапонските дипломатски односи.
Иако земјите уживаа пријателски односи во поголем дел од тој период, во текот на изминатите неколку години тие продолжија да се доближуваат, како на економски, така и на културен план.
Влијанието на Јапонија се шири и надвор од Србија и низ целиот балкански регион.
Според најновите бројки, Јапонија е една од најголемите земји донатори во Србија, одвојувајќи околу 200 милиони евра во грантови од 2000 година.
Во последнава деценија јапонските подароци за Србија вклучија 93 жолти автобуси, кои може да се видат на улиците на Белград, а на кои пишува:
„од јапонскиот народ“, модерни амбулантни возила, опрема за скенирање за рак на дојка, како и финансиски продонеси за Филолошкиот факултет при Универзитетот во Белград, за катедрата за јапонски јазик и литература.
Јапонската влада, исто така, ги охрабрува студентите и истражувачите од Балканот да учат во Јапонија преку програмата за стипендирање на министерството за образование, култура, спорт, наука и технологија.
„Имавме неколку студенти од Србија и Црна Гора што учеа во Јапонија секоја година во изминатава деценија“, рече заSETimes Јуичиро Омори, аташе за култура во Јапонската амбасада во Белград.
Иако великодушната поддршка на Јапонија за Србија е прилично видлива, Србија успеа да ја покаже својата сопствена поддршка за народот на Јапонија преку бројните граѓански акции по минатогодишниот земјотрес во Тохоку, при што загинаа повеќе од 15.000 луѓе.
Поттикнат да отпочне сопствена кампања за собирање средства за Јапонија по катастрофата, стручњакот за онлајн маркетинг од Белград, Небојша Радовиќ, организираше неколку познати дизајнери да креираат серија маици со испечатени различни изјави на солидарност со Јапонија.
Тој ја нарече иницијативата „Аригато“.
Процент од приходите од продажбата на маиците беше дониран за јапонскиот Црвен крст, што помогна Србија да стане шести по ред најголем донатор по земјотресот и цунамито.
„Почувствував потреба да й помогнам на Јапонија на секој можен начин, бидејќи истата беше една од моите омилени земји од детството и јас чувствувам големо воодушевување за нивната култура“, рече Рудовиќ заSETimes.
„Се покажа дека и други го имале тоа чувство и дека има многу луѓе кои би сакале да ја покажат својата благодарност за целата помош што Јапонија й ја има дадено на Србија.
„Ни требаше некаков вид иницијатива која ќе нé обедини сите и токму така настана Аригато“, рече тој.
Во меѓувреме, Јапонија продолжи со проширување на своите активности во регионот.
Јапонската Агенција за меѓународна соработка, која ја спроведува официјалната развојна помош за јапонската влада, ја префрли својата регионална канцеларија од Виена во Белград, во 2006 година.
Оттогаш таа, исто така, спроведува програми и во Албанија, Босна и Херцеговина (БиХ), Македонија и Црна Гора.
Според претставникот на програмата, Јамасаки Вукелиќ Јисаши, трите приоритети на агенцијата се заштита на животната средина, јакнење на приватниот сектор и градење на мирот.
„Јапонското Министерство за надворешни работи им дава приоритет на прашањата поврзани со животната средина, како главна тема, бидејќи ова ги засега сите земји во регионот, без оглед на границите“, рече Вукелиќ Хасаши заSETimes.
„Во Србија работиме со бегалците преку психосоциолошки работилници во бегалските кампови.
Нудиме работилници за градење на довербата за децата кои сé уште живеат во овие колективни центри.“
Луѓето во Србија и во регионот ја искажаа својата почит и благодарност кон Јапонија за овие напори.
Во 2010 година поранешниот јапонски амбасадор во Србија, Тадаши Нагаи, ја доби најпрестижната награда на Белград, кога беше прогласен за „почесен граѓанин“ на градот.
Во меѓувреме, генералниот конзул на Република Македонија во Јапонија, Кијоши Мизуно, беше одликуван со македонски медал за заслуги „поради неговиот исклучителен придонес и несебичен ангажман за унапредување на односите и пријателството меѓу двете држави“.
По преземањето на новата функција на јапонски амбасадор во БиХ, Хидео Јамазаки ја истакна врската меѓу двете држави, велејќи:
„Гледајќи ги тешкотиите на БиХ, чувствуваме како да се наши“.
Тој, исто така, ја пофали земјата за значајните чекори што ги направи во текот на изминатата деценија.
Според Омори, балканското воодушевување од Јапонија е возвратено и од Јапонците.
„Јапонскиот народ му е многу наклонет на Балканот.
Неговите многубројни култури и религии се многу привлечни за нас.“
