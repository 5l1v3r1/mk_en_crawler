24/04/2006
ВАШИНГТОН, САД -- Државниот потсекретар Николас Барнс ги повика двата дома на парламентот на БиХ да ги усвојат клучните уставни измени за кои беше постигната согласност од страна на главните политички партии во БиХ. 
Тој го изјави ова на заедничката прес-конференција во петокот (21-ви април) со високиот претставник Кристијан Шварц-Шилинг, по разговорите во Вашингтон. 
Барнс рече дека САД и понатаму тесно соработуваат со Канцеларијата на високиот претставник, како и со ЕУ, во унапредувањето на процесот на уставните реформи во БиХ.
Американскиот помошник-секретар на Бирото за европски и евроазиски прашања, Даниел Фрајд, исто така, повика на усвојување на пакетот уставни амандмани, во интервјуто објавено во понеделникот (24-ти април) во „Дневни аваз“. 
Тој истакна дека ова прашање е клучно за иднината на БиХ и за евроатланската интеграција.
Во другите вести, босанската влада и Светската банка се согласија да започнат проект вреден 286,6 милиони американски долари, чија цел ќе биде модернизирање на електричната мрежа во земјата -- најголема инвестиција во повоена БиХ. 
Светската банка ќе обезбеди заем од 36 милиони американски долари, а остатокот ќе дојде од ЕБРД, Европската инвестициона банка и германската банкарска група КФВ. 
(Дневни аваз - 24/04/06; Фена, Scoop.co.nz - 23/04/06; РТРС - 22/04/06; американски Стејт департмент, АП - 21/04/06)
