13/01/2005
(Зиуа, Прес ривју - 13/01/05; AФП, Ројтерс, Ромпрес, Евениментул Зилеи, БТА, Софиска новинска агенција - 12/01/05)
Изразувајќи уверување дека неговата земја ќе ги исполни барањата за членство во ЕУ во јануари 2007 година, романскиот премиер Калин Попеску Таричеану во средата (12-ти јануари) вети дека ќе ги преземе неопходните чекори за остварување на таа цел.
Романија и Бугарија треба да ги потпишат своите спогодби за пристап на 25-ти април, пред влезот во ЕУ во 2007 година. 
Сепак, Унијата воведе специјални заштитни механизми, кои би овозможиле одложување на влезот за една година, ако земјите не ги спроведат потебните реформи. 
Помеѓу условите кои Романија мора да ги исполни се: борбата против корупцијата и надминувањето на недостатоците во областите на конкурентноста, јавната администрација и правдата.
„Мислам дека ЕУ нема да биде во позиција да ја примени клаузулата со заштитните мехнизми поради тоа што главните прашања за кои постоеше загриженост во минатото -- правдата, конкуретноста и корупцијата -- се главните цели на новата Влада“ рече Таричеану во средата, во интервјуто за Ројтерс. 
„Затоа, јас сум убеден дека можеме да ја оствариме оваа цел.“
Постои генерален консензус во Романија дека интеграцијата на земјата во ЕУ претставува главна стратешка цел. 
Центристичкиот сојуз на Правдата и вистината -- кој дојде на власт по парламентарните избори на 28-ми ноември и победата на Трајан Басеску на вториот круг од претседателските избори на 12-ти декември -- вети дека ќе бидат спроведени сите потребни реформи.
„Реформата на јавната администрација, засилувањето на надзорот на европската помош за Романија, како и поддршката на конкуретноста и реформата на судскиот систем претставуваат главните точки од 11-те приоритети кои треба да ги исполниме во следните недели“, за новинарите изјави новиот романски министер за европска интеграција, Ене Динга. 
Тој, исто така, вети дека Владата ќе ја засили борбата против корупцијата за да може земјата да влезе во ЕУ во 2007 година.
На прес-конференцијата во средата Динга го претстави новиот главен преговарач на Романија со ЕУ, Леонард Орбан, кој беше заменик главен преговарач за време на мандатот на Василе Пушкаш во периодот помеѓу 2001 и 2004 година.
За време на разговорите за пристап со ЕУ Романија се согласи значително да ги намали државните субвенции за челичната индустрија. 
Орбан рече дека Владата треба да започне разговори со шест големи претпријатија во овој сектор во врска со мерките за модернизација на индустријата -- процес за кој аналитичарите велат дека ќе биде болен, при што околу 8.500 од вкупно 52.000 работници во челичната индустрија, најверојатно, ќе ја загубат работата до 2008 година.
Во средата Басеску повторно истакна дека интеграцијата во ЕУ претставува главна цел на земјата. 
По разговорите со амбасадорите на Луксембург и Холандија, Фернард Картајсер и Петер Јан Волтерс, тој предупреди дека исполнувањето на таа цел не зависи само од дипломатските иницијативи, туку и од напорите на Романија во месеците што следат.
Изразувајќи незадоволство од нивото на корупција во земјата, како и од проблемите во областите на правдата и граничката контрола, Басеску вети реформи за подобрување на функцијата на државните институции. 
„Се надевам дека мојот мандат на оваа функција ќе биде период на успех за Романија“, рече тој.
За време на посетата на Министерството за внатрешни работи во вторникот, Басеску остро го критикуваше начинот на кој тоа функционира. 
„Внатрешните закони по кои работи Министерството се испревртени во текот на изминатите години: одликите и овластувањата на избраните полицајци се минимизирани, додека назначените полицајци се наметнаа над демократски избраните тела“, рече Басеску, повикувајќи на искоренување на корупцијата во Министерството.
„Одете до крај и претворете ја романската полиција во столб за контрола на законитоста во општеството“, побара тој од новата Влада.
