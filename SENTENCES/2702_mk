10/10/2005
Од Алан Коув за Southeast European Times -- 10/10/05
Соочени со ескалација на терористичките активности и ширење на насилството турската влада подготви нацрт-легислатива која има за цел да ја зајакне моќта на безбедносните сили. 
Парламентот, најверојатно, ќе расправа за нацрт-законот оваа есен.
Курдистанската работничка партија (ПКК), забранета организација која е на црната листа на САД и на ЕУ на терористички групи, во четвртокот (6-ти октомври) објави дека завршува со прекинот на огнот и дека ќе продолжи со својата вооружена кампања. 
„Со почетокот на преговорите за [пристап во ЕУ] курдскиот проблем повеќе не е само турски проблем туку е и основен проблем на ЕУ“, се вели во комуникето на ПКК.
Насилството врз цивилите, како и врз воените сили, е во пораст од јуни 2004 година, кога групата објави дека ќе продолжи со нападите по петгодишниот прекин. 
Кампањата на ПКК изврши притисок врз владата на премиерот Реџеп Тајип Ердоган, кој мораше да се справи со заканата во време кога Турција се обидува да ја доближи состојбата со човековите права до стандардите на ЕУ.
Барајќи начин за усогласување на овие приоритети, владата на Ердоган детално ја проучи антитерористичката легислатива во Велика Британија, која воведува построги мерки по бомбашките напади во земјата во јули. 
Турскиот Врховен одбор против тероризмот се состана за првпат од 1997 година досега, а со состанокот претседаваше министерот за надворешни работи, Абдула Ѓул.
Нацрт-легислативата на владата, наводно, го дефинира тероризмот широко и го покрива секој криминал насочен против уставната, политичката, правната, судската, економската и социјалната структура на земјата. 
Секој кој ќе користи симболи или амблеми на илегални организации или ќе врши пропаганда во нивно име може да добие затворска казна во траење од две до пет години. 
На некои поединци може да им биде забрането да влезат или да живеат во одреден регион, или дури и да се населуваат во одредени места или конкретни локации.
Министерот за правда, Чемил Чичек, инсистира на тоа дека нацрт-законот е во согласност со стандардите на ЕУ и покрај тоа што борците за човекови права го тврдат спротивното. 
Тие ги повикаа властите да не ги жртвуваат граѓанските слободи во замена за поголема безбедност.
„Сите членови од нашите закони со кои се ограничуваат човековите права се исклучени во последниве години. 
Ако повторно бидат вклучени поранешните членови никој нема да го прифати тоа“, вели Атила Марас, портпаролот на парламентарната Комисија за човекови права.
„Новиот закон не треба да им штети на човековите права и слободи. 
Ние детално ќе го испитаме нацрт-законот. 
Ако откриеме какви било недостатоци или кршења на човековите права во него, ќе го покренеме прашањето за истите“, рече Марас.
