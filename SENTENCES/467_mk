25/03/2013
Дражен Ремиковиќ и Цветина Борисова за Southeast European Times во Бања Лука и Софија -- 25.03.13
Неколку нови влади ја презедоа власта на политичката сцена на Балканот во последните 18 месеци, а аналитичарите велат дека се потребни економски реформи за тие да останат на функција.
Со новото раководство, граѓаните се желни за брзи, одлучни дејства за решавање на економските проблеми кои се присутни во целиот регион.
Но, набљудувачите и политичарите велат дека владите сметаат дека е предизвик да се дејствува доволно брзо за да се задоволи јавноста.
Во Хрватска, владата избрана во декември 2011 година изгуби голем дел од јавната поддршка.
Владата на Федерацијата на БиХ помина речиси две години нестабилност пред новото мнозинство во парламентот да одлучи да ја разреши владата на 12.
февруари.
Словенечката влада ја изгуби довербата на граѓаните по четири месеци протести.
И во Република Српска (РС), претседателот Милорад Додик започна промени во кабинетите на министрите, објаснувајќи дека на владата й „треба освежување“.
Но, најголема промена се случи минатиот месец во Бугарија, кога премиерот Бојко Борисов поднесе оставка по десет дена протести низ целата земја, од кои некои се претворија во насилство.
Протестите беа фокусирани на високите цени на електричната енергија и жалби против компаниите за дистрибуција на електрична енергија.
Димитар Аврамов, политички аналитичар кој специјализирал на отсекот за политички науки при Загребскиот универзитет, рече дека на Бугарија й треба десно-центристичка реформаторска влада.
„Од 2005-та година до денес во Бугарија не се спроведени никакви економски реформи кои се темелат врз стратешка рамка“, изјави тој заSETimes.
Аврамов рече дека неопходните чекори за подобрување на економските услови вклучуваат „либерализација на енергетскиот пазар, создавање на гарантни фондови и банкарски инструменти за стимулирање на малите и средни претпријатија, како и брзо донесување на стратегии за привлекување на инвестиции во клучните сектори на економијата“.
Бугарската влада предводена од ГЕРБ, која поднесе оставка на почетокот од овој месец и беше заменета со привремена влада, беше обвинувана дека не презела чекори за стимулирање на бизнисот и економскиот раст, туку наместо тоа следела една тесна патека за одржување на макроекономската стабилност.
Но, многу аналитичари велат дека ова е постигнато на сметка на социјалните надоместоци и стимулот за малите и средните претпријатија.
„Подржувањето на финансиската стабилност на сметка на замрзнување на доходите на луѓето е решение кое води до ќор-сокак“, рече Иван Нејков, претседател на Управниот одбор на Балканскиот институт за труд и социјална политика.
„Ова беше една од главните грешки во политиката на ГЕРБ“.
Мерките за штедење на владата вклучуваат зголемување на возраста за пензионирање, како и воведување построги услови за надоместокот за невработените.
Пензиите и бонусите за пензионери не беа покачени три години.
Бугарија ја очекуваат предвремени избори на 12.
мај.
Политичките партии нудат различни чекори во нивните кампањи, вклучувајќи даночни реформи за стимулирање на бизнисот, како и мерки за зголемување на вработеноста и отворање нови работни места.
„Неколку видови на влади беа во нашето најблиско минато -- широка коалиција и малцинска влада, која во голема мера се потпираше на „купени“ пратеници.
И двете оставија многу горчлив вкус“, Ана Крастева, професор по политички науки при Новиот бугарски универзитет во Софија, изјави заSETimes, додавајќи дека е тешко да се предвиди исходот на изборите во мај.
„Има две опции:
мнозинска влада, но ова е утописка опција, со оглед на сегашната ситуација, или експертска влада, подеднакво оддалечени од сите политички партии“
Аврамов рече дека земјата треба да настојува да стане понезависна.
„Бугарија треба да престане да гледа на фондовите на ЕУ како на главен инструмент за развој на економијата“, изјави Аврамов.
Бугарија треба да добие 15,4 милијарди евра од фондовите на ЕУ за 2013-2020 година со новата повеќегодишна финансиска мрежа на Унијата -- зголемување од 2 милијарди евра од износот утврден во претходниот буџет на ЕУ (2007-2013).
Во многу сектори, а особено во помалите градови и села, бугарските фирми, особено земјоделските, речиси целосно се потпираат на средства од ЕУ.
Десислава Николова, главен економист во Институтот за пазарна економија, изјави заSETimesдека следната влада на Бугарија треба да се фокусира на финансирање на продуктивни инвестиции, наместо на директни исплати на луѓето.
„Властите не треба да се фокусираат исклучиво на апсорпција на расположливите средства, туку да спроведат паралелни реформи во областа на образованието, здравството, судството и други области“, изјави Николова, додавајќи дека изградбата на инфраструктурата ќе создаде услови за развој на бизнисот и подобрување на животот на Бугарите.
Домашната економија беше доминантно прашање на последните парламентарни избори во Хрватска.
Зоран Милановиќ стана премиер како дел од централно-левичарската коалиција, која извојува убедлива победа.
Петнаесет месеци подоцна, владата ја ужива довербата на само 14 отсто од граѓаните, според последната анкета на Хрватскиот центар за истражување на пазарот.
Поддршката за Милановиќ е 17 отсто.
Давор Ѓенеро, професор на Факултетот за политички науки во Загреб, рече дека владата на Милановиќ ја презеде функцијата во тешка економска ситуација и едноставно не може да ги реши сите проблеми за кои луѓето се надеваа дека ќе бидат решени.
„Инвеститорите не доаѓаат, се воведуваат нови даноци за граѓаните“, изјави Ѓенеро заSETimes, додавајќи дека чекорите во борбата со економската криза -- меѓу кои отпуштањата, намалувањето на платите и зголемените даноци на додадена вредност -- ја намалија довербата на граѓаните во владата.
„Никој не им кажа на граѓаните во изборната кампања дека наредниот период ќе биде тежок.
Политичарите само упорно ветуваат просперитет“, рече Ѓенеро.
„Јас сум потполно апатичен кон владата и властите.
Јас мислам дека политичарите не можат да им помогнат на граѓаните да ги решат нивните проблеми“, изјави 31-годишниот Марио Гузијан, невработен професор по хемија од Загреб заSETimes.
„Ако не направите нешто за да си помогнете сами на себе во овие тешки времиња, политичарите се последната група на луѓе од кои може да се очекува некаква помош.
Секој кој ќе дојде на власт прво гледа да се обезбеди себе си и семејството.
Можеби сите ние треба да се занимаваме со политика, тоа е едно од решенијата“.
Аналитичарите сметаат дека Хрватска ќе биде во најдобрата стратешка позиција за западни инвестиции откако ќе влезе во ЕУ во јули.
„Кога Хрватска ќе влезе во ЕУ таа ќе биде принудена да работи според законите на ЕУ и да функционира како другите западни земји“, изјави Дамир Новотни, економски аналитичар и поранешен член на Советот на гувернери на Хрватската народна банка, заSETimes.
Штом стане членка, Хрватска ќе има пристап до програмите за финансирање на ЕУ, како и да биде партнер во буџетот на Унијата.
Буџетот, кој изнесуваше 864 милијарди евра за периодот од 2007-та до 2013-та, ги покрива расходите во земјите-членки за секторите како земјоделството, внатрешната политика, администрацијата и надоместоците.
Хрватска ќе ја заврши приватизацијата на шест бродоградилишта под надзор на Европската комисија до крајот на мај, а ова ќе придонесе за заживување на овие претпријатија, во кои се вработени 15.000 работници, велат официјални лица.
„Приватизацијата на бродоградилиштата ќе им даде шанса на инвеститорите да го инвестираат својот капитал и да придонесат за зачувување на бродоградилиште.
Некои од овие приватизации сè уште се во тек.
Хрватските бродоградилишта имаат иднина, но таа треба да се реструктуира“, рече Пол Ван Дорен, шеф на делегацијата на ЕУ во Хрватска.
Владата, исто така, планира да ја заврши приватизацијата на хрватската Поштенска банка и водечката осигурителна компанија Хрватска Осигурање до крајот на годинава, во обид да го зајакне буџетот.
Вјекослав Вишекруна, професор по економија при Универзитетот во Пула рече дека, покрај приватизациите и привлекувањето на странски инвеститори, Хрватска треба да вложи повеќе во земјоделството и туризмот во иднина.
„Имаме над 1.000 километри брег и тој сè уште не се користи на најдобар можен начин.
Потребна ни е поголема промоција на туристичките потенцијали, субвенции за малите семејни хотели ...
исто така, властите треба да обрнат поголемо внимание на земјоделскиот сектор, бидејќи ќе имаме можност да ги извезуваме нашите производи на пазарот кој брои над 500 милиони луѓе и ова е нашата можност да ги продаваме нашите производи“, изјави Вишекруна заSETimes.
Економските прашања доминираат и на политичката сцена во БиХ, каде невработеноста достигна рекордно високо ниво од 44,4 отсто во 2012-та година.
Проблемите во Федерацијата на БиХ започнаа веднаш по парламентарните избори во 2010-та со борба за политички коалиции и парламентарно мнозинство и завршија со несогласување околу буџетот.
„Сè избувна со предлог-буџетот“, изјави Весо Вегар, потпретседател на Хрватската Демократска Унија, малцинска партија во Федерацијата на БиХ, заSETimes.
„Многу сложената уставна структура доведе до оваа ситуација“.
„Решението за политичката криза мора да биде преку уставни реформи и комплетната реорганизација на Федерацијата на БиХ, со цел ваква криза да не се случи повторно.
Се разбира, покрај тоа, целта на новата влада треба да биде да воспостави построга финансиска дисциплина“, изјави Вегар.
Граѓаните во РС велат дека старата влада не покажа дека е способна за решавање на проблемите и неодамнешните промени на Додик треба да имаат влијание врз економијата.
„Тоа значи повеќе вработувања, намалување на јавниот долг, почнување на производство, елиминирање на даноците“, рече 28-годишниот Бојан Влашки, адвокат од Бања Лука.
„Ако не сторат нешто брзо по ова прашање, мислам дека на новата влада наскоро ќе ја снајде истата судбина како на старата“.
Политичарите се согласуваат дека економијата е најзначаен предизвик.
„Причините за падот на владите се различни во земјите од регионот, но мислам дека сите тие ја делат тешката економска ситуација, односно, неможноста на постојната влада да ја реши економската криза“, Младен Иваниќ, претседател на Партијата за демократски прогрес на БиХ, малцинска партија во РС, изјави заSETimes.
„Ова доведе до пад на владите во Словенија и Бугарија.
Сепак, новата влада во РС ќе биде избрана од иста политичка партија, што не е случај и во другите земји, па мислам дека новата влада нема да може значително да ја промени тешката економска ситуација“.
