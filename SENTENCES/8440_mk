11/01/2012
Од Ерл Мурати за Southeast European Times во Тирана -- 11/01/12
Алберт Јазеџи (51) е сопственик на кафе-бар во центарот на Тирана.
„Ова е трет ден по ред да немаме струја.
Не можам да ја вклучам машината за еспресо, не можам да направам кафе или чај.
Ако продолжи вака, подобро е да го затворам бизнисот пред да банкротирам“, рече тој за SETimes.
Недостатоко на електрична енергија не е нешто ново за Тирана.
Албанците се обидуваат да ја прилагодат својата работа со распоредот за струјата што го доставува енергетската управа.
И се кажуваат многу молитви за дожд, со оглед на тоа што главниот извор на електрична енергија за земјата се хидроцентралите.
Голем дел од регионот се бори со недостатоците на струја, поради историската суша која ги намали нивоата на реките и им се заканува на посевите и дивиот свет низ целиот Балкан.
Директорот на Албанското енергетско претпријатие (КЕШ), Енѓел Зеќо, изјави за SETimes дека басените на хидроцентралите не се на нивоата на кои треба да бидат.
„И покрај хидролошките услови, КЕШ управува -- и продолжува да управува -- со оваа критична состојба“, рече Зеќо.
Тој тврди дека претпријатието обезбедува енергетски дотур за своите потрошувачи без прекин.
„Ја подмируваме побарувачката на електрична енергија денес со увоз и со производството во земјата.
Во иднина, КЕШ ќе продолжи да увезува максимум електрична енергија -- комбинирајќи го увозот со производството во земјата за снабдување на потрошувачите“, вели тој.
Економскиот аналитичар Фатос Чочоли вели дека проблемите со стујата се типични за Албанија.
„Ако има малку врнежи на дожд, имаме прекини во струјата.
Но, јас не верувам дека тоа ќе биде исто како претходните кризи со енегијата“, рече тој за SETimes.
Според него, дури и да не падне капка дожд во текот на зимата, ќе може да се минимизираат последиците од кризата со енергетски увоз.
„Се разбира, овој непредвиден трошок ќе го оптовари државниот буџет, а може дури и да го услови, до одреден степен, економскиот раст“, рече Чочоли за SETimes.
Македонија, Грција, Црна Гора и Албанија увезуваат струја оваа зима.
Хидроцентралите во Србија минатиот месец произведуваа околу 10 киловатчасови, најниско ниво на производство од 1926 година, поради намалениот прилив на вода.
Романија го намали извозот на енергија откако нејзиниот главен производител, Хидроелектрика, беше принуден да ги прекине комерцијалните договори поради инцидентот во октомври, а Република Српска беше принудена да ги откаже договорите за продажба поради сушата.
Во декември албанската влада го овласти КЕШ да одвои 39 милиони евра за купување енергија.
„Ова е историска суша.
Ситуација е тешка, но ние го правиме невозможното за дотур на електрична енергија“, изјави за медиумите премиерот Сали Бериша.
Поранешниот министер за енергија, Пајтим Бело, вели дека тешката економска ситуација со која Албанија се соочува во последниве 20 години е последица на лошото управување.
„Скоро 38 отсто од електричната енергија се губи во дистрибуцискиот систем.
Огромна количина електрична енергија се краде, а неплатените сметки за струја претставуваат голем проблем“.
Минатата година само 78 отсто од потрошувачите ги платија своите сметки за електрична енергија“, рече Бело за SETimes.
Иднината тешко може да се предвиди.
Во просек има годишно зголемување на побарувачката од 3 до 5 отсто.
„Хидроенергетскиот потенцијал во Албанија е само 35 отсто корисен.
Идните влади треба да сторат многу повеќе во оваа насока“, вели Бело.
