03/09/2008
ХАГ, Холандија -- Хашкиот трибунал за воени злосторства одлучи да му додели предвремено ослободување на поранешниот југословенски командант на морнарицата Миодраг Јокиќ, откако тој одлежа две третини од казната, објавија медиумите во вторникот (2-ри септември). 
Во 2004 година судот го осуди Јокиќ за бомбардирањето на хрватскиот град Дубровник во декември 1991 година и го испрати во Данска да одлежи седумгодишна затворска казна.
Објаснувајќи ја судската одлука претседателот на Трибуналот Фаусто Покар рече дека данската затворска управа го истакнала доброто однесување на Јокиќ за времето што го помина таму. 
Дури и пред пресудата Јокиќ покажал дека сака да биде „рехабилитиран“ покажувајќи каење и „искрено соработувајќи со обвинителството“, рече Покар. 
Откако му се предаде на Трибуналот во 2001 година, тој се изјасни за виновен во 2003 година по сите шест точки од обвинението. 
(Бета, Б92, ФоНет, Балканинсајт - 02/09/08)
