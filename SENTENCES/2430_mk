28/10/2005
(AП, АФП - 27/10/05; AП - 25/10/05; КФОР - 24/10/05)
Помалку од една недела откако Советот за безбедност на ОН даде зелено светло за отпочнување на разговорите за идниот статус на Косово, КФОР во четвртокот (27-ми октомври) одржа вежба за да ја демонстрира подготвеноста на војниците на НАТО за брз одговор на евентуално насилство или на други закани за безбедноста на покраината.
Вежбата, наречена Операција балкански јастреб II „беше спроведена со цел да се подобри концептот на оперативните резерви на КФОР и да се продолжи со вежбањето на техниките на маневрирање на војниците, нивната флексибилност и способноста неколку нации да оперираат заедно како еден тим“, АФП го цитира портпаролот на КФОР, Пио Сабета.
Во март 2004 година Косово ги доживеа најжестоките етнички судири по крајот на конфликтот од 1998 до 1999 година. 
Деветнаесет лица беа убиени, а повеќе од 900 беа повредени во текот на тридневните анти-српски немири, при кои беа оштетени и уништени верски споменици и стотици куќи. 
Илјадници лицабеа принудени да ги напуштат своите домови.
Со цел да се спречи повторно избивање на вакви инциденти, КФОР презема чекори за да ја покаже својата подготвеност. 
„Ние ќе реагираме веднаш бидејќи сме подготвени“, рече генерал-полковник Џузепе Валото, италијанскиот генерал кој ја презеде командата на КФОР од Французинот Ив де Кермабон на 1-ви септември. 
„Сите вежби што ги правиме ги уверуваат граѓаните дека можат да веруваат во нас.“
Вежбата во четвртокот претставаше симулација на демонстрации и немири против одредени објекти со интервенција на војниците на КФОР преку употреба на хеликоптери за стабилизирање на ситуацијата. 
Во операцијата беа вклучени околу 200 миротворци со шлемови и штитници. 
Тие користеа оклопни возила и бодликава жица за да ја опколат зградата под лажен напад на анти-ОН и анти-НАТО демонстранти, кои фрлаа шишиња со вода, јави АП.
Ова беше втора вежба на КФОР овој месец како дел од планираната демонстрација на сила од страна на НАТО во рамките на проектот наречен „Решителни напори 2005“, во кој учествуваат околу 1.500 војници и кој беше спроведен во соработка со дополнителните војници од Германија и Италија.
Вежбата се одржа еден ден по дводневната посета на покраината на делегацијата на Воениот комитет на НАТО -- највисокото воено тело на Алијансата, составено од постојани претставници на 26-те земји членки.
„Ова е прва посета на воени претставници на Косово откако НАТО во август 2005 година го објави својот план за промена во концептот на оперативни сили“, се вели во изјавата на КФОР во врска со посетата на делегацијата. 
„Посетата се совпаѓа со објавувањето на сеопфатниот преглед од страна на ОН за ситуацијата во Косово и тековните разговори за идниот статус на Косово“, додаде тој.
Формиран во јуни 1999 година, КФОР моментно брои повеќе од 17.000 војници од 35 земји-учеснички, меѓу кои и 24 земји-членки на НАТО.
