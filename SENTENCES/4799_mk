04/11/2008
(Aгерпрес, Nine O'clock, Финансиарул - 04/11/08;
Meдиафакс, Оддел за домашна безбедност - 03/11/08)
Американските и романските власти во понеделникот (3-ти ноември) во Вашингтон го потпишаа прелиминарниот договор кој ги донесе Романците еден чекор поблизу до безвизното патување во САД.
Привремената декларација потпишана од американскиот секретар за домашна безбедност, Мајкл Чертоф, и романскиот амбасадор, Адријан Виерита, ги зацртува безбедносните мерки што оваа балканска земја мора да ги спроведе за да може да влезе во американската Програма за безвизен режим (ВВП).
За остварување на таа цел, двете земји се согласија тесно да соработуваат за подобрување на безбедноста на меѓународните патувања и пограничната безбедност и САД ветија дека ќе й помогнат на Романија во подготвувањето на потребните програми, системи и процедури во овие области.
Подготвување и издавањето електронски пасоши, зголемени безбедносни стандарди за патничките документи и навремено известување за загубени или украдени пасоши, се некои од конкретните мерки кои Романија мора да ги спроведе за да може да влезе во ВВП.
Други услови се подобра размена на информации во врска со меѓународните патувања и погранично скенирање, подобра размена на информации за познатите и осомничени терористи, како и подготвување на програма за генерали во воздухопловните сили.
Овој режим, кој се применува повеќе од 20 години, моментно вклучува 27 азиски и европски земји.
Минатиот месец САД одлучија да ја прошират ВВП за уште неколку земји, вклучително и Јужна Кореја и шест членки на ЕУ -- Чешка, Естонија, Унгарија, Латвија, Литванија и Словачка.
Нивните граѓани ќе можат да патуваат без визи за САД почнувајќи од 17-ти ноември.
Романија, заедно со Бугарија, Кипар, Грција, Малта и Полска, е во групата со шест други земји на ЕУ во т.н. процес на „патоказ за безвизен режим“, чија цел е да им овозможи исполнување на критериумите за добивање изземање од визниот режим.
Виерита рече дека потпишувањето на привремената декларација во рамките на ВВП претставува „многу важен ден“ за неговата земја.
„Знаеме дека не сме на крајот од процесот и со нетрпение го чекам денот кога романските државјани, [ќе можат] да дојдат во САД без виза“, Одделот за домашна безбедност го цитираше Виерита во понеделникот.
Одговарајќи на новинарско прашање, Чертоф рече дека не може „да предвиди“ колку време ќе й треба на Романија да пристапи во ВВП, но истакна дека Вашингтон „сака таа да оди напред“ што е можно побрзо.
