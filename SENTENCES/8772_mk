01/08/2011
Билјана Пекушиќ за Southeast European Times во Белград – 01.08.11
Српскиот парламент се состана доцна во неделата (30-ви јули) и конечно усвои предлог-резолуција за кризата на косовската северна граница. 
Документот остро ја критикува владата на косовскиот премиер Хашим Тачи, велејќи дека неговите дејства се закана за „мирот, стабилноста и можноста за наоѓање компромисно решение“.
Пратениците побараа меѓународната заедница да преземе мерки за запирање на ваквите потези од страна на Приштина. 
Тие повикаа на мирно решение за кризата и дијалог со цел постигнување трајно решение.
Тензиите избија на 25-ти јули, откако владата на Тачи испрати полицајци да ги преземат северните погранични пунктови, во обид за воведување ембарго за српскиот увоз.
По отпорот на локалните Срби -- и смртта на еден косовски полицаец во снајперски напад -- интервенираше КФОР.
Цивилниот сообраќај продолжи во неделата на граничните премини Брњак и Јариње, под надзор на КФОР, но ситуацијата и понатаму е напната и локалните Срби продолжија со човечките блокади на патиштата во истите области, јавуваат локалните медиуми.
Иако Белград жестоко се противи на обидите на Приштина за наметнување на својата власт, некои политички коментатори велат дека српската влада има релативно малку конкретни опции.
Реалноста на теренот поставува ограничувања, тврди Жарко Марковиќ. 
„Многу сме поблиску до тоа косовската влада да воспостави свој државен апарат на граничните премини отколку враќањето на претходната состојба, кога таму беше УНМИК“, рече тој за SETimes.
Српските власти бараат решение кое нема да ги претстави како губитници на следните парламентарни избори, додаде тој.
Според аналитичарот Душан Јањиќ, Белград отиде во погрешен правец, префрлајќи ја одговорноста врз меѓународната заедница и обвинувајќи ги КФОР и НАТО.
Тоа „може да й донесе на Србија нови конфликти со овие организации, кои треба да се наши партнери во решавањето на кризата“, рече тој за SETimes.
„Содржината на [парламентарната] декларација е опасна“, рече тој.
Српскиот претседател Борис Тадиќ обвини некои од меѓународната заедница за искористување на процесот на проширување за да извршат притисок врз Србија за косовското прашање.
„Нема подобро решение од дијалогот, но Србија нема да се согласи со никаква промена на северот од Косово и Метохија, ниту каква било уцена поврзана со европската интеграција“, рече Тадиќ во интервју за медиумската мрежа Б92. 
Ако признавањето на независноста на Косово некогаш биде поставено како услов за проширувањето, рече Тадиќ, Србија ќе каже не.
Во српската јавност, поделени се мислењата за тоа што треба да се направи.
„Не сфаќам зошто нашата влада ја уништи нашата демократска, европска иднина поради Косово, каде што повеќе од десет години Србија нема власт, и каде што е јасно дека косовските Албанци не сакаат да живеат во Србија“, рече белграѓанката Исидора Крављанац (38) за SETimes.
ЕУ соопшти дека го испраќа својот посредник, Роберт Купер, да помогне во решавањето на кризата на границата. 
Во меѓувреме, двајца претставници на српската влада, Борко Стефановиќ и Горан Бограновиќ, допатуваа во северно Косово за да се состанат со српската заедница.
Медиумите објавија дека тие влегле во Косово преку неконтролираните области во ридовите и шумите, откако им бил одбиен влез на преминот Јариње.
