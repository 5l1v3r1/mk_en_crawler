13/09/2004
Од Антонио Прленда за Southeast European Times во Сараево - 13/09/04
Канцеларијата на високиот претставник (ОХР) во Босна и Херцеговина (БиХ) ќе се реструктуира и ќе се намали, како одраз на напредокот што го постигна БиХ кон целосна сувереност и нормализација во последниве години, му рече високиот претставник Педи Ешдаун на својот персонал минатиот месец.
Реорганизацијата ќе вклучи 25 отсто намалување на персоналот пред крајот на оваа година, како и реструктуирање на седиштето на ОХР и регионалните и теренските канцеларии, што ќе има за цел нивно фокусирање врз приоритетните задачи што останаа во Планот за спроведување на мисијата на ОХР. 
Тие се во голема мерка поврзани со помошта за властите на БиХ во спроведувањето на реформите кои беа или сега се претвораат во легислатива, наместо започнување на нови иницијативи.
Според Дејтонскиот мировен договор, чии одредби ОХР помага да се применат во пракса, канцеларијата има статус на дипломатска мисија во БиХ. 
Неа ја сочинуваат дипломатите поддржани од страна на владите на земјите во Советот за спроведување на мирот, меѓународни експерти директно ангажирани и национален персонал од БиХ. 
Во јануари 2004 година ОХР вработи 109 надворешни претставници (35 членови на персоналот и 73 вработени под договор) и 467 локални вработени под договор. 
ОХР има регионални канцеларии во Бања Лука, Мостар, Брчко, Тузла и Сараево, како и 14 теренски канцеларии. 
Канцеларијата на претставништвото во Брисел работи заедно со меѓународните заедници во БиХ.
„Фактот што ОХР можеше да се намали скоро за четвртина претставува признание за напредокот што го постигна БиХ во последниве години кон целосна сувереност“, рече Ешдаун. 
„Тоа отсекогаш беше мисијата на ОХР: БиХ неповратно да се стави на патот кон целосна сувереност и кон Европа, и потоа да се замине. 
Има уште многу да се направи, но сé повеќе ЕУ ќе биде таа која ќе ви помага да стигнете таму. 
БиХ сака да влезе во ЕУ, а ЕУ е посветена на тоа да им помага на луѓето на БиХ“
„Затоа и мојата улога како специјален претставник на ЕУ (СПЕУ) е сé поголема“, додаде тој. 
„Затоа оваа канцеларија сé повеќе станува Канцеларија на СПЕУ како и Канцеларија на високиот претставник. 
Токму затоа ЕУ обезбедува воена сила, која оваа година ќе преземе голем број од задачите на СФОР според Дејтонскиот договор.
Ешдаун истакна дека меѓународната решеност за помош на БиХ низ целата транцизија и понатаму е силна. 
„Меѓународната заедница нема излезна стратегија тука. 
Има влезна стратегија за влез на БиХ во Европа. 
Така и ќе остане сé додека не се заврши работата“, рече тој.
