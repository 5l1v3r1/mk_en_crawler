17/12/2012
Ана Ловаковиќ за Southeast European Times во Сараево -- 17.12.12
Светскиот Ден на борба против сидата беше одбележан во Федерацијата на Босна и Херцеговина (ФБиХ) овој месец со голем број активности низ главните градови, во согласност со напорите на Светската здравствена организација за унапредување на борбата против сидата.
Граѓаните имаа можност да добијат информации за ХИВ и сидата, за превенцијата и сексуално преносливите болести, како и доверливо советување и тестирање за ХИВ и хепатитис.
Според Јелена Равилија, главен епидемиолог во Институтот за јавно здравје во ФБиХ, лошите социо-економски услови, високиот процент на невработеност, недостигот на образование, криминалот и зголемената злоупотреба на дрога, проституција, шверц со луѓе и други ризични фактори, придонесуваат за ширење на ХИВ во земјата.
„Во првите 11 месеци од оваа година беа пријавени 24 нови случаи на ХИВ, четворица дијагностицирани со сида, но тоа е 9,5 пати понизок процент од просекот на ЕУ. 
Моментно 108 луѓе живеат со ХИВ [во земјата]“, рече Равлија за SETimes.
Златко Чардаклија, федерален координатор за ХИВ и сида, смета дека е охрабрувачки тоа што меѓу европските земји, БиХ има најнизок степен на епидемија на ХИВ, поради владините инвестирања и инвестирањата на ентитетите, јавните здравствени институции и невладините организации.
Тој објасни дека во последнава деценија е воведена високоактивна антиретровирусна терапија во БиХ, која ја стабилизираше состојбата на голем број пациенти со сида.
„Хрватска има осум пати, а Србија 20 пати повеќе инфицирани лица отколку БиХ, но тоа се сè уште земји со низок степен на епидемија [во споредба со ЕУ]“, додаде Чардаклија.
Се проценува дека во светот има околу 34 милиони заразени со ХИВ, од кои 2,5 милиони се новоинфицирани во 2011 година, а 1,7 милиони починале од сида. 
Во последниве две години БиХ има во просек 26 инфицирани граѓани со ХИВ, според податоците на УНАИДС.
Од 1986 година, кога беше регистрирана првата ХИВ инфекција, до ноември 2012 година, БиХ има регистрирано 221 граѓани заразени со ХИВ и 120 со сида.
Но, на Балканот многумина сè уште не се доволно информирани за ХИВ и сида, така што стигмата и дискриминацијата против инфицираните луѓе продолжува.
„Поради стигмата и дискриминацијата, луѓето понекогаш не му кажуваат никому дека се ХИВ-позитивни. 
Но, сите мораме да бидеме активни, информирани и образовани за ХИВ и сидата“, рече за SETimesВедрана Фрашто, задолжена за јавните односи во сараевската фондација „Цуре“.
Недостигот на информации за тоа како се пренесува вирусот честопати води до изолација и дискриминација на ХИВ-инфицираните лица.
„Тие се честопати исклучени од општеството, ја губат својата работа, лишени се од основните човекови права и образование“, рече за SETimesТатјана Прерадовиќ-Сјеница, психолог во невладината организација Викторија во Бања Лука.
Русимир Месиховиќ, федерален министер за здравство, се согласува дека се потребни дополнителни мерки за намалување на стигмата и дискриминацијата против ХИВ.
„Секој може да го искористи доброволното, бесплатно, доверливо советување и тестирање на 13 локации во Федерацијата и 7 во Република Српска. 
Сите ХИВ-инфицирани лица може да добијат општо третмани ... 
во согласност со светски признатите насоки, во клиничките центри во Сараево и во Тузла“, рече Месиховиќ.
