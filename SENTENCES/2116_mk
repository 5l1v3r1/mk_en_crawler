16/03/2005
Од Марија Лазарова за Southeast European Times во Скопје -- 16/03/05
Хашкиот Меѓународен кривичен трибунал за поранешна Југославија (МКТЈ) ги обвини поранешниот македонски министер за внатрешни работи, Љубе Бошковски, и поранешниот шеф на обезбедувањето, Јохан Тарчуловски, за прекршување на законите и обичаите за време на војна, објави Министерството за правда на почетокот на оваа недела.
Обвиненијата произлегуваат од инцидент за време на меѓуетничкиот конфликт во Македонија во 2001 година.
Во август 2001 година македонските сили влегоа во селото Љуботен во близина на Скопје, откако претходно два дена го бомбардираа.
Обвинителите тврдат дека за време на пребарувањето од куќа до куќа по влегувањето на силите, се убиени седум цивили.
За нивните наводни улоги во насилството Бошковски и Тарчуловски се соочуваат со по три точки на обвинението за убиство, за сурово постапување и за намерно уништување.
Бошковски, кој има двојно македонско и хрватско државјанство, моментно се наоѓа во затворот во Пула, Хрватска.
На барање на македонските власти, таму беше уапсен.
Во 2004 година тој отпатува за Хрватска, откако властите во Скопје го обвинија него и другите поранешни припадници на безбедносните сили за убиство на седум имигранти пред три години.
Обвинителите велат дека Бошковски и неговите соработници ги наместиле убиствата со цел да изгледаат како антитерористички напад, во обид да добијат меѓународна поддршка.
Бошковски ги отфрли сите обвиненија.
Македонската полиција во понеделникот (14-ти март) го уапси Тарчуловски и го прати во скопскиот затвор, во очекување на понатамошни дејства.
Не се знае дали хрватскиот закон, кој забранува екстрадиции во други земји, ќе претставува пречка за пренесување на Бошковски во Хаг.
Неговиот адвокат, Звонимир Ходак, во понеделникот рече дека не бил официјално известен за обвинението од Хаг.
„Хрватска може да му го предаде Бошковски на Хашкиот трибунал“, рече Ходак.
„Случајот се води така што Загребскиот окружен суд одлучува дали обвинението е точно.
Имаме право да поднесеме жалба против одлуката за предавање на Бошковски на Хаг пред хрватскиот Врховен суд.“
Хашките обвинители го сослушаа сведочењето на околу 120 поранешни и сегашни државни функционери во пет случаи поврзани со конфликтот во Македонија во 2001 година.
Меѓу нив е и актуелниот премиер, Владо Бучковски, поранешниот премиер, Љубчо Георгиевски, поранешниот началник на Генералштабот на Армијата, Методиј Стамболиски, и полицискиот генерал Ристо Галевски.
Портпаролот на Трибуналот на ОН, Флоренс Хартман, објави дека ова обвинение е последното од судот на ОН во врска со војните во поранешна Југославија.
Другите обвинети за воени злосторства ќе бидат судени во локалните судови во регионот.
Но, за време на посетата на Белград во вторникот, претседателот на Трибуналот, Теодор Мерон, истакна дека судот ќе остане отворен сé додека главните бегалци Радован Караџиќ и Ратко Младиќ не бидат изведени пред лицето на правдата.
