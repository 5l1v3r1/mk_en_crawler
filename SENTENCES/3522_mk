13/04/2007
(AП, Ројтерс, Дојче Веле, Бета, Б92, српска влада - 12/04/07;
Бетa - 11/04/07)
Српската влада упати протест до Германија во четвртокот (12-ти април) поради коментарот за Косово на амбасадорот на земјата во Белград еден ден порано.
„Српската влада одлучи на својата седница денес да испрати најостар протест до германската влада поради изјавата на германскиот амбасадор во Белград, Андреас Зобел, во која тој најбезобразно се меша во внатрешните работи на Србија“, се вели во соопштението на владата.
На состанокот на Форумот за меѓународни односи на европското движење во Србија во средата, германскиот претставник рече дека прашањето на статусот на Косово треба да се реши што е можно побргу, во согласност со предлогот на специјалниот претставник на ОН, Марти Ахтисари.
Планот препорачува на Косово да му се даде меѓународно надгледувана независност.
И покрај тоа што беше прифатен од страна на косовските Албанци предлогот на Ахтисари беше отфрлен од Србија.
Инсистирајќи на тоа дека Косово претставува интегрален дел од територијата на нивната земја, српските водачи останаа на ставот дека максимум што можат да прифатат е суштинска автономија.
„Наместо инсистирањето границите на Косово да останат дел од границите на Србија, подобро би било да се работи на тоа Србија и Косово да влезат во Европската унија за 20 до 25 години“, белградското радио Б92 го цитираше Зобел во средата.
„Амбасадорот Зобел на многу начини досега го покренал прашањето на територијалниот интегритет и суверенитет на Србија, како и прашањето на неповредливоста на нејзините меѓународно признати граници“, се вели во соопштението на српската влада.
Обвинувајќи го германскиот претставник дека покажал „непочитување за дигнитетот на државните институции во оваа земја“, Белград бара од Берлин да разјасни дали неговата изјава ја одразува официјалната позиција на Германија.
Во официјалниот протест до германското Министерство за надворешни работи во четвртокот, српскиот претседател Борис Тадиќ ја повика владата на канцеларката Ангела Меркел официјално да се дистанцира од коментарите на Зобел, објави новинската агенција со седиште во Белград, Бета.
Во меѓувреме, во четвртокот на специјална прес-конференција, германскиот амбасадор се извини за „давањето можеби нејасна изјава“, велејќи дека неговите зборови можеби биле погрешно протолкувани.
Неговата изјава, истакна тој, ги одразува само неговите лични ставови, но не и официјалните ставови на Германија и ЕУ за ова прашање.
Во специјалното соопштение што го издаде германската амбасада во четвртокот, се објаснува дека Зобел бил запрашан „дали е загрижен за евентуалната нестабилност во Војводина и другите делови од Србија“.
Истакнувајќи дека интеграцијата во ЕУ претставува најдобра гаранција за стабилноста на земјата, амбасадорот предупреди за опасностите од повикувањето на „историските права и паралели“, се вели во соопштението.
Во истото се вели дека треба да се разјасни интерпретацијата на коментарот на претставникот во врска со политичкото раководство во Србија.
„Амбасадорот Зобел не генерализираше дека на Србија й треба подобра политичка елита, туку предупреди дека, според него, политичкото раководство на Србија треба да ја преземе одговорноста за формирање нова влада што е можно побргу.“
