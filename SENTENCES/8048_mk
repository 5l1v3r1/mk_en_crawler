03/12/2012
Пол Чикои за Southeast European Times во Букурешт -- 03.12.12
Група експерти од Романија и Молдавија ќе ги проценуваат билатералните односи меѓу соседните земји во рамките на едногодишниот проект.
Целта е да се најдат нови иницијативи што ќе ја зајакнат улогата на Романија како главен партнер во напорите на поранешната советска република за приближување до Европа, велат организаторите.
Заеднички финансиски договор за романско-молдавско партнерство за развој, беше потпишан на 21-ви ноември во Кишињев од страна на Мариус Лазурка, романски амбасадор во Молдавија, и Ани Мари Јастишок, заменик-директорка на мисијата за Украина, Белорусија и Молдавија.
Eкспертите од Здружението за надворешна политика во Молдавија и Романскиот центар за европска политика, ќе извршат проценка на пет области на активност -- енергија, конкурентност и слободен пазар, регионален развој и реформи во судството -- што се стратешки за билатералната соработка меѓу двете земји.
„Учејќи од романското искуство во исполнувањето на предизвиците што се бараат за членството во ЕУ, Молдавија може да се придвижи напред уште побрзо со своите сопствени важни реформи. 
УСАИД ја препознава важноста на колаборацијата, соработката и учењето од искуството на другиот, што е клучен дел од неговата работа во Молдавија“, се вели во изјавата заSETimesна УСАИД, кој делумно го финансира проектот.
Проектот, исто така, има за цел зајакнување на слабостите на Молдавија, како што се реформите во судскиот сектор и развојот на енергетската инфраструктура, кои се клучни за континуираниот напредок на Молдавија кон демократската и економската стабилност, според американската агенција.
„Општата цел на проектот е да ги зајакне билатералните врски со унапредување на капацитетот на властите во клучните области, вклучително и со воспоставување мрежи на владини и невладини експерти и нудење независна тематска експертиза“, изјавија заSETimesод романското Министерство за надворешни работи.
Експертите од двете земји ќе изработат независни студии за проценка на актуелната состојба и врз основа на нивните заклучоци тие ќе ги формулираат препораките за иднина, и ќе биде објавена завршна проценка.
„Фокусот ќе биде ставен на идентификувањето на можностите за соработка, можните ќор-сокаци и формулирањето конкретни предлози за унапредување на соработката во врска со европската интеграција на Молдавија“, велат од министерството.
Двете земји имаа променливи односи откако Молдавија доби независност во 1991 година, но доживеаја подем по падот на комунистичката администрација во април 2009 година, по масовните улични протести во Кишињев, кои ја донесоа на власт проевропската коалиција.
Молдавија, позната и како Бесарабија, беше дел од Голема Романија, која ја отстапи територијата во 1940 година, по потпишувањето на спогодбата Рибентроп-Молотов меѓу нацистичка Германија и СССР.
Молдавија започна преговори со ЕУ во 2010 година и се надева дека ќе ја потпише Спогодбата за асоцијација во ноември 2013 година. 
Земјата, исто така, доби пофалби за водство во поглед на реформите во Источното партнерство, кое беше основано од ЕУ во мај 2009 година, на иницијатива на Полска и Шведска, и предвидува зајакнување на односите на Брисел со шест поранешни советски републики: Ерменија, Азербејџан, Белорусија, Грузија, Молдавија и Украина.
