05/11/2012
Ана Ловаковиќ за Southeast European Times во Сараево -- 02.11.12
По години финансиски борби, музеите и другите културни институции од национална важност во Босна и Херцеговина (БиХ) може да се соочат со затворање.
Националниот музеј на БиХ во Сараево ги затвори своите врати за јавноста во јануари.
Историскиот музеј на БиХ и Националната галерија повторно се отворени, но нивната иднина е неизвесна, како и иднината на другите национални културни институции, поради недостигот на средства.
Аднан Бусулаџиќ, директор на Националниот музеј, изјави заSETimes дека сите институции кои се соочуваат со опасност од затворање се наоѓаат во таква позиција од политички, а не од правни и финансиски причини.
„Кога никој не е одговорен за финансирањето, невозможно е една институција да преживее 17 години.
Ние, како и шесте други културни институции, сме жртви на националната политика и политичките поделби“, рече Бусулаџиќ.
Тој рече дека важните музеи и културни институции во светот не остануваат отворени без државно финансирање и разни проекти.
„Ги добивме последните пари од државниот буџет и советот на министри во 2010 година.
Добивме 435.000 евра наместо 715.000 евра кои ни беа потребни за одржување на една ваква масовна институција.
Поради политичкото разидување во парламентот на БиХ, никој не ја презеде одговорноста за нас;
65 работници не примиле плата повеќе од една година, а сметките се трупаат.
Моравме да ја тужиме државата и сега судот ќе одлучи“, рече тој.
По вооружените конфликти во 1990-тите и потпишувањето на Дејтонскиот договор во 1995 година, издржувањето и одржувањето на културните институции во БиХ беше префрлено на ентитетите на БиХ, кантоните и општините.
Министерството за граѓански прашања ја доби одговорноста за институциите од важност на државно ниво.
Но, досега државата и ентитетите, кантоните и општините ја одбиваат одговорноста за финансирањето или какво било трајно плаќање на институциите за кои се надлежни.
Националниот музеј во Сараево официјално е затворен за јавноста и функционира со минимум -- истиот се надгледува професионално, со надзор на неговите вредни колекции.
Затворањето на културните институции започна со затворањето на Националната галерија во Сараево во септември 2011 година, по што следеше затворањето на Историскиот музеј на БиХ.
Двете институции се повторно отворени, но нивната иднина е сé уште неизвесна, како и иднината на другите национални институции -- Синематик, Музејот на литературата и Уметничкиот театар, како и Националната и универзитетска библиотека и Библиотеката за слепите и слабовидните во Сараево.
Затворањето на Националниот музеј предизвика гнев кај општата јавност и интелектуалните кругови во БиХ.
„Оние што се блиски до политичките водачи и буџетот може да најдат пари, додека оние што не се или не припаѓаат на ниедна политичка партија, мора да бараат пари на други места.
Дали ќе ги претвориме галериите и музеите во неколку трговски центри?
Мислам дека сето ова претставува напад на државата БиХ.
Кога сакате да уништите едно општество, најпрво уништете ги неговите културни институции“, рече заSETimesАмра Захировиќ, наставничка од Сараево.
Тим Кленси, консултант за одржлив развој кој живее во БиХ од 1992 година, рече дека е тешко да се најдат средства за одржување на квалитетот и разновидноста на еден национален музеј или која било друга културна институција.
„Сите одлични музеи во кои сум бил досега, без оглед дали во Њујорк или Каиро, се претставени со одредено ниво на вкус и креативен комерцијализам“, рече Кленси за Радио Сараево.
Културните институции во другите регионални држави, исто така, се соочуваат со тешки времиња поради недостигот на финансиски средства.
Националниот музеј и Музејот на современа уметност во Србија се затворени со години.
Културните работници се борат за одржување преку разни проекти или преку комерцијални иницијативи.
Просечното буџетско финансирање во повеќето регионални држави за културата е 0,8 до 1,2 проценти од годишниот буџет -- 2,28 евра по глава на жител во БиХ, 15,50 евра по глава на жител во Србија, 32 евра во Грција и 33 евра во Бугарија -- според неодамнешниот извештај на Културан контакт поинт Србија.
За културните институции во БиХ единствен начин на преживеат е преку еден од проектите што ги нуди ЕУ, како што е Културната програма 2007-2013.
Истата повикува на годишни апликации за средства наменети за проекти во областа на уметноста, музиката, културното наследство, визуелните уметности, литературата и преводот.
Програмскиот буџет на ЕУ изнесува 408 милиони евра.
