08/05/2006
Текст и фотографии на Антонио Прленда за Southeast European Times во Талил – 08/05/06
Втората смена на Водот за отстранување на експлозивно оружје (ОЕО) на вооружените сили на БиХ ќе ја заврши својата шестмесечна мисија во Ирак овој месец.
Триесет и шесте војници од сите три составни етнички групи во БиХ беа ангажирани во декември 2005-та година, кога ја заменија првата смена на ОЕО во кампот на коалиционите сили Такадум во областа Фалуја.
На 20 февруари тие беа префрлени во коалиционата база Талил, 20 км југозападно од Насирија, во одговорност на Мулти-националната дивизија - Југоисток.
Нивната мисија е да им помогнат на силите на коалицијата во идентификување, отстранување и уништување на конвенционално неексплодирано оружје (КНО) и на тој начин да ја намалат способноста на бунтовниците да направат импровизирани експлозивни направи (ИЕН), ослободувае на инженерските ресурси на коалициските сили и да ја зголемат безбедноста на силите на коалицијата и на ирачкото цивилно население.
Во Талил, ОЕО на БиХ работеше во рамките на 648-та Инжинерија на 48-от Бригаден борбен тим, во почетокот дел од Националната гарда на армијата на Џорџија од Макон.
Задачата на 36-те војници од БиХ е да го расчистат поранешниот комплекс составен од над 100 капацитети за чување на муниција користен за време на режимот на Садам Хусеин.
Складовите беа уништени за време на воздушните напади во 2003-та година, како и од пешадијата на силите на коалицијата на нивниот пат кон Багдад.
За време на неодамнешната посета на државната делегација на БиХ на Талил, командантот на 48-та бригада, бригадниот генерал Стјуарт Родхевер не го криеше својот ентузијазам за босанските војници.
„Ви благодариме што ни испративте толку добри војници.
Тие извршуваат опасна задача, а тоа го прават извонредно добро“, рече Родхевер.
Кадарот избран за мисијата е составен од професионални војници со борбено искуство кои доброволно се пријавија и имаа пет месеци посебна обука.
Просечната возраст на војниците од втората смена е 34 години, а меѓу нив има и една лекарка.
На локацијата, босанските војници обично работат од 9 до 17 часот секој ден, освен во петок и недела.
Освен 15 минутното возење до локацијата, камениот терен на кој треба да го бараат, идентификуваат и отстранат КНО претставува опасност за нив.
Водот е поделен на тимови - бошњачки, хрватски и српски.
Тие работат истовремено, секој тим на „сопствениот“ склад, сега само кратер полн со камења, железо и КНО.
Артилериските гранати, минофрлачите и гранатите за пушка се нивниот најчест „улов“.
„Како командант на единицата јас сум многу импресиониран од работата на моите војници.
Тие се големи професионалци кои се свесни за нивната мисија, па така немаме никакви проблеми“, рече капетан Драже Гуто, кој живее во источно Сараево.
„Американските колеги се многу пријателски расположени и кон нас се однесуваат многу професионално.
Кон нас се однесуваат како да сме американска единица!
Од нив ја добиваме сета логистичка и безбедносна поддршка“.
Помошник-водач на водот е капетан Амир Хибиќ, носител на Златната полициска значка, која е највисокото воено одликување на силите на поранешната бошњачка република за време на конфликтот во БиХ.
Тој истакна дека воопшто нема никаков проблем со етничките разлики во единицата.
„Никој овде не мисли на тоа“.
Сите сме добри професионалци и другари, кои само сакаат добро да ја извршат својата работа“, рече Хибиќ.
„Најважно нешто за оваа работа е да бидеш концентриран и да не брзаш.
Брзината во оваа работа може да те убие“, вели капетан Предраг Вишковиќ од Бугојно.
Војниците од БиХ работат со сопствените раце, со прачки за деминирање и војнички лопати.
Оваа работа е посебно сложена поради високите температури од над 30 степени целзиусови, а се очекува наскоро тие да бидат многу повисоки.
Тие го отстрануваат целото железо и деловите од гранатите на едно место.
Гранатите со нивните потпалувачи се ставаат на друго место и се означуваат со мало жолто знаме.
Ако има особено опасно или сомнително КНО, тие го обележуваат со црвено знаме и вршат минирање на самото место.
(МНМ)
За време на нашата посета, секое пронајдено КНО со камион беше превезувано до местото за уништување.
Водот собра неколку стотици тешки гранати тој ден и ги експлодира на местотото со далечински управувана експлозија од безбедна далечина.
Неексплодираната граната може да биде продадена за 100 американски долари на црниот пазар и да биде искористена од страна на терористите како ИЕН.
Заради тоа местото внимателно го чуваат трупите на коалицијата и приватните ирачки и меѓународни безбедносни компании.
Државната делегација на БиХ, составена од 9 претставници, беше предводена од страна на босанскиот заменик-министер за одбрана Марина Пендес и началникот на заедничкиот штаб на БиХ генерал-полковник Сифет Поџиќ.
Според Пендес, работата на единицата е добар пример за секој припадник на новите здружени вооружени сили на БиХ.
„Овој професионализам претставува наш билет за членство во програмата на НАТО „Партнерство за мир“ во блиска иднина“, рече таа.
„Тој, исто така, ја покажува нашата подготвеност за извршување на нашите меѓународни обврски, како и за активно учество во безбедноста на светот“.
„Не се сомневам дека нашите војници ќе бидат способни да ја извршат нивната задача правилно“, рече Поџиќ.
„Мисијата се одвива според планот и среќен сум што гледам дека и нашите коалициони партнери се, исто така, задоволни“.
„Горди сме што нашите војници прават толку корисна работа за луѓето во Ирак“, заклучи Бошко Шиљеговиќ, шеф на комисијата за безбедност и одбрана во државниот парламент на БиХ, кој, исто така, беше дел од делегацијата.
