17/01/2007
(ФT, Ајриш тајмс, Вашингтон тајмс, Блиц - 17/01/07;
AФП, АП, ДПА, РФЕ/РЛ, АНА-МПА, Интерфакс, РИА Новисти, Бета, Б92 - 16/01/07)
Брисел се согласи со рускиот предлог за нова серија разговори околу статусот помеѓу Белград и Приштина, објави АФО во вторникот (16-ти јануари).
Разговорите, најверојатно, ќе отпочнат во март.
Цитирајќи неименувани претставници, новинската агенција објави дека ЕУ сака да се даде повеќе време за разговорите, со цел да се избегне евентуалното руско вето кога Советот за безбедност ќе гласа за конечниот статус на Косово.
„Важно е да се опфати што е можно повеќе со Русија -- и покрај тоа што тоа не мора да значи да се биде што е можно поопширен -- но ние сме заинтересирани да има консултации, да постои согласност“, изјави дипломат на ЕУ за АФП, кој сакаше да остане анонимен.
Русија е една од петте постојани членки на Советот за безбедност од 15 нации.
Во понеделникот рускиот претседател Владимир Путин јасно стави до знаење дека неговата земја ќе ја блокира секоја евентуална одлука за конечниот статус на Косово, која нема да биде прифатлива за Белград.
Истакнувајќи го своето противење на какво било наметнато решение, Москва, исто така, ги поддржа српските власти, кои велат дека се потребни понатамошни разговори, со цел да се постигне компромис.
„Може да се постигне решение само со разговори, и истото треба да биде прифатливо за косовските власти, жителите на Косово и Белград“, рече рускиот министер за надворешни работи, Сергеј Лавров, на прес-конфренцијата во вторникот во Москва.
„Не смее да има присилно решение за прашањето на статусот на Косово.“
Сличен коментар даде и грчкиот премиер Костас Караманлис, кој во вторникот го посети Белград.
Грција го поддржува „решението кое ќе биде прифатливо“ како за Белград, така и за Приштина“, рече тој.
„Важно е двете страни да го најдат најдоброто решение.“
Директните разговори помеѓу преговарачките тимови на косовските Албанци и Србите, спонзорирани од страна на претставникот на ОН, Марти Ахтисари, со кои претседаваше неговиот заменик, Алберт Рохан, започнаа во февруари 2006 година во Виена.
Сепак, процесот беше прекинат во октомври.
По околу осум месеци преговори, Белград и Приштина останаа со дијаметрално спротивставени ставови околу статусот, како и за децентрализацијата, културното наследство и другите прашања.
Откако разговорите во Виена не резултираа со договор, во ноември од Ахтисари беше побарано да подготви предлог за иднината на Косово.
Поранешниот фински претседател се очекува да го претстави својот план пред Контакт-групата од шест нации -- која ја сочинуваат Велика Британија, Франција, Германија, Италија, Русија и САД -- по парламентарните избори во Србија в недела.
Ахтисари се очекува да препорача некој вид на контролирана независност за Косово.
Сепак, за да стане меѓународно прифатливо решение, планот ќе мора да биде одобрен од Советот за безбедност.
Во изјавата од вторникот во Приштина, косовскиот премиер Агим Чеку инсистираше на тоа дека нема да има повеќе преговори за статусот.
Тој рече дека Приштина ќе чека на предлогот на Ахтисари и ќе се обиде истиот да го усогласи со волјата на косовскиот народ.
Србија нема причина да се противи на независноста на Косово бидејќи ова решение ќе донесе стабилност, рече Чеку.
Тој додаде дека косовските институции ја покажаа својата волја за гарантирање на правата, дигнитетот и безбедноста на Србите во покраината.
