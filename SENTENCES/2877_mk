23/03/2006
Од Антонела Архин за Southeast European Times – 03/23/06
Напорите за реформа на јавната администрација во Западен Балкан ќе добијат поттик со новата образовна институција што беше формирана во регионот. 
Високообразовната школа за јавна администрација (ШЕПАР) има за цел подобрување на регионалната соработка во обуката на државните службеници.
Оваа институција ќе овозможи подобрување на јавната администрација, дејствувајќи како катализатор во размената на најзначајните искуства, образованието и обуката помеѓу земјите од Процесот за стабилизација и асоцијација (САП) и ЕУ, во рамките на самиот регион.
Експерти од Албанија, Босна и Херцеговина, Хрватска, Македонија и Србија и Црна Гора, како и од покраината под администрација на ОН, Косово, се состанаа во Брисел претходно оваа година, на разговори во врска со воспоставувањето на оваа школа и отпочнувањето на соработката помеѓу институциите за обука и образовните институции во регионот на САП.
Помеѓу другите активности, ШЕПАР ќе организира летни и зимски програми за обука за професионалците во јавната администрација, како и годишни конференции за институциите што се занимаваат со образование и обука. 
Преку оваа школа, државните службеници ќе можат да добијат дополнително искуство и да научат повеќе за практиката во другите земји. 
Ќе се формира и електронска библиотека, заедно со различни публикации.
Во годишниот извештај на САП за 2005 година се повикуваат земјите од Западен Балкан да го зајакнат административниот капацитет, истовремено промовирајќи ги стандардите на ЕУ и најзначајните искуства во реформата на јавната администрација. 
Исто така, Регионалната повеќегодишна програма на КАРДС 2005-2006 година го става како приоритет „градењето на институциите“, вклучувајќи го и градењето на административниот капацитет, приближувањето на акито и реформата на јавната администрација.
Физибилити студијата на ШЕПАР препорачува стратегија чекор по чекор, во повеќе фази. 
Во подготвителната фаза ќе биде формирана работна група, со цел да подготви акционен план. 
Во следната фаза (2006-2007 година) ШЕПАР ќе биде формиран како Координативен центар за стручни школа и мрежа, кој ќе биде воден од страна на секретаријатот составен од претставници на земјите-членки. 
Секретаријатот ќе биде координиран и финансиран од Европската комисија.
Во следната фаза (2008-2010 година) ШЕПАР ќе се развие во Стручна корпоративна институција. 
На крајот, почнувајќи од 2010 година, ќе стане комбинирана академска и стручна школа, врз основа на концептот Корпоративна институција.
