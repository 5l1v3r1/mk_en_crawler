28/07/2005
(Гардијан - 28/07/05; AФП, ББС, СНН, ФТ, РФЕ/РЛ, ВОА, Еурактив, Еуро-рипортрс, Турски дневни вести, Даунинг стрит 10 - 27/07/05)
Турција е подготвена да потпише протокол за проширување на својата царинска унија за 10-те нови членки на ЕУ, вклучувајќи го и Кипар, рече турскиот премиер Реџеп Тајип Ердоган во средата (27-ми јули) во Лондон. 
Анкара, наводно, планира да приклучи и декларација на протоколот во која ќе се истакне дека тоа не претставува автоматско формално признавање на администрацијата на кипарските Грци.
Проширувањето на царинскиот договор на Анкара со ЕУ претставува последниот услов што Турција мора да го исполни за да започне разговори за влез со Унијата на 3-ти октомври.
Во изјавата за новинарите по разговорите со британскиот премиер Тони Блер, чија земја моментно претседава со ЕУ, Ердоган рече дека нема промена во ставот на Турција од самитот на блокот од 25 нации во декември. 
Тогаш турскиот водач го прифати условот за потпишување на царинскиот протокол -- но само откако доби уверување дека истиот нема да значи „формално правно признавање“ на Кипар.
„Нашиот став во врска со признавањето [на Кипар] нема да се промени додека не се најде решение“ за триесетиедногодишната поделба на Кипар, рече Ердоган во средата. 
Тој, сепак, не специфицираше кога ќе биде потпишан протоколот. 
Според извештаите во медиумите, тоа би можело да се случи уште в петок или во текот на следната недела.
Како голем поддржувач на кандидатурата на Турција за членство во ЕУ, Велика Британија го опиша започнувањето на разговорите за пристап со Анкара како клучен приоритет на своето шестмесечно претседателство со Унијата.
„Едноставно, за нас е важно да се повторат правните факти, што значи дека потпишувањето на протоколот не вклучува и признавање на Кипар“, CNN го цитира Блер од заедничката прес-конференција со Ердоган.
Сите земји-членки на ЕУ мора да го одобрат почетокот на разговорите за влез на Турција. 
Барајќи од другите членки во блокот да го сторат истото без одложување, Блер ги пофали напорите на земјата во последните години за исполнување на политичките критериуми за членство во ЕУ.
„Знам дека постои голема несигурност во Европа во моментов, но перспективата за членство на Турција, и покрај тоа што очигледно ќе се случи во иднина, сметам дека ќе биде важна за Европа и за нејзината безбедност“, рече британскиот премиер.
На прес-конференцијата во средата Блер и Ердоган, исто така, рекоа дека нивните земји ќе соработуваат против тероризмот, по неодамнешните напади во Лондон и во Турција. 
Турскиот премиер рече дека целта на терористите е создавање на конфликт помеѓу Западот и Исламот, и дека таа замка мора да се избегне. 
Блер потврди дека членството на Турција во ЕУ ќе одигра значајна улога за безбедноста во Европа и во светот.
