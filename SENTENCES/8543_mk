10/08/2011
Мухамет Брајшори и Игор Јовановиќ за Southeast European Times во Приштина и Белград -- 10.08.11
Сабит Геци, поранешен командант на Ослободителната војска на Косово (ОВК), обвинет за вршење воени злосторства врз цивилите во северна Албанија, беше осуден на 15 години затвор од страна на окружниот суд во Митровица.
Судот го прогласи виновен по обвиненијата што произлегуваат од неговите воени активности во камповите на ОВК Кукс и Чахан. 
Камповите првично се кориселе како бази за логистика и обука, но Геци ги претворил во затвори за косовските Албанци кои не сакале да учествуваат во конфликтот или за кои ОВК сметала дека соработувале со српските власти.
Тројца соучесници -- Алиај Риза, Шабан Хоти-Резала и Хаки Реџепи -- беа, исто така, прогласени виновни за тортура врз цивили заради добивање информации и признавање.
Геци, еден од основачите на ОВК, беше близок соработник на премиерот Хашим Тачи за време на војната. 
Сепак, останува да се види дали премиерот ќе претрпи некакви политички последици поради пресудата.
„Овој случај може да влијае на понатамошната политичка изолација на премиерот, но тешко дека ќе има некакво директно влијание“, рече извршниот директор на Институтот за балканска политика ИПОЛ, Себ Битичи, за SETimes.
Пресудата дојде во време додека ЕУЛЕКС се подготува да ги испита наводите дека ОВК била вклучена во шверц со органи за време на војната. 
Гласините за наводниот шверц кружеа со години, и официјално прашањето беше покренато во 2010 година со извештајот на известувачот на Советот на Европа, Дик Марти, кој конкретно го посочи Тачи. 
Истиот извештај обвинува дека Геци мачел и убил еден цивил во Кукс.
Судењето беше внимателно следено во Србија поради споменувањето на двата кампа во северна Албанија. 
Семејствата на киднапираните косовски Срби тврдат дека знаеле од 1998 година дека исчезнатите биле носени таму.
„Влијателни Албанци дојдоа и ни кажаа дека нашите роднини се затворени во Албанија за да бидат разменети за Албанци затворени во српските затвори. 
Во извештајот на [Дик Марти] се вели дека Србите кои биле киднапирани од Ораховац биле за последен пат видени живи како ја преминуваат Албанија, односно во кампот во Кукс (Кукеш)“, рече Олгица Божаниќ, претставничка на Здружението на семејствата на киднапираните и исчезнатите лица.
„Ако ни се веруваше уште од почетокот, можеби нашите роднини сé уште ќе беа живи. 
Но, изгледа дека дури и денес, нема волја да се испитаат злосторствата врз Србите“, рече таа за SETimes.
Портпаролот на ЕУЛЕКС, Блерим Красниќи, рече дека пресудата за Геци „не е поврзана со извештајот на Дик Марти“.
Битичи се согласи дека поврзаноста не е јасна. 
„Извештајот на Марти содржи различни приказни што не се секогаш конзистентни и поврзани меѓусебно, така што е тешко да се каже дали случајот на Геци е поврзан со наводите на Марти.“
