14/07/2006
ХАГ, Холандија -- Обвинителството на Трибуналот на ОН за воени злосторства ќе ја оценува соработката на Србија според постигнатите резултати, а не според ветувањата, рече во четвртокот (13-ти јули) Антон Никифоров, портпарол на главната обвинителка Карла дел Понте, одговарајќи на новинарско прашање во врска со новиот акционен план на Белград за апсење на обвинетиот Ратко Младиќ.
Никифоров додаде дека обвинителите не се запознаени со некакви евентуални измени во позицијата на ЕУ во врска со разговорите за Договорот за стабилизација и асоцијација (ДСА) со Србија, кои беа прекинати во мај поради неапсењето од страна на Србија на Младиќ.
Според извештаите на медиумите во четвртокот, можно е Европската комисија да одлучи да ги деблокира преговорите за ДСА во септември, ако акциониот план на владата за соработка се покаже убедлив.
Во другите вести, Трибуналот на ОН на обвинетиот босански Србин Драган Зеленовиќ му даде повеќе време да размисли за тоа како ќе се изјасни, бидејќи не можеше да се консултира со својот адвокат.
Зеленовиќ, поранешен полицаец, е обвинет за силување и мачење на муслимански тинејџери во Фоча.
(РТС, Бета, Танјуг, УПИ, ЕУ политикс, АФП 13/07/06)
