19/05/2005
Од Давор Коњикушиќ за Southeast European Times во Белград -- 19/05/05
Оваа година, според општото мислење, се смета за клучна во врска со изгледите за пристап на Србија и Црна Гора во ЕУ.
Се засилува темпото кон започнувањето на преговорите за Договорот за стабилизација и асоцијација (ДСА) со Унијата, отворајќи го патот за евентуално добивање на кандидатски статус.
Но, и понатаму остануваат пречки, меѓу кои и тешките економски реформи, прашањата за конечниот статус на Косово и фактот што неколку лица што ги бара Трибуналот на ОН за воени злосторства и понатаму се во бегство.
Минатиот месец, комесарот за проширување на ЕУ потврди дека Брисел сака оваа есен да започнат преговори за ДСА со Белград.
„Заедничка цел на Европската комисија и Министерскиот совет на ЕУ е до петтата годишнина од демократските промени во Србија преговорите веќе да бидат во тек“, рече Рен.
Европските политички и економски институции дадоа позитивна оценка во врска со реформскиот процес во Србија и Црна Гора.
И покрај тоа што потврди дека Србија и Црна Гора се наоѓа во тежок момент од својата транзиција, претседателот на ЕБРД Питер Санфеј рече дека е убеден во светлата иднина ако реформите продолжат.
Мислењето на домашната јавност, во меѓувреме, се подобри од одлуката на ЕУ за давање на позитивна физибилити студија, отворајќи го патот за разговори околу ДСА.
Според економистите, главните реформски задачи со кои се соочува Белград се продолжување со приватизацијата и реструктуирањето, со цел привлекување инвестиции и подобрување на перформансата.
ЕБРД, исто така, ја советуваше земјата да ги намали јавните трошоци, кои моментно претставуваат околу 50 отсто од БДП и да ја намали бирократијата и корупцијата.
Темпото на реформскиот процес беше силно во првите две години од транзицијата, но оттогаш се забави, според многумина аналитичари.
Истовремено, Министерскиот совет на ЕУ сигнализираше дека очекува неодамнешното подобрување на соработката на Белград со Трибуналот на ОН за воени злосторства да продолжи.
Сé додека не биде екстрадиран и последниот бегалец, надежите на земјата за влез во ЕУ висат во воздух.
Неодамна формираниот Совет за европска интеграција на Република Србија, со кој претседава премиерот Воислав Коштуница, заклучи дека останува да се направи уште многу за да се забрза процесот на пристап.
Советот препорача Бирото за пристап во ЕУ да формира експертски работни групи со цел да ја подготват преговарачката позиција на Србија за ДСА.
Групата, исто така, објави дека ќе подготви национална стратегија за пристап.
