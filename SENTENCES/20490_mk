12/12/2007
САРАЕВО, Босна и Херцеговина (БиХ) -- На состанокот со високиот претставник Мирослав Лајчак во вторникот (11-ти декември) водачите на шесте најголеми партии во БиХ се согласија да воспостават работна група која ќе ја подготви легислативата за полициските реформи. 
По состанокот Лајчак за новинарите изјави дека е постигнат важен консензус за прашањата поврзани со полициските реформи и реформската агенда за интеграција во ЕУ.
За време на состанокот во понеделникот, министрите за надворешни работи на ЕУ ја поздравија обновената посветеност на локалните политички водачи на полициските реформи и другите позитивни настани во БиХ, но исто така изразија загриженост во врска со забавувањето на реформскиот процес. 
Тие го пофалија неодамнешното парафирање на Договорот за стабилизација и асоцијација со ЕУ, но потврдија дека потпишувањето на договорот зависи од полициските реформи и целосната соработка со Трибуналот на ОН за воени злосторства. 
(Независне новине, Дневни аваз - 12/12/07; веб-страница на ОХР, РТРС, Фена, ПБС - 11/12/07)
