31/07/2012
Клаудија Лутовска за Southeast European Times во Скопје -- 31.07.12
Масовната миграција од руралните во урбаните области на Балканот предизвикува огромни социо-економски проблеми, и експертите велат дека регионалните влади треба да бидат порешителни во спречувањето на оваа тенденција.
„Во една земјоделска држава како што е Србија, две третини од населението треба да живеат во руралните области, а всушност живеат помалку од 45 отсто“, изјави за SETimes Владимир Никитовиќ од Центарот за демографско истражување.
Околу 25 отсто од 4.600 српски села се на раб на исчезнување, а српските демографи предвидуваат дека уште една третина ќе исчезне во следните 15 години.
Повеќе од две третини од руралните домаќинства во Србија немаат сопственик, ниту фармер кој активно ја обработува земјата.
Слично на тоа, само 20 отсто од населението во Босна и Херцеговина (БиХ) живее во руралните области сега, околу половина од она во 1990 година, а овој тренд е присутен и во остатокот од регионот.
„Во селата сега живеат претежно постари лица.
Ако овој тренд продолжи, ќе станеме држава на стари луѓе“, изјави за SETimes Нада Тешановиќ, министер за семејство, млади и спорт на БиХ.
„Миграцијата од руралните во урбаните средини датира од 1950-тите години, кога започна индустрискиот развој во градовите“, изјави за SETimes Невенка Маролова, географ во Скопје.
Маролова објаснува дека трендот е резултат на лошите севкупни услови за живеење и инфраструктура, недостапноста на здравствените услуги и глорификуваниот модерен урбан живот.
„Постои еден вечно растечки јаз меѓу градот и селото, иако е јасно дека првиот не може да преживее без вториот, кој го храни и му обезбедува егзистенција“, изјави за SETimes Амер Чановиќ, од Институтот за урбанизам во Тузла.
Последователно, земјоделското и сточарското производство паднаа и до 25 отсто во различните држави во изминатите пет години.
„Овој тренд има големо влијание врз економијата, квалитетот на животот, па дури и функционирањето на државата“, рече за SETimes Никола Панов, професор во македонскиот Институт за географија во Скопје.
„Градовите повеќе немаат физички простор да ги задоволат потребите на граѓаните, поради што трпи квалитетот на животот“, рече за SETimes Благоја Марковски, истражувач во Институтот за географија во Скопје.
Последиците се видливи секојдневно, додека жителите се соочуваат со зголемена конкуренција за вработување во време на пролонгирана криза.
Демографите предупредуваат дека малиот број на оние што сакаат да се вратат во селата ги засилува негативните последици на миграцискиот тренд.
„Честопати не е препорачливо да се рекламира дека моето семејство живее во село и работи на земја, бидејќи тоа се смета за нешто подолно“, изјави за SETimes Авдија Хасиќ, студент на ветеринарни науки во Сараево.
Во Црна Гора, ситуацијата е алармантна, со оглед на тоа што поголем дел од руралното население мигрираше во градовите во изминатите пет години.
Жителот на Плевља, Елдин Конаревиќ (25), дошол во Подгорица пред четири години за да студира право и вели дека има намера да остане.
„[Во спротивно] немам шанси да најдам работа по дипломирањето“, рече Конаревиќ за SETimes.
Работејќи на охрабрување на самовработувањето во селата, регионалните влади преземаат дејства, како што се земјоделски субвенции и купување земјоделски производи.
„Континуирано инвестираме во развојот на селата во рамките на нашите капацитети.
Ја подобривме патната инфраструктура, водоводната и канализациската мрежа и, исто така, овозможивме здравствена заштита“, изјави за SETimes Милена Ристова-Михајловска, портпаролка на градоначалникот на македонскиот град Штип.
Дописниците на SETimes Билјана Пекушиќ во Белград, Бедрана Калетовиќ во Тузла и Дражен Ремиковиќ во Подгорица дадоа свој придонес за овој напис.
