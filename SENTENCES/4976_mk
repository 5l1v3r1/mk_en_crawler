19/11/2009
Разни извори – 19/11/09
На состанокот во Брисел во четвртокот (19-ти ноември) ЕУ се надева дека ќе одлучи кој ќе ги заземе главните места што беа отворени со новиот реформски договор на блокот, кој стапува на сила на 1-ви декември. 
Резултатите, заедно со новоратификуваниот Лисабонски договор, може да одиграат главна улога во проширувањето на границите на Европа со вклучување на Турција.
Двете нови позиции -- претседател на ЕУ и висок претставник за меѓународни работи -- имаат два и пол, односно петгодишен мандат.
Целта на претседателската функција, според Унијата, „е да ѝ даде на Европа попрепознатлив карактер и да ги претстави нејзините ставови на светската сцена“. 
Актуелни фаворити за позицијата се: белгискиот премиер Херман Ван Ромпуј, луксембуршкиот премиер Жан-Клод Јункер и поранешниот латвиски претседател Ваира Вике-Фреиберга.
Високиот претставник ќе ги води состаноците на министрите за надворешни работи на блокот, ќе ги координира позициите за политиката и ќе придонес во тоа како блокот го троши својот годишен буџет за надворешна помош.
„Од официјална гледна точка, ниту новата позиција на претседателот, ниту Лисабонскиот договор нема да промени ништо кога станува збор за проширувањето -- условите за влез на земјите-кандидатки и, исто така, условите за ЕУ да прими членки се сé уште исти“, рече администраторот на Советот на ЕУ Пјер Паоло Септембер за Hurriyet Daily News.
Сепак, продолжува тој, „ако [новиот шеф] е видлива личност со активна улога на меѓународната сцена и е признаен како влијателен партнер, јас сметам дека сé ќе зависи од ова ново место, вклучително и процесот на проширување“.
„Лисабонскиот договор ќе има големо влијание на сите надворешни активности на ЕУ, вклучително и проширувањето“, рече Томас Грунтер, шеф на одделот на Европскиот парламент задолжен за проширувањето. 
„Ако новиот претседател е човек кој има позитивен став кон понатамошното проширување ... 
и има отворен пристап кон Турција, тоа, се разбира, ќе има влијание.“
Поголем дел од аргументите во име на членството на Турција се фокусира на градењето мост. 
„Ние веруваме дека членството на Турција ... 
дава драгоцена можност за запознавање на општествата со различни верувања и култури, и доближување на цивилизациите во рамките на ЕУ“, рече премиерот Реџеп Тајип Ердоган претходно оваа година.
„Турција обезбедува меѓукултурен мост, спречувајќи ја поларизацијата и покажувајќи дека исламот и демократијата можат да егзистираат заедно“, рече главниот преговарач на Турција, Егемен Багис минатата недела.
Но, дали европската јавност е убедена?
Универзитетскиот центар за европски студии Богазичи спороведе анкета во пет земји-членки на ЕУ.
Истражувањето на 5.000 луѓе во Германија, Франција, Велика Британија, Шпанија и Полска покажа дека 68,5 отсто имаат позитивни мислења за Турција, наспрема 25 отсто со негативни мислења. 
Членството на Турција е главно поддржано од оние на возраст меѓу 18 и 24 години, со факултетски дипломи. 
Најмалку поддршка покажала возрасната група над 65.
Резултатите, исто така, покажаа дека иако Европјаните го дефинираат својот идентитет од аспект на човековите права, демократијата и социоекономската благосостојба, и ги прифаќаат истите како главен критериум за членството, тие го проценуваат членството на Турција од аспект на културата. 
Скоро 40 отсто рекле дека културните фактори го определуваат нивниот став кон Турција.
Аргументите кои се сметаат за најубедливи против членството на Турција се фокусираат на верските разлики: тоа што Турција е муслиманска земја не се вклопува во христијанските корени на ЕУ.
Аргументите кои се сметаат за најубедливи за членството на Турција ги вклучуваат оние за придонесот на државата за влијанието на ЕУ на Блискиот Исток и нејзиниот воен придонес.
