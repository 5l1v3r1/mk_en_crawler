14/12/2005
(Aмнести интернешнал - 14/12/05)
Меѓународната организација за човекови права „Амнести интернешнал“ во средата (14-ти декември) ги повика босанските власти да ги решат долготрајните проблеми со човаковите права, поврзани со конфликтот во периодот 1992-1995 година, кога десетици илјадници луѓе загинаа, а милиони други беа раселени.
Организацијата повика на напори за изведување пред лицето на правдата на сите обвинети за воени злосторства, како и за ставање крај на дискриминацијата на повратниците од малцинствата.
„Раните од војната можеби се затворени, но сé уште не се излечени“ се вели во изјавата на организацијата по повод десетгодишнината од потпишувањето на Дејтонскиот мировен договор (ДМД), со кој беше ставен крај на конфликтот во Босна и Херцеговина (БиХ).
Голем број од обвинетите за воени злосторства во врска со нивната вмешаност во злосторствата извршени за време на конфликтите на Балканот на почетокот од 1990-тите се изведени пред лицето на правдата.
Но, шест лица од вкупно 161 обвинет од страна на Меѓународниот кривичен трибунал за поранешна Југославија (МКТЈ) сé уште се наоѓаат на слобода.
Помеѓу нив се и двајцата најбарани обвинети од страна на Трибуналот на ОН -поранешниот водач на босанските Срби Радован Караџиќ и неговиот воен командант, Ратко Младиќ.
Досега не е уапсен ниту еден обвинет од МКТЈ од страна на полицијата на ентитетот на босанските Срби во БиХ, Република Српска (РС), истакнува Амнести.
„Само политичката волја и решеноста на властите на Босна и Херцеговина за изведување пред лицето на правдата на одговорните за воените злосторства, злосторствата против човештвото и геноцидот што беа извршени за време на војната, може да го направат мирот одржлив“, рече програмскиот директор на Амнести за Европа и Централна Азија, Никола Дакворти.
И покрај тоа што го пофали исходот на двата неодамнешни судски процеси во РС, кои завршија со осудување на четворицата воени злосторници од босанските Срби, Амнести изрази сомневање во врска со способноста на локалните судови да ги водат случаите на воени злосторства, со оглед на недостатокот на финансиски средства, капацитет и политичка волја за водење на вакви случаи.
Босанското судство не успеа да ги обработи сите случаи на воени злосторства, вели организацијата, додавајќи дека се сомнева дали се применуваат соодветни механизми за пренесување на доказите од МКТЈ до Судот за воени злосторства на босанскиот државен суд.
Групата, исто така, ја повика меѓународната заедница да го продолжи мандантот на МКТЈ по неговото предвидено затворање во 2010 година „додека не биде усвоен и не биде применуван ефикасен акционен план за ставање крај на неказнетоста во земјите на поранешна Југославија“.
Што се однесува на враќањето на бегалците, Амести истакнува дека само околу половина од вкупно два милиони луѓе раселени за време на конфликтот се вратиле во своите домови во текот на изминативе десет години.
Константните проблеми, како што се пристапот до работни места, образованието, здравството, социјалната заштита и пензиите, и понатаму го спречуваат враќањето на бегалците, додека дискриминацијата на етничка основа е „раширена и трае“, вели групата.
„Властите во Босна и Херцеговина имаат одговорност да создадат најдобри услови за реинтегрирање на раселените лица во нивните заедници од пред војната“, рече Дакворти.
„Тоа значи создавање на безбедна средина во која ќе нема етничка дискриминација и во која бегалците ќе можат целосно да ги уживаат своите права.
Ако тие не бидат вистински интегрирани во нивните предвоени заедници и ако не им биде обезбеден соодветен животен стандард, правото на враќање ќе остане само празен концепт.“
