19/05/2006
(AФП, АП, ФТ, Гардијан, Индипендант, Њујорк тајмс, СБС - 19/05/06;
Ројтерс, АФП, ББС, Еуроњус, АКИ, Блумберг - 18/05/06)
Десетици илјади лица протестираа во четвртокот (18-ти мај) во Анкара во знак на одбрана на секуларизмот во Турција и како осуда на пукањето во судницата претходниот ден, во кое беше убиен висок судија, а четворица други беа ранети.
Викајќи „Јас сум војник на Алах“ напаѓачот, идентификуван како Алпасан Аслан (29), упадна во Советот на државата, највисокиот турски административен суд, во средата.
Тој пукаше во судиите кои беа сред правно рочиште.
Судијата Мустафа Јуксел Озбилгин (64) беше застрелан во главата и почина во операционата сала шест часа подоцна.
Другите четворица ранети во инцидентот сé уште се наоѓаа во болница во четвртокот, при што најмалку еден беше во интензивна нега.
Аслан, кој беше уапсен во средата, носел документи кои го идентификувале како адвокат од Истанбул.
Полицијата вели дека тој признал оти нападот бил одмазда за неодамнешната судска одлука дека една наставничка не треба да се постави на директорската функција поради тоа што носела марама до и од работа.
Неколку други лица, наводно, се притворени во врска со инцидентот, кој предизвика јавни протести во четвртокот.
Исламистите честопати го напаѓаат Советот поради неговото стриктно поддржување на турските секуларни закони, особено забраната за носење исламски марами во универзитетите и во јавните канцеларии.
Околу 25.000 лица протестираа движејќи се до мавзолејот на основачот на турската секуларна држава, Мустафа Кемал Ататурк, во четвртокот во Анкара, и ја изразија својата поддршка за секуларизмот.
„Турција е секуларна и ќе остане секуларна“, извикуваа протестантите, предводени од претседателот на Советот на државата, Сумру Чортоглу, и други високи судии, универзитетски ректори и припадници на офицерскиот кадар.
„Нема да не заплашат“, рече Чортоглу по маршот до музејот на Ататурк.
Осудувајќи го нападот од средата, претседателот Ахмет Неждет Сезер, убеден секуларист, кој честопати доаѓа во судир со владеачката Партија на правдата и развојот (АКП) на премиерот Реџеп Тајип Ердоган, инцидентот го опиша како „црна дамка“ во турската историја.
„Кога ќе погледнете на нападот, ќе видите дека истиот не е предизвикан од лично непријателство, туку...тој е насочен против републиката и особено нејзините непроменливи принципи на демократија и секуларизам“, рече претседателот, ветувајќи дека сите институции „засекогаш ќе ги бранат принципите на републиката“.
АКП, која своите корени ги има во политичкиот Ислам, се откажа од своето потекло, нарекувајќи се едноставно „конзервативна“.
Но, таа, исто така, ја критикуваше пресудата на судот и повика на укинување на забраната за носење марами, која датира од ерата на Ататурк.
Сопругата на Ердоган носи марама.
И покрај тоа што Ердоган го осуди нападот врз судиите, тој се соочи со жестоки критики во четвртокот, јави британскиот весник Фајненшал тамјс, поради тоа што не присуствуваше на погребот на Озбилгин.
Премиерот наместо тоа се одлучи да учествува на конференцијата во туристичкиот град Анталија.
Илјадници лица кои се собраа пред џамијата во Анкара за погребот му аплаудираа на Сезер за неговото доаѓање на церемонијата, додека владините министри, меѓу кои и заменик-премиерот Абдулатиф Сенер, беа истуркани и исвиркани.
„Убијци одете си“ и „Оставка на владата“, викаа демонстрантите додека безбедносните сили се обидуваа да го расчистат патот за функционерите.
