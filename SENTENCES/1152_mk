17/09/2008
Грција и Tурција ги освоија своите први златни медали на Параолимписките Игри во Пекинг.
Пливачот Хараламбос Таигаридис освои злато во категоријата 100 метри слободен стил за мажи и постави нов светски рекорд со време 53:37.
Гизем Гирисмен освои златен медал за Турција во стрелаштво.
Во меѓувреме, српскиот спортист Драженко Митровиќ освои сребро во фрлање диск, и одбојкарскиот тим на Босна и Херцеговина (БиХ) во инвалидски колички освои сребрен медал, победувајќи го Иран.
Хрватскиот фудбалер Дарио Симиќ го објави своето пензионирање од меѓународниот фудбал, откако тренерот на хрватската репрезентација, Славен Билиќ, му соопшти дека најверојатно нема да игра во првата постава.
Симиќ, кој моментно игра за АС Монако, е рекордер по бројот на учества во репрезентацијата (100).
Тој учествувал на Светските купови во 2002 и 2006 година, како и на Европските првенства во 2004 и 2008 година.
Tурскиот пијанист и композитор Фазил Сај победи на Музичкиот фестивал во Бремен за 2008 година.
Тој ќе учествува на церемонијата на доделување награди во Германија в сабота (20-ти септември).
Водечки музичари како што се Николаус Харнонкорт, сер Џон Елиот Гардинер, Марк Минковски, Андрас Шиф и Ане Софи вон Отер ја имаат освоено оваа престижна награда во минатото.
Шефот на Канцеларијата за врски на Европската комисија во Косовo, Рензо Давиди, во понеделникот (15-ти септември) ги предаде клучевите на двете реконструирани српски православни згради во Призрен.
Во март 2004 година демонстрантите ги уништија зградите, теолошко училиште и резиденција на владика.
ЕУ инвестираше 1,5 милиони евра во проектот за реконструкција.
Триесет и седмиот Фестивал на книгата беше отворен во понеделникот (15-ти септември) во Aтина.
Изложени се повеќе од 50.000 наслови на 300 издавачи во 228 павилјони.
Настанот ќе трае до 28-ми септември.
По седми пат оваа година Србијa ќе учествува во проектот Денови на европското наследство на Советот на Европа и Европската комисија.
Настанот, кој се организира секоја година во 40 европски земји, започна во петокот (12-ти септември) и завршува на 21-ви септември.
Истиот има за цел подобрување на разбирањето и културна размена.
Црногорскиот jуниорски ватерполо тим стана европски шампион поразувајќи ја Шпанија со 9:7 во Истанбул во саботата (13-ти септември).
Тимот влезе во финалето откако ја порази Србијa во полуфиналето.
Србија го освои третото место поразувајќи ја Холандија со 15:5.
Разни извори – 10/09/08-17/09/08
