25/12/2006
Од Робер К. Остин за Southeast European Times – 26/12/06
Регионалната стабилност во Југоисточна Европа на крајот ќе зависи од одлуката за статусот на Косово, процес кој Советот за безбедност на ОН официјално го започна кон крајот од 2005-та година.
Неколку рунди на преговори под покровителство на ОН беа одржани помеѓу претставници на косовските Албанци и Србите, со надеж дека ќе биде постигнато решение прифатливо и за двете страни.
Таа надеж не вроди со плод.
Косовските Албанци не сакаат ништо помалку од сувереност.
Српската страна, пак, се држи до својот слоган „повеќе од автономија, но помалку од независност“, иако и понатаму е нејасно што би значело ова во пракса.
Во октомври, српските гласачи потврдија еден устав, кој го опишува Косово како составен дел на земјата.
Идејата според која Србија и понатаму би имала суверенитет над Косово се соочува со очигледна пречка:
самата непрактичност да се наметне тој суверенитет врз една популација која во мнозинство го одбива тоа.
Заради оваа причина, преовладува општо мислење дека Косово е на пат да стане, после Црна Гора, најновата европска држава.
Сепак, и тука постојат пречки.
Неуспехот директните преговори да дадат компромис значи дека одлуката ќе зависи од меѓународната заедница.
И покрај тоа што поддршката за независност на Косово е широка, таа во никој случај не е едногласна.
Русија, која е членка и на Советот за безбедност на ОН и на Контакт групата, вели дека ќе прифати само решение прифатливо и за двете страни -- со други зборови, истите две страни кои не успеаа во изминатите неколку месеци да ги надминат нивните фундаментални разлики.
Кон крајот на ноември, претседателот на Косово Агим Чеку ја посети Москва во обид да ги совлада спротивставувањата таму.
Меѓутоа, руските владини претставници му кажаа дека нивната земја би го признала независно Косово само откако Белград ќе го направи тоа.
Со цел да се избегне заканата од руско вето, преовладува мислењето дека ОН најверојатно ќе го одбегне прашањето, откажувајќи се од употреба на зборот „независност“, но сепак овозможувајќи му на Косово да бара меѓународно признавање.
Ова ќе создаде дополнителни главоболки.
Иднината на Косово треба да се гради во рамките на ЕУ, со заменување на сегашната мисија на ОН со мисја на ЕУ.
Но, постојат разлики во блокот околу прашањето за суверенитет.
На пример, Грција историски е на страна на Србија.
Речиси исто како и во Москва, Чеку лобираше за независнот за време на ноемвриската средба со грчкиот министер за надворешни работи Дора Бакојани.
Но, Бакојани одговори со поддржување на „едно решение кое прифатливо и за двете страни и кое им оди во полза на сите“.
Покрај тоа, во последно време ЕУ покажува двоумење во однос на своето ангажирање во западен Балкан.
Ова е загрижувачко, бидејќи шансите за пристапување остануваат најголем мотив за земјите во регионот да се однесуваат како добри соседи.
Евентуалното членство во евро-атлантските клубови ги поттикна сите промени што инаку немаше да се случат.
Во најголем дел, земјите од регионот одиграа позитивни улоги во разрешувањето на косовската дилема, но слабеењето на европските перспективи би можело да ги смени работите во друг правец.
Со цел да го избегне ова, НАТО презеде решителен чекор напред во ноември на самитот во Рига, понудувајќи им членство во програмата Партнерство за мир на БиХ, Црна Гора и Србија.
Сега сличен сигнал се очекува од Брисел.
Предизвикот со кој се соочува меѓународната заедница е сериозен.
Таа мора некако да најде решение кое е доволно двосмислено за да добие одобрување од Советот за безбедност, а истовремено доволно јасно за да ги смири косовските Албанци, кои очекуваат фундаментална промена.
Нивната влада постојано им повторуваше дека независноста е неизбежна, а довербата во меѓународниот процес зависеше од очекувањето дека ќе биде стекнат суверенитет.
Решавањето на политичкото прашање за статусот е предуслов за решавање на економските проблеми во Косово, кои се сериозни.
На пример, немањето на јасно одреден статус претставува голема препрека за инвестирање.
Колку подолго статусот на Косово остане неизвесен, толку подолго економијата ќе виси во воздух.
Додека другите делови од регионот прават чекори напред, Косово се соочува со огромна невработеност, намалување на уплатите на пари од странство, како и со дополнителен економски удар со намалувањето на мисијата на ОН.
Невработеното, осиромашено и нестрпливо население, разочарано од меѓународната заедница и незадоволно од сопствената влада, претставува очигледна опасност за стабилноста.
Таа опасност би можела да се прошири во етничките албански делови на Србија, како и во Македонија, па дури и во малата Црна Гора.
Во исто време, меѓународната конфузност околу прашањето за независност, исто така, би можела да им ја отвори вратата на Србите во северниот дел на Косово да се обидат да направат една <I>де факто</I> поделба, одбивајќи да почитуваат секакво прогласување на независност предложено од страна на косовскиот парламент.
Навистина, како во подготовка за еден ваков потег, Белград веќе ги притисна косовските Срби да се повлечат од институциите на ОН и привремената влада.
Сепак, сред многуте можни опасности, постои барем една значајна причина за оптимизам:
имено, тој голем број на потенцијални кризи веќе е вешто избегнат.
Постоеше голема загриженост дека отцепувањето на Црна Гора од државната унија со Србија ќе биде тешко и нецелосно;
напротив, помина без проблеми.
Македонија се соочи со можност за нови етнички тензии поради прашањето за децентрализација;
со помош на навремената одлука на Америка да го признае уставното име на Македонија, проблемот беше одбегнат.
На повидок е еден решавачки настан, а тоа се изборите во Србија на 21-ви јануари.
Западот вложи видливи напори да ги убеди српските гласачи да останат на патот за интерграција и реформи.
Изборот што тие ќе го направат ќе биде важен предвесник за Косово, Србија, а потенцијално и за целиот регион.
