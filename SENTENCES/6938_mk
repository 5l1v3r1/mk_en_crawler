17/10/2012
Катица Ѓуровиќ за Southeast European Times во Белград -- 17.10.12
Канцеларијата на Светската здравствена организација (СЗО) во Белград објави дека Србија е на добар пат да го подобри својот здравствен систем, иако експертите велат дека нацијата сé уште има многу проблеми.
„На секои две години склучуваме договор со Министерството [за здравство], кое подготвува список на приоритети и ние им помагаме во работата, носиме наши експерти, организираме работилници“, рече за SETimesДорит Ницан, шеф на канцеларијата на СЗО во Србија.
Неодамнешната студија на српската невладина организација Лекари против корупцијата, покажа дека Србија одвојува 11 отсто од својот БДП за здравството -- повеќе отколку Хрватска (8 отсто), Бугарија (7 отсто) или Романија (5 отсто).
Но, резултатите се меѓу најлошите во регионот, вели организацијата.
Разни истражувања покажаа дека јавноста го смета здравството, заедно со политичките партии, за најкорумпирани институции во Србија, и Индексот на Европскиот здравствен консумент 2012 (ЕХЦИ) ја рангираше Србија на последното место според квалитетот на здравствената заштита.
„Во текот на 10-годишниот период Србија потроши преку 20 милијарди евра на здравствени реформи, но парите не го покажаа посакуваниот напредок. 
Никој не е задоволен од здравствените реформи, ниту пациентите, ниту лекарите“, рече за SETimesДрашко Караѓиновиќ, координатор на Лекари против корупцијата.
Недостигот на интегрирана здравствена заштита и корупцијата се клучните фактори за слабите резултати, се вели во студијата. 
Истата ја наведува одвоеноста на приватното, јавното и военото здравство како пример, кој не дозволува трансфер на пациенти или средства.
„Имавме преку 40 проекти финансирани од ЕУ, во вредност од 140 милиони евра и ниту еден од приоритетите не е исполнет. 
Ни треба целосна систематска промена и доследна борба против корупцијата што произлегува од партиските интереси“, рече Караџиновиќ.
Србија ги започна реформите во здравствениот сектор во 2002 година; истите ги вклучија структурните и функционалните прашања, како што се човечките ресурси и организацијата на услугите.
Реформите, исто така, имаат за цел да се врати улогата и јавната доверба во примарната заштита, со истовремено зајакнување на капацитетот на лекарите во примарната заштита за справување со поголемиот процент здравствени прашања.
Владимир Ѓукиќ, државен секретар во Министерството за здравство, ја обвини финансиската криза и претходните влади за лошата состојба на работите, но рече дека новото министерство е подготвено да ги реши сите проблеми.
„Тешко дека некој може да каже оти не правиме ништо. 
Во 2011 година министерството планираше да потроши само 670 милиони динари на здравствената заштита од државниот буџет, но на крајот завршивме со потрошени повеќе од 20 милијарди динари“, рече Ѓукиќ за SETimes.
Ницан рече дека во изминатите две години Србија направи голем чекор напред во подобрувањето на здравствената заштита, особено во покривањето на маргинализираните групи како што се Ромите.
Ницан објасни дека системот има четири столба кои не се подеднакво подобрени -- стандардите и регулативите, генерирањето ресурси како што се образовните и современите технологии, финансирањето и давањето услуги на пациентите.
Од четирите столба, најпроблематичен останува столбот на финансирањето.
„Србија е една од земјите кои имаат одлични стандарди, наследени од поранешна Југославија ... 
законите се совршени, но правилата на процедурите и спроведувањето се нејасни. 
... 
Тоа е во процес на подобрување, но сé уште не е завршено“, рече Ницан.
