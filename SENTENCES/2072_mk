21/02/2005
Од Давор Коњикушиќ за Southeast European Times во Белград - 21/02/05
Минатиот месец пензионираниот српски генерал Владимир Лазаревиќ му се предаде на Хашкиот трибунал со цел да се соочи со обвиненијата за воени злосторства.
Тие произлегуваат од неговата улога како командант на југословенските војници во Косово во 1999 година.
Тој е обвинет дека го контролирал протерувањето на 800.000 бегалци и убиството на најмалку 700 лица.
И покрај тоа што српската Влада го поздрави предавањето како почеток на еден нов период во соработката со Хашкиот трибунал, критичарите велат дека начинот на кој се случи предавање тешко дека покажува суштинска промена на ставот.
И покрај тоа што Лазаревиќ е обвинет за сериозни злосторства, Владата му овозможи помпа и услови што вообичаено ги добиваат функционери и истакнати граѓани.
Кога Лазаревиќ отпатува за Хаг, него го придружуваше српскиот министер за правда.
Политичарите во српската Влада велат дека третманот што го добил Лазаревиќ -- што им е ветен и на тројцата други пензионирани генерали кои ги бара Хашкиот трибунал -- претставува најефикасен начин за обезбедување на нивно предавање.
„Ако генералите беа екстрадирани со сила, Владата ќе паднеше“, рече министерот за човекови права на Србија и Црна Гора, Расим Љајиќ, шеф на Комитетот за соработка со Хашкиот трибунал на земјата.
Владата на Коштуница зависи од тивката поддршка на социјалистите на Слободан Милошевиќ, кои ветија дека ќе ја повлечат својата поддршка ако се случи какво било апсење или екстрадиција.
Сепак, српските власти се свесни дека несоработката со судот на ОН имаше голема финансиска и политичка цена.
Бугарија и Романија -- земји кои повеќето Срби порано ги сметаа за посиромашни и помалку развиени соседи -- се приближуваат кон членството во ЕУ, додека Србија и Црна Гора добива само физибилити студија.
Наведувајќи ја како причина несоработката, САД минатиот месец ја повлече помошта од 10 милиони американски долари за Србија.
И покрај тоа што српската економија во изминатата година доживеа раст за 6 отсто, аналитичарите велат дека стапката на економскиот растеж и странските инвестиции можеа да биде поголема до колку Владата соработуваше со судот.
„Хашкиот трибунал е еден вид меч во нашите грла“, рече министерот за капитални инвестиции, Велимир Илиќ.
Голем број странски претпријатија не се подготвени за долгорочни инвестиции во Србија додека не се реализира соработката со Хашкиот трибунал.
Поранешниот српски министер за надворешни работи Горан Свилановиќ -- страстен поддржувач на екстрадициите во Хашкиот трибунал -- рече дека одлуката на Вашингтон претставува јасен потсетник дека меѓународните обврски мора да се исполнуваат.
„Владата мора да престане со барањето на изговори за фактот што таа не го спроведува својот сопствен закон за соработка со Хашкиот трибунал“, рече тој.
Шефот на мисијата на ОБСЕ во Србија и Црна Гора, Маурицио Масари, им рече на властите во Србија дека прашањето не може понатаму да се одложува.
„Знам дека постои загриженост во врска со евентуалните безбедносни прашања, но вистинското прашање е дали на Србија ќе й биде подобро со делумна соработка и неапсење на лицата обвинети за воени злосторства или со решавање на овој проблем и со брз пристап во ЕУ“, рече Масари.
„Соработката со Хашкиот трибунал претставува политички услов што мора да се исполни.“
