20/06/2005
ЛОНДОН, Велика Британија -- Изданието на лондонскиот Сандеј тамјс од 19-ти јуни ја пренесува приказната според која поранешниот воен командант на Република Српска (РС), Ратко Младиќ, -- еден од најбараните лица на Трибуналот на ОН -- се договорил да им се предаде на властите за надоместок од 5 милиони американски долари. 
Цитирајќи неименувани извори, весникот објавува дека Младиќ ќе се предаде пред десетгодишнината од масакрот во Сребреница на 11-ти јули. 
Истите извори велат дека договорот е постигнат преку моќни олигарси кои биле вклучени и во претходните предавања на обвинетите за воени злосторства. 
Српските власти, кои постојано негираат дека преговараат со Младиќ, го отфрлија последново соопштение.
Во другите вести, претседателот на Република Српска, Драган Чавиќ, повика на взаемно извинување од страна на трите главни етнички групи во Босна и Херцеговина за злосторствата извршени за време на војната. 
Во телевизиско интервју во саботата Чавиќ рече дека страдаа голем број луѓе и дека е потребно искрено, но и истовремено извинување. 
(Независне новине - 20/06/05; Сандеј тајмс, Бета, Б92 - 19/06/05; Независне новине, РТРС, Срна, Дневни аваз -18/06/05)
