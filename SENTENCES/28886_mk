11/11/2010
TИРАНА, Албанијa -- Годишниот извештај на Европската комисија (ЕК) за напредокот на Албанија, на нејзиниот пат кон интеграцијата во ЕУ, им беше предаден на властите во Тирана во средата (10-ти ноември).
Директорот за Западен Балкан на Генералниот директорат на ЕК, Пјер Мирел, се состана со претседателот Бамир Топи, и рече дека извештајот мора да се сфати како повик за будење.
Во клучните заклучоци на извештајот се истакнува лошиот квалитет на законите што се усвојуваат, фактот дека парламентот не функционира како независно тело и политизираната јавна администрација.
Во меѓувреме, во изјава за Би-Би-Си од средата, комесарот за проширување на ЕУ, Штефан Филе, рече дека политичкиот ќор-сокак е главната причина за тоа што Албанија не доби кандидатски статус во ЕУ.
Тој објасни дека функционирањето на демократските институции е поврзано со Копенхашките критериуми.
Во Тирана, членовите на владата ги пофалија остварувањата што беа наведени во извештајот, но инсистираа на тоа дека политичкиот ќор-сокак може да се реши само со почитување на постојната легислатива.
Опозицијата, пак, ја обвини владата за необезбедување демократија и придонесување за непотизмот во политичката администрација.
(Би-Би-Си, ВоА, Шекули, Топ ченал, Балкан веб, Лајмифундит - 10/11/10)
