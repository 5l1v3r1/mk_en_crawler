04/01/2007
(Турски дневни вести, The New Anatolian, Daily Star - 04/01/07; АП, АФП, ДПА, ВОА, АКИ, Мидл Ист Онлајн - 03/01/07; ДПА - 23/12/06; Ројтерс - 12/12/06)
Дијалогот е единствениот можен начин за решавање на актуелната политичка криза во Либан, рече турскиот премиер Реџеп Тајип Ердоган во средата (3-ти јануари), предупредувајќи дека понатамошните тензии можат да влијаат врз целиот Блиски Исток. 
Турција, рече тој, е подготвена да вложи напори со цел да се стави крај на конфликтот помеѓу прозападната влада на Либан и просириската опозиција преводена од Хезболах, доколку биде побарано да го направи тоа.
Политичката криза избувна во ноември по оставките на шест министри ориентирани кон Хезболах. 
Од 1-ви декември, Хезболах го предводи масовниот протест во центарот на Бејрут во обид да ја собори владата.
„Се залагаме за мир и политичко единство меѓу Либанците“, им рече Ердоган на репортерите по разговорите со неговиот либански колега, Фуад Синиора, во Бејрут во средата. 
„Му кажав на Синиора дека секташките разлики ќе имаат последици врз регионот. 
Исто така, му кажав дека сите партии во Либан, како и сите држави во регионот, мора да дејствуваат за решавање на овој проблем.
Ердоган, кој ги посети главните сојузници на Хезболах -- Сирија и Иран -- минатиот месец, рече дека стапил во контакт со сите партии во земјата и во регионот во обид да помогнат за решавање на политичкиот конфликт во Либан.
Наведувајќи ги добрите односи н Турција со арапскиот свет, Синиора рече дека оваа земја може да одигра „значајна улога“ во напорите за решавање на кризата во Либан.
Се зборува дека меѓународниот тибунал кој треба да биде основан со цел да им суди на убијците на премиерот Рафик Харири -- убиен во бомбашки напад во Бејрут во февруари 2005-та година --ќе биде камен на спрепнување во спорот помеѓу владата на Синиора и опозицијата.
„Сирија и Иран не се противат на меѓународниот трибунал, но тие изразуваат сомнеж за одредени точки од неговиот статут и му даваат приоритет на формирањето на влада“, АФП ја цитира изјавата на Ердоган, без притоа да понуди дополнителни детали.
Нагласувајќи ја подготвеноста на Либан да одржи добри односи со двете земји, Синиора рече дека неговата влада е „подготвена да ги разгледа забелешките што се однесува до трибуналот, под услов тој да не биде без неговото значење. 
Но, тој исто така нагласи дека односите ќе бидат базирани врз взаемно почитување и немешање.
„Либан не смее да се користи како театар за конфликтите на другите“, рече тој.
За време на неговата еднодневна посета на Либан, турскиот премиер, исто така, разговараше и со претседателот Емил Лахоуд, претседателот на собранието Набих Бери и парламентарниот лидер на Хезболах Маухамед Раад. 
Тој требаше да се сретне и со лидерот на парламентарното мнозинство Саад Харири, син на убиениот премиер.
По разговорите со државните претставници во Бејрут, Ердоган ги посети турските трупи во служба на мировната мисија на ОН во Либан (УНИФИЛ).
