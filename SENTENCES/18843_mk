06/02/2007
СКОПЈЕ, Македонија -- Хрватска целосно ги поддржува напорите на Македонија за интеграција во ЕУ и е подготвена да го сподели своето искуство во врска со процесот на членство, й рече главниот хрватски преговарач со ЕУ, Владимир Дробњак, на македонската вицепремиерка за евроинтеграции, Габриела Коневска-Трајковска. 
На состанокот во понеделникот (5-ти февруари) во Скопје, Дробњак истакна дека преговорите бараат поставување на ефикасна административна структура пред да започнат. 
Коневска-Трајковска му рече дека се формирани 35 работни групи, по една за секое поглавје.
Во другите вести, македонското Министерство за внатрешни работи во вторникот објави дека осомничен српски криминалец -- идентификуван само со иницијалите В.Ј. 
-- е уапсен на граничниот премин Табановце во петокот. 
Македонскиот телевизиски канал Сител го идентификуваше како Владимир Јовановиќ-Јапанац, кого Белгија го бара за серија кривични дела, како што се киднапирање, фалсификување и вооружен грабеж. 
Тој е осомничен и за атентатот од март 2003 година на српскиот премиер Зоран Ѓинѓиќ. 
(Вечер, МИА, А1 ТВ - 06/02/07; MИА, МРТ, А1 ТВ - 05/02/07)
