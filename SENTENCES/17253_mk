30/05/2007
ЊУЈОРК, САД -- Рускиот амбасадор во ОН, Витали Чуркин, во вторникот (29-ти мај) го негираше извештајот дека Москва и Вашингтон постигнале договор за нова резолуција на ОН во врска со Косово. 
„Таа информација не е точна. 
Сегашната ситуација е иста како вчера и завчера, и ништо не се има променето“, се цитира изјавата на Чуркин.
Во понеделникот хрватскиот весник Јутарњи лист објави дека Русија, САД и ЕУ постигнале комромис во врска со идниот статус на Косово. 
Според весникот, Русија нема да стави вето на резолуцијата на ОН за Косово под услов Брисел и Вашингтон да го прифатат двегодишниот мораториум за членството на Косово во ОН, да дозволат руските војници да помогнат во чувањето на српските енклави во Косово и да го одвратат НАТО од понудата за членство на Украина и Грузија следната година.
Во меѓувреме, во одделна изјава од вторникот, шефот на УНМИК Јоаким Рикер за Радио Слободна Европа изјави дека одлуката за Косово е прашање на недели, а не месеци. 
Истовремено, тој ја потврди потребата за понатамошни реформи. 
(Eпока Ере - 30/05/07; Tелеграфи, РФЕ, Балканвеб, Танјуг, СРНА, Ројтерс, Топ-ченал, Балканвеб, Макфакс - 29/05/07; Балканвеб, РФE - 28/05/07)
