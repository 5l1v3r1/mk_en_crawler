23/11/2010
Од Јусуф Рамадановиќ за Southeast European Times во Сараево -- 23/11/10
Жителот на Бања Лука, Светозар Нишиќ (77), заминал на работа во Германија во 1963 година.
Како и многу илјадници луѓе од поранешна Југославија кои работеле во странство, тој ја депонирал својата заштеда во југословенските банки, за да ја изгуби кога се распадна земјата.
„Илјадници чесни, вредни луѓе кои работеа тешки работи се обидуваа да заштедат, надевајќи се дека ќе уживаат во заштедите на стари години.
Многу од овие луѓе сега се без пари, некои се дури и без дом“, рече Нишиќ за SETimes.
Пред распадот, југословенската влада донесе закон кој забрани повлекување девизи од банките.
Штедачите можеа да повлечат девизи само за специфични цели -- како што е за сериозни здравствени проблеми -- но откако започна конфликтот многумина се соочија со неможност за повлекување пари од какви било причини.
Денес, Нишиќ е претседател на Здружението на граѓани за враќање на старите девизни заштеди во БиХ и дијаспората;
истото има околу 17.500 членови.
Штедачите ги обвинуваат повоените власти, кои ги опишуваат како „криминални групи на воени профитери“, за загубата на своите заштеди.
Нишиќ тврди дека здружението има докази оти мала група функционери ги користела парите за купување имот на скапи туристички дестинации во странство како што се Курилските Острови или Кипар, и основале големи претпријатија.
Според штедачите, функционерите ги присвоиле нивните заштеди преку приватизациски ваучери во Федерацијата на БиХ (ФБиХ) и директно преземање во Република Српска.
Дури и денес, велат тие, властите се обидуваат да ги убедат дека барањето да им се вратат заштедите претставува безнадежна кауза.
Наместо тоа, штедачите се охрабруваа да ги регистрираат загубените заштеди кај владата со цел периодично да добиваат мали, неопределени суми со каматна стапка од 0,5 отсто.
„Поголем дел од долгот се исплаќа во обврзници“, објасни Нишиќ., „што е само хартија, која по правило, лесно девалвира“.
Штедачите кои добиваат обврзници можат да ги искористат во берзите на Република Српска и ФБиХ.
Овие институции, велат тие, беа формирани од истите функционери кои, всушност, ги присвоија нивните заштеди.
Доцнењето со исплатите во ФБиХ ги поттикна штедачите да покренат правна постапка дома, а потоа и пред Европскиот суд за човекови права (ЕЦХР) во 2009 година, обвинувајќи за кршење на правото на приватна сопственост.
Како одговор на ова, владата на БиХ формираше претставничка канцеларија пред ЕЦХР.
ЕЦХР издаде пилот-одлука во ноември 2009 година во случајот Суљахиќ против БиХ.
Истиот пресуди дека БиХ ги прекршила правата на подносителот одложувајќи го спроведувањето на локалниот закон кој го уредува ова прашања.
Судот рече дека неплаќањето претставува систематски проблем во цела БиХ и й нареди на владата да загарантира дека сите неподмирени исплати ќе бидат извршени во рок од шест месеци од конечната пресуда.
Шефицата на Претставничката канцеларија на БиХ, Моника Мијиќ, рече дека има 1,350 правни случаи во име на 13.500 штедачи.
БиХ им надоместува на штедачите во висина од 1,15 милиони евра.
„Сите обврзници се сега издадени за пресудата на Судот и ...
[владите на ентитетите] сега редовно вршат готовински исплати во согласност со легислативата на државата“, рече Мијиќ.
По пресудата за Суљагиќ, „сите други слични судски постапки беа откажани од ЕЦХР на истата основа“, рече таа.
Канцеларијата моментно се занимава со големиот случај против БиХ во врска со девизните заштеди во филијалите на словенечката Љубљанска банка и српската Инвест банка, кои некогаш работеа низ цела Југославија.
Овој случај на крајот може да биде решен преку договор за наследство меѓу поранешните југословенски републики, иако никој не очекува тоа да се случи.
Во 2001 година претставниците на поранешните југословенски републики потпишаа меѓународен договор заедно со шефот на Канцеларијата на високиот претставник (КВП) во тоа време, Волфганг Петрич.
Во истиот, потписниците ветија дека „ќе ги заштитат и ќе им ги вратат старите заштеди на граѓаните на БиХ“.
Нишиќ вели дека КВП досега не ја исполни својата обврска.
