30/10/2007
Од Беким Греичевци за Southeast European Times во Приштина - 30/10/07
Албанските политичари, српската влада и меѓународната заедница мора да дејствуваат сега за да осигурат дека процесот на решавање на статусот на Косово нема да ја дестабилизира соседната Прешевска долина, вели Меѓународната кризна група (МКГ) во извештајот објавен на 16-ти октомври.
„Србија:
Одржување на мирот во Прешевската долина“, последниот извештај на бриселската експертска група, ги проучува чекорите што треба да се преземат за потенцијалната независност на Косово да не му наштети на претежно успешниот случај на решение на кризата преку границата во јужна Србија.
Во мај 2001 година, делумно поради силното посредство на НАТО, Прешевската долина беше вратена под контрола на српската влада, со што беше ставен крај на нападите од низок степен на етничките Албанци, кои траеја околу 17 месеци, во три општини источно од косовската гранична линија.
Албанците го потпишаа, како што се нарекува „Кончуљскиот договор“ и ветија дека „ќе ја демилитаризираат, демобилизираат, разоружат и расформираат“ Ослободителната војска на Прешево, Бујановац и Медвеѓа.
Во замена за тоа, тие добија гаранции дека нивните борци ќе бидат амнестирани, дека на бегалците ќе им се дозволи да се вратат, дека ќе се формираат мултиетнички полициски сили и дека Албанците ќе се интегрираат во јавните институции од кои се исклучени со децении.
МКТ вели дека е постигнат приличен напредок во долината, дека нема некои поголеми инциденти веќе повеќе од три години, но тензиите продолжуваат поради високата невработеност и несигурноста.
„Има многу жалби на двете страни“, рече Џејмс Лајон, висок балкански советник на МКГ.
„Албанците сметаат дека мирот не стави крај на тензиите со српските безбедносни сили и сакаат да ја присоединат долината со Косово, додека Србите сметаат дека Албанците се нелојално, иредентистичко малцинство.“
„Косовската несигурност и недостатокот на јасна политика од страна на Белград ги попречува потребните промен“, вели Сабине Фрејзер, програмски директор на МКГ Европа.
„Сите партии мора да работат на развивањето на прешевската економија и да се погрижат косовските настани да не го попречуваат напредокот.“
Групата препорача серија чекори што треба да се преземат за да се спречи дестабилизација на Прешевската долина.
Според МКГ амбасадите на земјите од Контакт-групата -- Франција, Германија, Италија, Русија, Велика Британија и САД -- во Белград и ОБСЕ треба континуирано да ги повикуваат сите партии во јужна Србија да се воздржат од насилство, без оглед што ќе се случи во Косово.
Во извештајот, исто така, се повикува КФОР да ги спречи безбедносните сили, како официјални, така и неофицијални, да му се одмаздуваат на албанското население во јужна Србија во случај Косово да прогласи независност.
Албанските политичари во Прешевската долина треба да учествуваат во српскиот политички живот, особено на националните избори, и да избегнуваат провокативно изложување на албански национални симболи, вели МКГ.
