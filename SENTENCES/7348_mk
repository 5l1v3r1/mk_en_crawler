06/09/2012
Мухамет Брајшори за Southeast European Times во Приштина -- 06.09.12
Mногумина го сметаат jужниот косовски град Призрен за едно од најубавите места во земјата. 
Во него се наоѓаат голем број историски градби, вклучително и стари џамии и цркви кои ги привлекуваат посетителите што сакаат да ја искусат богатата култура и разновидност на градот.
Но, некои велат дека новата градежна активност и недостатокот на општински надзор во историскиот центар на градот се закануваат да го уништат имиџот и привлечноста на Призрен.
ЕЦ Ма Ндрише е невладина организација за која членовите велат дека работи на заштита и негување на тој имиџ и културно наследство. 
Според групата, локалните власти издале 62 градежни дозволи во историскиот центар на градот Призрен, од кои 80 отсто не одговараат на градежните прописи и/или условите за издавање лиценца.
Културата е важен фактор за Призрен, дури и за неговиот економски развој, изјави заSETimes Хајрула Чеку, извршен директор на ЕК Ма Ндрише.
„Сакаме Призрен да се врати во својот претходен облик, да биде повторно град -- град каде што културата е основна карактеристика на развојот на градот и каде што почитта за културното наследство започнува со семејното образование до политиките на локалната власт“, рече Чеку.
„Од своето формирање во 2006 година ЕЦ Ма Ндрише е активно вклучена во зајакнувањето на активното граѓанство за влијание врз јавната политика на локално ниво, со особен фокус на културната политика“, објасни Чеку. 
„Организацијата има за цел да постигне одговорно граѓанство и да ја употреби културата како инструмент за развој на локалната економија.“
Дел од нивната активност е да ја следат работата на општината Призрен. 
Во многу случаи тие јавно проговорија за буџетските трошења на високите функционери, вклучително и градоначалникот. 
За да создадат транспарентност, тие ги објавуваат своите откритија онлајн.
Загрижена за ситуацијата со урбанистичкото планирање и со расположливиот простор во градот, оваа невладина организација ги следи трендовите со различните градежни дозволи и со урбанистичките проекти финансирани од општинскиот буџет.
Две од иницијативите на ЕЦ Ма Ндрише вклучуваат спречување на уништувањето на киното во градот и поддршка на конзервацијата и развојниот план за Призрен, усвоен во 2008 година. 
За промовирање на овие иницијативи, невладината организација соработува со филмскиот фестивал Докуфест за прикажување на документарни филмови пред средношколците.
Некои локални власти во Призрен изразија лутина поради работата на ЕЦ Ма Ндрише, и на тоа што се ставени под лупа.
„Информациите на ЕК Ма Ндрише во врска со нашата општина честопати се неточни и шпекулативни, инаку ние сме отворени за соработка“, изјави заSETimes портпаролот на општина Призрен, Имер Бериша.
„Ние сме против неодржливите опсервации на оваа движење во многу случаи и бараме поголема точност од нивна страна, бидејќи јавноста е погрешно информирана“, рече тој.
ЕК Ма Ндрише истакна дека буџетските трошења на Призрен и социо-економската состојба на неговите граѓани остануваат предизвик кој треба да се реши. 
Според невладината организација, секој втор граѓанин на Призрен живее во сиромаштија, поради што општинските власти мора да бидат внимателни во врска со трошоците.
„Најголемиот недостаток на локалната власт е управувањето со јавните средства и, во нашиот последен извештај, ние заклучивме дека практиката на големо општинско трошење на властите е спротивна на социјалните и економските реалности на граѓаните на Призрен“, рече Чеку.
Според Бериша, властите се отворени за дискусија во врска со трошењето, тврдејќи дека корупцијата не е дури ни дел од равенката, бидејќи „не ја зафатила општината“.
ЕЦ Ма Ндрише води движење кое повикува на истраги за градежните проекти, ветувајќи дека ќе продолжат со својата работа за создавање потранспарентен Призрен и за подобрување на имиџот на градот.
„Нашиот фокус е градоначалникот, урбанизмот и културниот сектор“, рече Чеку.
Со овластување на окружниот обвинител Силе Хоџа, косовската полиција отпочна истрага за повеќе градежни проекти на општината, за кои се вели дека се подготвени надвор од урбанистичкиот план.
Многу локални граѓани ја поддржуваат акцијата, велејќи дека градот го изгубил својот стар имиџ што го имаше во минатото.
Ќазим Имери (55) заSETimes изјави дека иднината на Призрен лежи во рацете на младото население и неговите дејства против незаконските активности.
„Дури и во минатото, младите во Призрен беа познати по својата активност во општеството и она што тие го прават сега со општината и другите активности треба да се поздрави“, рече Имери.
Сограѓанинот Шарзиване Хасанај рече дека градот мора да се зачува како главен град на културата на Косово, но за тоа се потребни повеќе напори на локалните власти и граѓаните.
„Мора да се направи многу, но најпрво мораме да се избориме против ова лудо градење во градот и да се бориме против корупцијата“, рече Хасанај за SETimes. 
„Потоа, градот ќе има подобри шанси да добие нов имиџ и да стане она што сите ние го сакаме за главниот град на културата на Косово.“
