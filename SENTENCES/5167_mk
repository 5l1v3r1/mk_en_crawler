06/10/2009
Анализа на Хари Цанис за Southeast European Times во Атина – 06/10/09
ПАСОК ѝ зададе удар на владејачката централодесничарска партија Нова демократија (НД), предводена од Костас Караманлис, на предвремените избори во неделата (4-ти октомври).
Сега ПАСОК, предводен од Јоргос Папандреу, мора да го сврти своето внимание на односите со своите два соседи -- Турција и поранешната југословенска република Македонија, како што ја нарекува Грција.
„Папандреу има многу поглобален поглед и сака поголема улога [за Грција] во ЕУ“, рече во понеделникот политичкиот аналитичар Јоргос Кирцос.
ПАСОК, најверојатно, ќе остане на курсот на поранешната влада, во поглед на спорот околу името со Македонија, според Кирцос.
Атина врши притисок нејзиниот сосед да додаде географска одредница, како што е „север“, на своето име во сите меѓународни односи.
Според колумнистот на Катимерини Пачос Мандравелис, пак, македонската влада, најверојатно, нема да го прифати ова барање.
Некои експерти веруваат дека горливото и честопати нејасно прашање на името, може да стане негативен фактор кога станува збор за европската интеграција на регионот.
Кирцос, исто така, рече дека нема да има голема промена во политиката на земјата кон другата земја-кандидатка за ЕУ, Турција.
Акцентот ќе остане на тоа да се осигури дека Анкара ги исполнила сите свои услови за пристапување.
Папандреу беше остро критикуван од поранешната грчка влада, која ја обвини поранешната министерка за надворешни работи, Дора Бакојани, дека „се откажала“ од грчкото право на вето за попречување на кандидатурата на Турција за ЕУ откако земјата одби да исполни одредени критериуми.
Сепак, Кирцос верува дека владата на Папандреу и понатаму ќе вели „да“ за ЕУ-патувањето на Турција, знаејќи дека другите во европската заедница велат „не“.
Во реалноста, пристапувањето на Турција не се очекува во скоро време, и Грција нема што да загуби со заземањето помирлив став.
Запрашан за уверливата победа на ПАСОК, Кирцос рече дека тој и другите аналитичари биле изненадени поради тоа што партијата победила со големо мнозинство.
„Грчките гласачи испратија порака дека сакаат динамична и ефикасна влада“, рече тој.
Во поглед на другите партии, најголем победник беше десничарската партија Народен православно движење (ЛАОС) (со 5,63 отсто од гласовите и 15 пратеници), која е позната по заземањето тврди ставови во однос на националните прашања.
Кирцос истакна дека со оглед на тоа што партијата и нејзиниот основач, поранешниот заменик-претседател на НД и некогашен пратеник Јоргос Карацаферис, вклучуваат одредени „ултра-конзервативни“ елементи, таа е претежно популистичко, флексибилно и опортунистичко политичко средство.
