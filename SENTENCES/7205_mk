06/04/2012
Светла Димитрова за Southeast European Times во Софија -- 06.04.12
Европската комисија (ЕК) им даде на Бугарија, Романија и шест други земји на ЕУ рок до крајот на април да ги пренесат задолжителните прописи за либерализација на пазарот на електрична енергија и гас на ЕУ во сопствените национални легислативи. 
Осумте земји добија предупредување дека може да се соочат со правно дејство во Европскиот суд на правдата ако не ги исполнат своите обврски.
„Отворањето на енергетските пазари за конкуренција е клучно за конкуренцијата на економијата на ЕУ во целина“, се вели во изјавата на ЕК од 27-ми февруари.
Сите земји-членки на ЕУ требаше да ги вклучат директивите за електрична енергија и гас од Третиот пакет за енергетска либерализација во својата домашна легислатива до 3-ти мај 2011 година.
Една година по крајниот рок, Бугарија, Кипар, Луксембург, Холандија, Романија, Словачка и Шпанија, треба доправа да ги применат потребните реформи во овие полиња, додека Естонија не го информираше Брисел за какви било чекори кон усвојување на правилата за пазарот на гас, истакна ЕК.
Повикувајќи ги осумте земји да преземат итно дејство, ЕК објави дека има дава уште два месеци за да ги преземат неопходните мерки.
Како одговор на предупредувањето на ЕУ, Јоргос Шамас, претседател на Кипарската енергетска регулаторна управа (ЦЕРА), посочи дека потребниот закон за електричната енергија ќе биде наскоро донесен. 
Тој, исто така, го објасни доцнењето со пренесувањето на директивата на ЕУ за гасот со откритието минатата година дека има наслаги на природен гас покрај јужниот брег на островот.
„Мислам дека ако властите работат усогласено, можеме да й докажеме на ЕУ дека се движиме во вистинската насока; за нас, основното правило е ЦЕРА да го има потребното овластување за вршење на својата улога“, Сајпрус мејл ја цитираше изјавата на Шамас на крајот од февруари.
Бугарското Министерство за економија, енергија и туризам објави дека владата ги одобрила потребните амандмани на законот за енергија во средината на јануари и го поднесла предлог-законот во парламентот. 
Измените се очекува да бидат усвоени овој месец.
Клучниот услов на директивите за електрична енергија и гас на ЕУ предвидува одвојување на енергетското производство и дотурот од преносните активности, заради елиминирање на судирот на интереси, промовирање на инвестициите и спречување дискриминаторско однесување.
За да ја исполнат таа обврска, земјите-членки може да избираат меѓу една од трите опции: целосна сопственичка поделба; независен систем оператор надвор од вертикално интегрираното претпријатие; или независен преносен оператор во претпријатието, но со доволно гаранции за неговата независност.
Бугарија веќе направи избор и сега треба да продолжи со процесот на реструктуирање, вели Јана Георгиева, која е задолжена за политиката и истражувањето во Институтот за енергетски менаџмент, софиска експертска група.
Трансформациите во областа на електричната енергија ќе бидат посложени отколку оние во гасниот сектор, каде што Булгартрансгас веќе ја поседува мрежата за пренос на гас и не е подружница на јавниот добавувач, Булгаргас.
Операторот на електричниот систем (ЕСО) е подружница на бугарското државно Национално претпријатие за електрична енергија (НЕК). 
Неговите бројни активности вклучуваат генерирање и пренос на електрична енергија, како и дотур.
„Со избраниот модел, сопственоста на преносната мрежа мора да биде префрлена на ЕСО, кој моментно управува под договор со НЕК. 
Покрај тоа, ЕСО мора да се доведе во еднаков статус со НЕК, како директна подружница на Бугарскиот енергетски холдинг“, рече Георгиева за SETimes.
Целта на Пакетот за енергетска либерализација, рече таа, е да се отвори енергетското производство, дотурот и трговијата за конкуренцијата, но не и преносните мрежи.
„Тука нема простор за конкуренција. 
Преносните мрежи се сметаат за природни монополи“, рече таа за SETimes. 
„Никој не гради паралелни мрежи [на нив]“, бидејќи тоа е обично многу скапо.
Романската влада поднесе предлог-закон за електричната енергија во парламентот во средината на март, вклучително и календар за фазното елиминирање на регулираните цени на електричната енергија до 2013 година за индустриските потрошувачи и до 2017 за домаќинствата.
„Откако парламентот ќе го одобри овој предлог-закон, ќе можеме да кажеме дека ова е календарот што треба да се следи“, рече за новинарите на 16-ти март Јилиу Плавети, претседател на Националната енергетска регулаторна управа на земјата. 
„Претпоставуваме дека пазарот ќе функционира апсолутно природно; конкурентната средина ќе се развие. 
Затоа не гледаме неопходност за какви било големи покачувања на [цената].“
