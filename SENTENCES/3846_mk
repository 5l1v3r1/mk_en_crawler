18/10/2007
Од Горан Трајков за Southeast European Times во Скопје – 18/10/07
Погребот на македонската поп-ѕвезда Тоше Проески се одржа во средата (17-ти октомври), датум кој владата го прогласи за ден на жалост за младата ѕвезда која загина во автомобилска несреќа во вторникот во Хрватска.
Проески (26), спиел на предното совозачко седиште од неговиот СУВ за време на несреќата која се случила во раните утрински часови -- неговиот возач Ѓорѓи Ѓорѓевски и менаџерката Лилјана Петровиќ биле исто така во возилото.
Истражителите велат дека автомобилот СУВ на Проески возел брзо и удрил во задниот дел на камион на автопатот Белград-Загреб, во близина на Нова Градишка во Хрватска.
Проески загинал на лице место, додека возачот и менаџерката претрпеле повреди.
Обожавателите во Македонија и низ целиот регион беа шокирани од неговата смрт.
Илјадници се собраа во Скопје да му оддадат последна почит на пејачот, чии хитови се слушаа низ целиот регион.
Проески го сними својот прв албум на 18 години.
Тој ја претставуваше Македонија на Евровизија во 2004 година, истата година кога беше назначен за амбасадор на добрата волја на УНИЦЕФ.
„Сите ние не можевме, а да не го сакаме Тоше Проески“, рече македонскиот претседател Бранко Црвенковски, изразувајќи му сочувство на семејството на пејачот.
Посмртните останки на Проески беа донесени во вторникот вечер од Хрватска со хеликоптер.
Државниот погреб, на кој присуствуваа илјадници, меѓу кои и премиерот Никола Груевски, се одржа во средата.
„[Проески] ги врати вредностите и надежта во оваа земја, со патот на успех изграден со силна волја и љубов.
Тоше почина како што и живееше -- сонувајќи за подобар свет“, рече Груевски.
Американската амбасадорка во Македонија, Џилијан Миловановиќ, изрази длабоко сочувство до „пријателите на Тоше, семејството и македонскиот народ“.
Проески беше погребан на гробиштата во неговиот роден град Крушево.
„Тажиме по него бидејќи го изгубивме нашиот најдобар, најталентиран млад човек, чиј глас ја прослави Македонија.
Го загубивме во време кога ни требаат повеќе луѓе како Тоше и неговата кроткост.
Македонија и Балканот загубија ангел“, рече архиепоскопот Стефан, поглавар на Православата црква на земјата, на литургијата во средата.
