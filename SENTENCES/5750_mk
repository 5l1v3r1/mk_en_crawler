23/11/2010
Од Барис Јилмаз за Southeast European Times -- 23/11/10
Разговорите за пристапување на Турција во ЕУ постои ризик веднаш да пропаднат поради кипарскиот спор и француското противење на полноправното членство за Турција. 
Без важен пробив, процесот ќе биде прекинат на крајот од 2011 година.
Голем дел од турската јавност веќе изгуби интерес. 
Во 2004 година 73 отсто од Турците сметаа дека членството во ЕУ претставува добра работа, но тој број се намали на 38 отсто до 2010 година. 
Одлуката на ЕУ да понуди безвизно патување за скоро сите балкански држави, оставајќи ја Турција исклучена, ги налути Турците и го продлабочи нивното верување дека нивната земја никогаш нема да влезе во ЕУ.
„Тешко е да се поверува дека сте навистина добредојдени во Унијата кога на граѓаните не им се верува дури ни за патување без сложениот, скап и понекогаш понижувачки процес на проверка во конзултатите“, рече претседателот на берлинската Иницијатива за европска стабилност (ЕСИ), Гералд Кнаус, за SETimes.
„Во време кога турските граѓани очајно сакаат да видат нови сигнали на посветеност и добра волја од Европа, ЕУ мора да й понуди на Турција патоказ за укинување на визниот режим“, рече тој, додавајќи дека тоа ќе ја зголеми поддршката за процесот на ЕУ и реформите во Турција. 
„Ова ќе биде виагра за процесот на членство.“
Од сите земји-кандидатки, Турција останува единствена без официјален патоказ за ЕУ кон безвизниот режим. 
Претставниците на ЕУ велат дека до неодамна отсуството на договор за реадмисија меѓу ЕУ и Турција претставуваше клучна пречка за ваквиот патоказ.
Седумгодишните преговори за документот сега се приближуваат до крајот. 
Според договорот за реадмисија, Турција ќе биде принудена да ги враќа граѓаните кои нелегално престојуваат во држава од ЕУ, како и државјани од трета земја и лица без државјанство, кои ќе биде откриено дека влегуваат во ЕУ преку Турција.
За разлика од помалите балкански држави, Турција има население од повеќе од 72 милиони и голем број невработени. 
Земјата, исто така, е една од главните транзитни правци за меѓународниот шверц со луѓе.
„Ризикот ќе биде решлив ... 
визната либерализација не значи право на работа“, рече Кнаус.
Според ЕСИ, со визниот патоказ Турција ќе ја зголеми соработката со ЕУ за безбедносните прашања, и уште повеќе ќе ја подобри својата состојба со човековите права и недискриминаторските политики, така што ниту еден суд во ЕУ нема да мора да им дава азил на турските граѓани, бидејќи повеќе нема да има никаква потреба.
Ченгиз Актар, претседател на Одделот за односи со ЕУ во Универзитетот Бахчешехир вели дека потегот на ЕУ кон визната либерализација е исклучително важен, но се сомнева дека ќе стане реалност.
„Визната либерализација и потегот на ЕУ за решавање на загриженоста на Турција во врска со функционирањето на Царинската унија се клучните точки што можат да ја повратат довербата и да го заживеат процесот на ЕУ“, рече тој за SETimes.
Според Актар, еден од изворите на лутина меѓу Турците е неуправувањето со очекувањата, ситуација разгорена од некои политичари и медиуми.
„Мора да се биде внимателен и да не се создаваат лажни очекувања во јавноста. 
Се чини дека визната либерализација, ако и откако ќе биде договорена, ќе важи само за бизнисмените, научните работници и студентите. 
Ова мора да се каже од почеток“, предупреди Актар.
