09/11/2012
Младен Драгојловиќ за Southeast European Times во Бања Лука -- 09.11.12
Додека скијачите во регионот желно го чекаат првиот голем снег, зимските центри се подготвуваат, со надеж дека ќе го зголемат бројот на посетители, и покрај економската криза.
Многу сериозни љубители на скијањето ќе ги поминат своите одмори во странство, особено во Словенија и Австрија.
Но, голем дел ќе бидат принудени, поради екононските ограничувања, да побараат центри близу до дома, велат властите.
Скоро сите големи градови во регионот, со исклучок на Белград, лежат во радиус од 50-километри од некој ски-центар.
Сараево ги има Олимписките планини Јахорина, Игман и Бјелашница, а Бања Лука ја има Козара, Власиќ и Купрес.
Најблиските планини на Белград се Златибор и Копаоник.
Ова лето центрите ги подготвија патеките и ски-лифтовите, а на некои планини беа направени и реновирања.
Ски-центарот Јахорина во Босна и Херцеговина (БиХ) додаде уште еден ски-лифт шестосед, за да обезбеди минимално време на чекање за своите повеќе од 12.000 метри скијачки патеки.
Подземна гаража беше, исто така, додадена во близина на најголемата скијачка патека, Пољице.
Програмата за реновирање од 21 милиони евра за Јахорина, која почна во 2008 година за подобрување на условите на патеките и проширување на туристичката понуда, ќе заврши на крајот од оваа година.
Иако нема проценки за оваа туристичка сезона, резервациите се веќе изедначени со минатата година, која донесе 1,23 милиони евра -- што ја стави Јахорина меѓу најпосетените ски-центри во регионот.
„Со сите овие подобрувања, Јахорина ќе ја врати старата слава и ќе заземе водечка позиција меѓу ски-центрите во регионот“, рече за SETimesЗорица Стојановиќ, портпаролка на ОЦ Јахорина.
Но, целта е висока со оглед на конкуренцијата.
Блиските ски-центри, Бјелашница и Игман, со кои управува ЗОИ 84, се поврзани со Јахорина.
Трите планини беа домаќини на Зимските олимписки игри во 1984 година.
Претпријатието за управување со центарот ќе инвестира околу 6 милиони евра оваа година во реновирање.
Планираните подобрувања вклучуваат подолги скијачки патеки, додавање неколку ресторани и хотели и модернизација на пешачките патеки и другите рекреативни центри.
„Во согласност со нашите инвестиции, очекуваме повеќе туристи оваа година.
Тие ќе имаат најдобри можни услови за скијање“, рече за SETimesМуамера Сехиќ, портпаролка на ЗОИ 84.
По конфликтите во 1990-тите трите беа поделени -- Јахорина ја доби Република Српска, а другите два ги доби Федерацијата на БиХ.
Сехиќ рече дека се надева оти планинските центри повторно ќе се здружат како заедничко претпријатие.
Интеграцијата е логична, рече таа, бидејќи сите три се дел од истиот планински венец, но се поделени по линии на ентитетите.
„Тоа зависи од политичарите;
тие мора да признаат дека тоа е неопходно.
Веќе имавме добра соработка, можеби следната година ќе издадеме заеднички скијачки пропусници за сите три центри“, рече Сехиќ.
Ски-центарот Копаоник, со кој управува Ски-центри Србија, исто така очекува подобра сезона.
Како што рече Ана Јовановиќ, портпаролка на Ски-центри Србија, рече дека последната сезона на Копаоник беше успешна.
Центарот продаде 108.000 ски-пропусници -- 30 отсто повеќе од 2010.
Копаоник, заедно со ски-центрите Златибор и Стара Планина, од кои сите се под управа на Ски-центри Србија, заработи 4,2 милиони евра минатата година.
„Скијачките патеки на Копаоник целосно се покриваат со снежни топови, така што не зависиме воопшто од природниот снег“, рече таа за SETimes.
Скијачот Душко Мариќ од Бања Лука изјави заSETimes дека оваа сезона, како и порано, планира да оди на скијање, но не одлучил каде.
„Ски-центрите во регионот имаат предност бидејќи не се толку далеку.
Но, тие не можат да се натпреваруваат со центрите во Австрија, Италија или Словенија“, рече Мариќ.
Сепак, Мариќ рече дека ако продолжат со реновирањата, регионалните ресорти може да станат конкуренција на центрите во ЕУ.
