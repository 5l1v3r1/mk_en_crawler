06/02/2006
Од Кристина Чук за Southeast European Times во Загреб -- 06/02/06
Хрватската влада спроведува истрага за продажбата на околу 5.100 ракети на Македонија во 2001 година. 
Трансакцијата, која резултираше со загуба од повеќе од 2 милиони евра за хрватското Министерство за одбрана, беше обелоденета по повеќе од четири години од нејзиното случување.
„Ѓуро Ѓаковиќ - Алатница“, хрватскиот производител на воена опрема, преговарал за продажба на ракети на Македонија. 
Сепак, претпријатието не ја имало потребната количина ракети на располагање, така што истите „ги позајмило“ од хрватската војска. 
Ракетите стари пет години биле потоа обновени и пренесени во Македонија како нови ракети.
Средствата од продажбата никогаш не му се исплатени на хрватското Министерство за одбрана, ниту, пак, рактерите се вратени во Хрватска. 
Еден армиски офицер ги пријави исчезнатите ракети во воената полиција, но не беа преземени понатамошни дејства.
Поранешниот министер за одбрана, Јозо Радош, потврди дека биле позајмени ракети од страна на „Ѓуро Ѓаковиќ - Алатница“, но негираше дека имал какви било сознанија за тоа што понатамо се случило со нив.
Во тоа време во Македонија се случуваше меѓуетнички конфликт. 
Продажбата го прекрши ембаргото на продажба на оружје, кое ја опфати не само Македонија туку и сите поранешни југословенски републики.
Министерот за одбрана, Берислав Рончевиќ, го пријави случајот во канцеларијата на државниот обвинител, која започна истрага. 
„Во тек е истрага во канцеларијата на загребскиот жупански обвинител, цивилната и воената полиција“, Вечерњи лист ја објави изјавата на Мартина Михордин, портпаролката на канцеларијата на државниот обвинител.
„Тоа беше криминал и институциите треба да откријат кој е виновен“, рече хрватскиот претседател Стипе Месиќ.
Скандалот ги вознемири Хрватите, не само поради очигледната кражба, туку и поради тоа што вооружените сили на нивната земја очигледно не знаеле за исчезнувањето на илјадници смртоносни ракети.
