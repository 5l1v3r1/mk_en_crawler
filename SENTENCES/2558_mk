20/10/2005
Од Ерлис Селимај за Southeast European Times во Тирана -- 20/10/05
Aлбанија треба да продолжи со реформскиот процес и да преземе понатамошни мерки за зајакнување на владеењето на правото, рече американскиот заменик помошник-секретар во Бирото за европски и евроазиски прашања, Розмари А. 
Дикарло, за време на посетата на Тирана претходно овој месец. 
Таа е една од највисоките американски функционери кои ја посетиле земјата од доаѓањето на власт на новата влада предводена од Демократската партија.
Во разговорите со премиерот Сали Бериша и со други официјални претставници, Дикарло ја истакна важноста на соодветното функционирање на државните институции за процесот за евроатланска интеграција и развојот на пазарната економија.
Информирајќи ја Дикарло за владината програма за следните 100 дена, Бериша ја истакна важноста на намалувањето на даноците за малите бизниси и за либерализацијата на високото образование -- две од клучните ветувања во предизборната кампања на неговата партија.
Дикарло ја потврди поддршката на Вашингтон за обидите за спречување на корупцијата во јавната администрација, реформата на судскиот систем и елиминирањето на конфликтот на интересите. 
Таа и Бериша се согласија околу итната потреба за решителна борба против организираниот криминал и трговијата со луѓе.
Посетата се случува во време која американската амбасадорка, Мерси Рис, го претстави извештајот на Стејт департментот за трговијата со луѓе за 2005 година. 
По четврти пат едноподруго Албанија е рангирана во втората група држави -- оние чии влади не ги исполнуваат минималните стандарди на Одредбата за заштита на жртвите од трговијата со луѓе од 2000 година, но кои вложуваат значителни напори за тоа.
Косово, евроатланската интеграција и странските инвестиции, исто така, беа на агендата на разговорите помеѓу Дикарло и албанските официјални претставници. 
Бериша й рече дека Албанија ќе одигра важна улога во обезбедувањето на мирот и стабилноста на Балканот, додека министерот за надворешни работи, Бесник Мустафај, ја информираше за чекорите што се преземени за членството во НАТО. 
Тој, исто така, вети дека Албанија ќе остане силен партнер во антитерористичката коалиција, вклучувајќи го и својот придонес со војници во операциите во Ирак и Авганистан.
На економски план, Дикарло ја охрабри Албанија да стори повеќе за странските инвестиции.
„Голем број американски претпријатија се заинтересирани за инвестирање во Албанија и тие сакаат соодветна бизнис клима за тоа“, рече Дикарло. 
Мустафај рече дека владата ќе ја направи „економската дипломатија“ свој приоритет.
