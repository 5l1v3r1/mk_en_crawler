20/03/2006
Од Антонио Прленда за Southeast European Times во Сараево – 20/03/06
На почетокот од овој месец, над 4000 гледачи во олимписката сала Зетра во Сараево ја поздравија младата босанска режисерка Јасмила Жбаниќ и нејзиниот филм „Грбавица“, добитникот на наградата Златна Мечка на овогодинешниот Берлински филмски фестивал.
Официјалната европска премиера, одржана на 1-ви март во салата изградена за Зимските олимписки игри во Сараево 1984-та година, беше најголемото филмско прикажување организирано досега во Сараево.
Тоа беше кулминација на славењето кое почна низ цела Босна и Херцеговина (БиХ) на 19-ти февруари, кога филмот ја освои наградата Златна Мечка на Берлинскиот Фестивал.
„Грбавица“, дебитантскиот игран филм на Жбаниќ, претставува драматизација на агонијата на жените силувани како дел од етничкото чистење за време на конфликтот во БиХ 1992-1995.
Во приказната се зборува за една самохрана мајка по име Есма која ја одгледува својата 12-годишна ќерка Сара во повоено Сараево.
Проблемите кои произлегуваат од една училишна екскурзија ја наведуваат Сара да почне да се распрашува за минатото на својата мајка, а на крајот доаѓа до болни одговори.
„Навистина не сакав да направам филм кој би имал политичка тема“ изјави 31-годишната Збаниќ за Southeast European Times во Сараево каде што живее со нејзиниот сопруг и 5-годишната ќерка.
„Не сакав да ја вметнам секојдневната политика во него.
Сакав само да го прикажам односот помеѓу мајката и ќерката“.
За БиХ, земја која се наоѓа во тешка економска ситуација како последица на војната, наградата од Берлин дава надеж дека може да се најде поле во кое Босанците можат да се натпреваруваат со светот.
„Има премногу работи во нашата земја кои не се одвиваат како што треба“, рече Жбаниќ.
„И сеуште голема грешка е тоа што луѓето мислат дека работите се такви какви што се и дека ништо не може да се смени.
Јас мислам дека еден човек може да смени многу.
Секој од нас има позитивна енергија која треба да ја ослободи.
Треба само навистина да веруваш во работите што ги правиш“.
Освен нејзиниот филмски успех, луѓето од Сараево добро го прифатија и говорот на Збаниќ на доделувањето на наградите во Берлин, за време на кој таа ги потсети гледачите дека обвинетите воени злосторници Радован Караџиќ и Ратко Младиќ -- главните архитекти на етничкото чистење во БиХ -- се сеуште на слобода.
„Кога заврши филмот и кога видов дека луѓето се возбудени, сакав да го искористам тој момент за да кажам нешто што е многу болно за мене како граѓанка на Сараево.
Факт е дека 14 години по започнувањето на војната, луѓето сеуште не можат да ги уапсат двајцата мизерни воени злосторници.
Ова е крајно фрустрирачко за нас кои живееме во градот кој беше систематски уништуван секојдневно во агресијата“, изјави Жбаниќ за SETimes.
„Во 1992-та година кога слушнав за масовните, систематски силувања и се запознав со некои од жртвите, сфатив дека сакам да направам нешто околу тоа.
Грбавица е дел од Сараево, спроти мојата зграда, кој беше освоен од страна на Босанските Срби во 1992-та година.
За време на целата војна го гледав како опасност за мене и мојата фамилија.
Но, истовремено чувствував тага за луѓето што живееја таму.
Истовремено чувствував ужасен страв и голема љубов за тој дел од градот.
Исто, името -- Грбавица -- звучи грубо, како и самата тема на филмот“, рече таа.
Деновиве, Жбаниќ е третирана како хероина во БиХ.
Организацијата на жените мачени за време на војната ја поздравија бидејќи таа успеа да му ја покаже на светот нивната болка.
Стотина деца од основното училиште во Грбавица ја дочекаа на аеродромот во Сараево при нејзиното враќање од Берлин, додека пак градските власти и ги доделија најзначајните награди -- наградата 6 Април и Клучевите од градот.
Емоционално силниот филм, исто така, наиде на топол прием на австриската премиера во Виена на 2 март.
Од посебна важност за Жбаниќ беше специјалното прикажување на филмот во главниот град на Србија и Црна Гора, Белград, каде „Грбавица“, исто така, доживеа успех.
„Среќна сум што луѓето го прифатија филмот“, рече Жбаниќ.
„Отсекогаш мислев дека наградите одат во рацете на луѓето кои прават голем број ремек-дела и се докажале себе си како добри уметници повеќе пати.
Затоа, малку ми е чудно бидејќи ова беше мој прв игран филм.
Филмот беше направен многу искрено.
Сите од екипата го дадоа својот максимум“.
„Прекрасно е тоа што луѓето го прифаќаат филмот.
Но, тоа не би било возможно без претходниот успех на режисерите во БиХ“, рече Жбаниќ, мислејќи на нејзините млади босански колеги Данис Тановиќ, добитник на наградите Оскар и Златен глобус, како и на наградата за најдобро сценарио во Кан;
Пјер Жалица, кој ја доби наградата Леопард во Локарно 2003-та година;
и Срѓан Вулетиќ, кој ја доби наградата Тигар во Ротердам во 2004-та година.
„Почнуваме од феноменалните режисери кои беа наши професори на академијата.
Филмовите на Емир Костурица се, исто така, зад нас.
Тоа беа фантастични филмови, дел од нашето детство, и од кои ја започнавме нашата работа“, рече таа.
Заради нискиот буџет за снимање на филмови во БиХ, „Грбавица“ беше во австриска-босанска-германска-хрватска копродукција.
Улогата на Есма ја толкуваше познатата српска актерка Мирјана Карановиќ.
Според Жбаниќ, филмот им даде можност на обичните луѓе и професионалците од регионот да се зближат, без оглед на секојдневната политика.
„Што се однесува барем до мојата генерација, ние секогаш бевме во контакт со луѓе од Хрватска и Србија“, рече таа.
„Се сеќавам кога Институтот Гете од Минхен ги повика режисерите од бивша Југославија да дојдат да се запознаат меѓу себе.
Кога отидовме таму, сите бевме како пријатели.
А, нашите домаќини беа шокирани од фактот дека седевме и пиевме заедно наместо да се караме.
Го потрошивме целиот буџет на дружење, бидејќи веќе се знаевме од порано.
„За секој филм премала работа е да биде само од БиХ, Хрватска итн.
Мислам дека имаме среќа заради фактот што сите зборуваме слични јазици на една поширока територија.
Затоа многу е полесно да бараш партнери за да направиш еден филм“, рече таа.
