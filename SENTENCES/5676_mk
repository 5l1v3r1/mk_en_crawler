20/12/2010
Од Јусуф Рамадановиќ за Southeast European Times во Сараево -- 20/12/10
Обвинителите во Босна и Херцеговина (БиХ) подигнаа обвинение против шест лица, под сомневање за тероризам и давање помош на извршителите на кривично дело.
Случајот се однесува на бомбашкиот напад од 27-ми јуни на полициска станица во Бугојно.
Еден полицаец беше убиен во нападот рано изутрина, а една жена од администрацијата се здоби со сериозни повреди.
Неколку други лица поминаа со помали повреди.
Штетата на објектот беше голема.
Обвинението, објавено во петокот (17-ти декември), го именува жителот на Бугојно Харис „Окс“ Чаушевиќ како главен обвинет.
Тој е обвинет за поставувањето на експлозивите.
Петмината други обвинети со него се Аднан „Маца“ Харачиќ, Насер Палисламовиќ, Емин Османагиќ, Харис „Хара“ Спаго и Неџад Кеско.
Некои медиуми јавија дека тој е поврзан со радикалното исламско вахабистичко движење.
Обвинетите „имале предумисла да убијат некои луѓе и да предизвикаат голема штета со местењето на нападот врз полициската администрација во Бугојно токму на денот кога почна да се одржува исламскиот верски настан во Ајватовица, знаејќи дека на овој ден, голем број полицајци ќе бидат присутни во зградата на полициската администрација во Бугојно заради обезбедување на овој голем верски наста“, се вели во обвинението.
Покрај обвиненијата за тероризам, Чаушевиќ беше обвинет и за наводни компјутерски кривични дела.
Обвинителите велат дека неговиот лаптоп содржел алатки за хакерство кои можат да се користат за пристап до заштитените системи на владините институции, како што е Судот на БиХ, Агенцијата за заштита на лични податоци, и Националното собрание на Република Српска.
„Со поседувањето на погоре споменатите вектори за пробив, тој се обидел да нанесе голема штета на институциите на БиХ“ и да предизвика сериозна дестабилизација, се вели во обвинението.
Обвинетиот негираше какви било криминални активности.
„Не сум терорист, јас сум најдобриот хакер во БиХ!“, наводно, рекол тој по апсењето во јуни.
„Ги проучувам компјутерските системи и правам интернет страници веќе со години.
Имам четири пензии, и тоа од Германија, Хрватска, Словенија и од БиХ.
Имам средства за живот.“
