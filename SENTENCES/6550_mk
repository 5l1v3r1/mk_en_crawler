09/08/2011
(Разни извори -- 05/08/11 - 09/08/11)
Двомесечната забрана за шорт-селинг тргувањето на Атинската берза влезе во сила од вторник изутрина (9-ти август), откако на почетокот од неделава главниот индекс на берзата падна на најниско ниво во последниве 14 години.
Објавувајќи ја својата одлука по завршувањето на сесијата во понеделникот, грчкиот регулатор на долгорочни хартии од вредност, Грчката комисија за пазарите на капитал, соопшти дека потегот бил поттикнат од вонредните околности и дека ќе биде на сила до 7-ми октомври.
„Одборот на комисијата за пазарот на капитал, по разгледувањето на вонредните околности на грчкиот пазар, одлучи да го забрани шорт-селинг тргувањето со акциите на Атинската берза“, Ројтерс го цитираше соопштението на комисијата.
Во шорт-селинг тргувањето, продавачот не ги поседува акциите, туку ги позајмува и продава, во очекување дека нивната вредност ќе се намали, кога таа или тој ќе можат да ги купат повторно по пониска цена и да ја задржат разликата.
Грчкиот регулатор одлучи да ја спроведе забраната во практика, откако генералниот индекс на Атина падна за 6 отсто во текот на понеделничката сесија, завршувајќи на 998,24 поени, со што падна под нивото на психолошки важната граница од 1.000 поени за првпат од јануари 1997 година.
Ова е третпат од почетокот на светската финансиска криза на крајот од 2008 година, телото да прибегне кон една ваква мерка.
Според претставниците на комисијата, првенствено надворешните инвеститори вршеле најголем дел од шорт-селинг активноста во понеделникот.
„Видовме континуирано зголемување во шорт-селинг позициите и маргиналните продажни нарачки што доаѓаат од шорт-позициите навистина влијаеја на пазарот“, Фајненшал тајмс го цитираше претседателот на регулаторното тело, Анастасиос Габриелидес.
Тој, исто така, посочи дека забраната би можела да биде укината пред 7-ми октомври.
Падот од понеделникот ја одразува серијата неодамнешни неповолни настани, од кои последниот е деградирањето за едно ниво на американскиот највисок должнички ААА рејтинг од страна на агенцијата за кредитен рејтинг Стандард енд пур (СиП) минатата недела.
Истото дојде по спиралната криза во Еврозоната која уште повеќе ја зголеми загриженоста дека и други задолжени членки на клубот од 17 држави, настрана од државите што веќе примија финансиска помош, Грција, Ирска и Португалија, може да имаат потреба од помош за спас, за да се избегне неподмирувањето на должничките обврски.
Само неколку дена по договорот од 21-ви јули за нов пакет помош за Грција од 109 милијарди евра, се зголемија стравувањата дека Италија и Шпанија, третата и четвртата по големина економија меѓу 17-те земји на ЕУ што го користат еврото, може да бидат вовлечени во сé пошироката должничка криза на областа.
Пакетот мерки кои требаше да ги убедат пазарите дека Еврозоната може да се справи со тековната криза не даде резултат.
Паниката предизвикана од објавата на СиП минатата недела не ја погоди само грчката берза, туку се рашири и на многу други берзи во понеделникот, вклучително и на оние во Бугарија, Србија и Турција.
Од трите земји, Бугарија се чини дека е последната што беше погодена, при што нејзиниот идекс на најквалитетни акции СОФИКС падна за 2,32 отсто, на 390,07 поени на затворањето на сесијата.
Во меѓувреме, српската и турската берза паднаа највеќе во текот на изминатите три години.
Српскиот Белекс15 индекс доживеа голем пад од скоро 5,9 отсто, завршувајќи на 639,33 поени на затворањето во понеделникот.
Разнишаната доверба на инвеститорите, исто така, го падна индексот на турската индикаторна Истанбулска берза за 7,1 отсто, најголем пад од октомври 2008 година, на 52.284 поени -- најниско ниво забележано од март минатата година.
