26/03/2013
Мишко Талески за Southeast European Times во Скопје -- 26.03.13
Од вкупно 275 европски аеродроми, скопскиот аеродром Александар Велики ја освои наградата за најдобар аеродром во Европа за 2012 година, во категоријата за два милиони патнички услуги годишно, што ја доделува Меѓународниот аеродромски совет.
Властите се надеваат дека наградата ќе донесе дополнителни инвестиции на аеродромот.
„Наградата ја покажува одлуката да се инвестира и да се претвори скопскиот аеродром во регионален центар, што ќе донесе долгорочна економска полза за Македонија и за регионот“, рече за SETimes Миле Јанакиески, македонски министер за транспорт.
Турското претпријатие ТАВ склучи 20-годишен менаџерски договор за скопскиот и охридскиот аеродром во март 2010 година. 
Вкупната висина на инвестицијата на ТАВ во двата аеродроми изнесуваше 120 милиони евра.
Скопскиот аеродром имаше скоро еден милион патници минатата година -- скоро една петтина повеќе отколку претходните три години заедно.
Сега аеродромот ќе прима дури четири милиони патници годишно и аналитичарите велат дека напорите за воведување евтини авионски линии, ќе го направат Скопје регионален центар во текот на следните неколку години.
„[Инвестицијата] ги зајакна тековните напори Александар Велики да стане водечи аеродром во регионот. 
Како резултат на тоа, македонските и граѓаните од регионот можат да летаат директно до европските дестинации за далеку поконкурентни цени“, рече за SETimes Мурат Орнекол, директор на ТАВ ерпортс.
Прашањата на патничките формулари на Меѓународниот аеродромски совет се однесуваат на квалитетот на искуството со полициската и царинската служба на аеродромот.
„Скопскиот аеродром Александар Велики доби високи оценки за својот брз и ефикасен патнички и царински контролен процес. 
Се бориме да обезбедиме комфор за патниците, покрај максималната безбедост, и драго ми е што професионализмот на аеродромскиот персонал се цени“, рече за SETimes Гордана Јанкулоска, министерка за внатрешни работи.
„Охрабрувачки е тоа што сè поголем број странски патници го користат аеродромот, со оглед на поволните летови и квалитетот на услугите“, додава Јанкулоска.
Виз ер, најголемиот нискобуџетен авиопревозник во Централна и Источна Европа, отвори претставништво во Скопје минатата година, со шест нови линии до Западна Европа, кои ќе транспортираат дополнителни 300.000 патници во првата година и ќе отворат 300 нови работни места во Македонија.
Другите аеродроми во регионот, исто така, се фокусираат на проширување преку инвестиции.
Српските цивилни авијациски власти очекуваат нови инвестиции оваа година за реновирање на белградскиот аеродром Никола Тесла, главниот центар на поранешна Југославија и пошироко. 
Проширувањето и реновирањето на аеродромската зграда, купувањето патнички мостови и изградбата на Српската куќа за промовирање на домашните брендови, се меѓу очекуваните подобрувања.
„Ќе инвестираме 40 милиони евра во текот на следните три години во аеродромската инфраструктура и ќе станеме најуспешен аеродром на Балканот, при што очекуваме да опслужуваме број на патници што Загреб и Љубљана го опслужуваат заедно“, рече генералниот директор на аеродромот Велимир Радосављевиќ.
Властите во БиХ ја реконструираа сараевската аеродромска зграда во 2001 година, вклучувајќи најнова технологија и опрема, што го стави главниот град на БиХ во позиција да се залага за аеродромски режим од милион патници годишно.
Сараевскиот аеродром опслужи 600.000 патници минатата година, 3 отсто помалку отколку во 2011 година. 
Властите велат дека помалите аеродроми, како оној во Мостар -- кој опслужи 80.000 патници во 2012 година -- преземаат повеќе авионски сообраќај и најверојатно ќе бидат проширени и реновирани.
„Засега не планираме проширување на терминалот со оглед на тоа што зградата е направена така да може да прима милион патници годишно, што е доволно [со оглед на актуелната побарувачка]“, рече за SETimes Алма Крниќ, портпаролка на сараевскиот аеродром.
Ситуацијата е слична и во Тиват, Црна Гора, кој го зголеми бројот на патници минатата година за 12 отсто, на 726.000 патници, престифнувајќи го аеродромот Голубовци во Подгорица.
