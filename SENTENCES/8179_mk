25/07/2011
Бојана Миловановиќ за Southeast European Times во Белград -- 25.07.11
Во 2003 година 72 отсто од населението го поддржуваше пристапувањето на земјата во ЕУ. 
Овој број падна на 57 отсто на почетокот од 2011 година.
„[Членството во] ЕУ се чини премногу нереално за Србија ... 
мене ме интересира како живеам и што можам да си дозволам, а дали Србија ќе биде дел од ЕУ не ми прави разлика“, вели 32-годишниот српски економист Дејан Трпковиќ за SETimes.
Јавното мислење денес покажува драстична разлика од пред неколку години. 
Актуелната владејачка коалиција -- предводена од Демократската партија на Борис Тадиќ -- победи на претходните избори и формираше коалиција врз основа на ветувањето дека ќе ја внесе Србија во ЕУ.
Намалената поддршка за европската интеграција стави многу политички прашања во преден план на јавната дебата. 
Во очекување на изборите закажани за првата половина на 2012 година, како јавното мислење за пристапувањето во ЕУ ќе ја промени српската политичка сфера?
Претставниците на владејачката коалиција велат дека не се плашат од престојните избори. 
Според нив, намалената поддршка за европската интеграција е нормална и се случила во сите земји-членки на ЕУ за време на процесот на пристапување.
Претставничката на Демократската партија, Нада Колунџија, коментира: „Не се откажуваме од нашата политика на европска интеграција, без оглед на фактот што граѓаните почнаа да губат ентузијазам. 
Сметаме дека членството во Европската унија е од државен, национален и економски интерес и е добро за сите српски граѓани“.
Колунџија рече дека актуелната влада можеби направи грешка со тоа што не ја објасни доволно ползата од членството.
„Во следниот период, ќе работиме на подобро претставување на таа врска пред граѓаните. 
Тоа нема никаква врска со изборната кампања, туку со нашата желба за мобилизирање на целиот наш капацитет за постигнување на нашата стратешка цел за членство во ЕУ што е можно поскоро“, додаде таа.
Членовите на опозициската Демократска партија на Србија (ДСС) се сметаат за најголеми евроскептици. 
Сепак, тие избираат да одат под друго име: „еврореалисти“. 
Партијата смета дека граѓаните дури сега почнаа да го гледаат вистинското лице на ЕУ.
Според портпаролот на ДСС Петар Петковиќ: „Сегашната власт ги мамеше граѓаните три години со нивната политика ,Европа нема алтернатива’. 
Граѓаните сега имаат три години искуство со ваквиот вид политика и сигурно ќе ги казнат на престојните избори“.
Тој вели дека владата ги намами граѓаните да веруваат дека брзото пристапување во ЕУ ќе води до подобар живот.
„Со оглед на тоа што ова не се случи, и државата е во сериозна криза, граѓаните почнаа да ги гледаат катастрофалните последици од политиката на актуелната влада“, додава Петковиќ.
Тој ја критикува владата за нејзиниот „сервилен“ став кон ЕУ, која, како што вели, сака да й одземе на Србија дел од нејзината територија. 
„Некој кој бара воспоставување добрососедски односи со Косово, кое е интегрален дел од нашата држава, не може да ни биде партнер“, вели Петковиќ.
Аналитичарот Дејан Вук Станковиќ смета дека ентузијазмот на јавноста за европската интеграција се губи поради тоа што актуелната влада не успеа да постигне конкретни резултати, и покрај нејзиното прекумерно говорење за членството во ЕУ.
„Владата вети дека ќе ја оствари кандидатурата и ќе почне разговори за членство на почетокот од нејзиниот мандат, не на крајот, како што е сега случајот“, објаснува Станковиќ.
Тој смета дека граѓаните нема да гласаат врз основа на реториката на следните избори, туку врз основа на резултатите.
