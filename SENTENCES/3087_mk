12/05/2006
Од Берта Фониќи за Southeast European Times во Приштина – 12/05/06
Косово е неколку години далеку од исполнувањето на барањата за интеграција во ЕУ, според специјалниот претставник на блокот за разговорите за статусот, Стефан Лен. 
За време на дводневната посета на покраината, што започна во вторникот (9-ти мај) Лен се состана со владините официјални претставници и политичките водачи на разговори за економските прашања и косовската долгорочна перспектива.
„Евидентно е дека Косово е неколку години далеку од исполнувањето на своите цели за интеграција. 
Перспективата на [покраината] е во нејзината интеграција во ЕУ, но со сегашното темпо Косово ќе мора да почека“, рече Лен.
Претставникот го изјави ова по говорот претходниот ден на премиерот Агим Чеку, кој рече дека Косово ќе го сврти своето внимание на пристапот во ЕУ по решавањето на конечниот статус. 
И покрај тоа што призна дека патот кон интеграцијата во ЕУ нема да биде лесен, Чеку изрази уверување дека нема да биде долг.
„Ние ќе го забрзаме овој пат и јас верувам дека набргу Косово ќе биде член на европското семејство“, рече Чеку. 
„Косовскиот народ е европски народ кој се гледа себеси во европското семејство.“
Без оглед на тоа дали пристапот на Косово во ЕУ ќе дојде поскоро или подоцна, Лен ги повика локалните водачи во Приштина, меѓу кои и претседателот на Демократската партија на Косово, Хашим Тачи, да „работат напорно на прашањата поврзани со статусот“.
„Јас силно го охрабрив [Tачи], како и целиот преговарачки тим, да продолжи да биде конструктивен во овој процес и да обезбеди препораки за агендата следниот месец со цел да се осигури дека во иднина ќе бидат земани предвид интересите на малцинствата“, рече тој.
Тачи рече дека зборувал со Лен за идното присуство на меѓународната заедница во Косово откако ќе биде дефиниран статусот. 
„Според општата проценка на Косово му е потребен меѓународен надзор и граѓанска поддршка“, рече Тачи.
Во средата НАТО објави дека ќе ги преструктуира силите на КФОР во покраината со цел да можат побрзо да одговорат на евентуалните закани на меѓуетничко насилство, со приближувањето на одлуката за статусот. 
Портпаролот на НАТО рече дека во следните пет дена, КФОР ќе ја заврши трансформацијата од систем на четири бригади на пет оперативни групи кои беа воспоставени минатата година.
Покрај тоа, УНМИК ја реструктуираше и улогата на судскиот сектор во покраината, предавајќи ги надлежностите на новоформираните министерства во покраината за правда и внатрешни работи, рече Неерај Синг, портпарол на ОН во Косово. 
Мисијата, исто така, планира да препушти одредени задачи на евентуалната мисија предводена од ЕУ, откако ќе биде донесена одлуката за статусот на покраината.
