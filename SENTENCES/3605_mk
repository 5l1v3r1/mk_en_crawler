06/04/2007
(AП, РФЕ/РЛ, ОБСЕ - 05/04/07;
новинска агенција Сенс - 12/10/05;
Меѓународен кривичен трибунал за поранешна Југославија)
Потегот на општинските власти во српскиот северен град Нови Сад две улици да се именуваат со имињата на двајца воени команданти, предизвика протест од страна на ОБСЕ во четвртокот (5-ти април).
Командантите за кои станува збор -- генералите Младен Братиќ и Вељко Миланковиќ -- наводно биле вклучени во злосторствата за време на балканските конфликти во 1990-тите.
„Таквите именувања се спротивни на важниот процес на изведување пред лицето на правдата на сите жртви на воените злосторства, потребата за регионално помирување и соработка, и решавање на регионалните проблеми на бегалците“, вели во изјавата Антони Пахигиан, вршител на функцијата шеф на канцеларијата на оваа 55-члена организација во Белград.
Офицер на југословенската армија, Братиќ ја предводеше тенковската единица која учествуваше во нападот на српските сили во источниот хрватски град Вуковар во 1991 година, за време на кој и загина.
Повеќе од 1.000 цивили беа убиени во тримесечната опсада во која некогаш богатиот пристанишен град на Дунав беше буквално разрушен.
Миланковиќ беше командант на паравоената единица позната и како „Волците од Вучјак“, која оперираше од градот Прњавор во северозападна Босна и Херцеговина (БиХ) во раните 1990-ти.
Тој беше убиен во битка во 1993 година.
Според обвинителите на ОН, Миланковиќ и неговите „волци“ вршеле пљачкосувања, малтретирања и слични дејства, со цел да ги принудат муслиманите да ја напуштат општината Прњавор.
Истакнувајќи ја неодамна подобрената соработка помеѓу поранешните југословенски републики во обраќањето за прашањето на воените злосторства преку заедничките истраги или размена на податоци, ОБСЕ го повика народот во Србија да продолжи со остварувањето на таа цел.
„Силно ги поддржуваме сите регионални процеси на помирување и подобрена регионална соработка, како основа за градењето на заедничка европска иднина“, рече Пахигиан во неговата изјава.
„Во овој контекст, ние ги охрабруваме сите демократски ориентирани сили и граѓани во Србија да останат посветени на оваа цел.“
Градското собрание на Нови Сад, кое ја донесе одлуката, го контролира националистичката Српска радикална партија (СДС).
Опозициските партии во собранието, исто така, се спротивставија на овој потег, напуштајќи ја седницата на која истата беше одобрена.
„Верувам дека е крајно неприфатливо за Нови Сад да има булевар именуван на ваков начин“, рече водачот на групата на Социјалдемократите на Лигата на Војводина, Александар Јовановиќ, во изјавата што ја цитираше белградското Радио Б92 во средата.
„Минхен нема булевар што се вика Адолф Хитлер, па и Нови Сад нема причина да има улици што ќе ги потсетуваат луѓето на времињата и настаните кои го претставуваат најтемниот период на градот, на Војводина и на Србија.“
Но, градоначалничката на Нови Сад, Маја Гојковиќ, од СРС, вели дека нема ништо лошо во одлуката на собранието.
„Прочитав неодамна во весник дека имињата на улиците се менуваат на неколку години во Србија, уште од 1945 година“, Радио Б92 ја цитираше нејзината изјава.
„Нови времиња -- нови имиња на улиците, така јас гледам на тоа.“
