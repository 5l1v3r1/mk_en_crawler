11/05/2011
(Сега, Труд, 24 Часа, новинска агенција Фокус - 11/05/11; Европскиот суд за човекови права, Софиска новинска агенција, Дневник, Медиапул, Труд - 10/05/11)
Бугарија мора да усвои законски измени за воведување компензаторен лек за жртвите на одолговлечените граѓански, административни и кривични постапки, се вели во проценката на Европскиот суд за човекови права (ЕЦХР) во вторникот (10-ти мај).
Опишувајќи го отсуството на таков механизам како „системски проблем“ во судскиот систем на земјата, судиите од судот со седиште во Стразбур рекоа дека властите во Софија мора да се справат со прашањето во рок од 12 месеци, откако нивната пресуда стана конечна.
Бугарија има право да побара случајот да биде изнесен пред Големата комисија на ЕЦХР во текот на следните три месеци, која потоа ќе одлучи дали е потребно понатамошно испитување. 
Ако жалбата биде одбиена, пресудата од вторникот ќе влезе во сила веднаш. 
Во спротивно, Големата комисија ќе го претресе случајот уште еднаш и потоа ќе донесе конечна пресуда.
Барањето дојде во првата „пилот-пресуда“ на ЕЦХР против Бугарија. 
Судот го користи овој инструмент за случаи на големи групи идентични случаи кои произлегуваат од истиот основен проблем.
Објавувајќи ја својата одлука, судот соопшти дека има „околу 700“ случаи против Бугарија кои произлегуваат од истиот проблем на прекумерна должина на судските постапки, кои чекаат да бидат проверени од судиите во Стразбур.
Според ЕЦХР, „овие податоци покажуваат дека постои систематски проблем во врска со кривичните и граѓанските постапки во Бугарија“.
Истиот ја објави својата прва пилот-пресуда против Бугарија заедно со пресудите на комисијата од седум судии за два вакви случаи -- Димитров и Хаманов против Бугарија и Фингер против Бугарија.
Стојан Димитров и Николај Хаманов поднесоа тужби во ЕЦХР поради одолговлечените кривични постапки против нив.
Димитров бил уапсен во септември 1995 година додека се обидувал да провали во автомобил заедно со двајца други, според ЕЦХР. 
Поминаа повеќе од девет години додека истражителот препорача да му се суди.
Во март 1996 година беше отворена кривична постапка против Хаманов, банкарски менаџер, и неколку други во врска со бројни финансиски трансакции. 
Постапката против него траеше пет години и три месеци.
Марија Фингер, бугарска државјанка која живее во Германија, поднесла тужба во ЕЦХР во врска со граѓанската постапка за поделбата на имотот во нејзината татковина, која траела девет години и десет месеци.
Во двата случаи, објави Европскиот суд во вторникот, има „кршење на Членот 6, точка 1 (право на фер судење во разумен рок) од Европската конвенција за човекови права; кршење на Членот 13 (право на ефикасен лек) на Конвенцијата“.
Според пресудата на ЕЦХР, Бугарија мора да му плати 6.400 евра на Димитров, 600 евра на Хаманов и 1.200 евра на Фингер, за нематеријална штета. 
Настрана од тоа, државата мора да му плати на Димитров 2.723 евра и преку 3.300 евра на Фингер за цените и трошоците.
Бугарија тврди дека проблемите што водат до долги судски постапки се решени со новите закони и организациони мерки.
