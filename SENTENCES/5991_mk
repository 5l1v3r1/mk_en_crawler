09/06/2011
(Унгарско претседателство на ЕУ, Expatica.com, Еурактив, Сега, HotNews.ro, Софиска новинска агенција, Dnevnik.bg - 09/06/11; Еуопсервер, ДПА, Агерпрес, Медиафакс, Nine O'clock, Софија еко, Софинска новинска агенција, Медиапул, Dnevnik.bg, Европски парламент - 08/06/11)
Европскиот парламент во средата (8-ми јуни) даде зелено светло за Бугарија и Романија да пристапат во безграничната Шенген зона, еден ден пред состанокот на министрите на ЕУ, на кој најверојатно ќе се одложи ваквата одлука до септември. 
Иако Бугарија и Романија се целосно подготвени за пристапување, вратата на европската безгранична зона ќе остане затворена барем уште неколку месеци.
Законодавниот дом на ЕУ од 736 места во средата го даде своето одобрување, откако ги разгледа извештаите на известувачот на ЕП, Карлос Коељо, за спроведувањето на Шенген акито од страна на Софија и Букурешт, како и заклучоците на експертските тимови што ја следат состојбата. 
Необврзувачката одлука беше усвоена со 487 наспрема 77 гласови, со 29 воздржани и потоа беше проследена до Советот за правда и домашни работи на ЕУ.
„Во позиција сме да ги примиме Бугарија и Романија во Шенген областа и јас се надевам дека Советот ќе усвои иста ваква позиција веднаш штом ќе го добие нашето позитивно мислење“, рече Коељо, португалски европратеник. 
„Нивните граѓани треба да се сметаат за целосно европски граѓани, и не треба да се заложници на популистичкиот дискурс.“
Парламентот, исто така, објави дека по нејзиниот влез во Шенген зоната, Бугарија треба да преземе дополнителни мерки и да изготви заеднички механизам со Грција и Турција за справување со евентуалното зголемување на миграцискиот притисок врз ЕУ.
„Нелегалната миграција ги прави Бугарија, Турција и Грција едни од најчувствителните надворешни погранични области на ЕУ“, истакна истиот.
Двете балкански нации се надеваа дека ќе влезат во Шенген областа, која опфаќа 22 членки на ЕУ, како и земјите кои не се членки, Исланд, Норвешка и Швајцарија, во март.
Но, Франција и Германија започнаа кампања во декември 2010 година за одложување на пристапувањето на Бугарија и Романија поради нивните долготрајни проблеми во борбата против корупцијата и организираниот криминал. 
Оттогаш, групата противници на приемот на двете земји, кој мора да биде одобрен од сите членки на ЕУ, се зголеми, и ги вклучи и Белгија, Финска, Холандија и Шведска.
Пристапувањето во Шенген областа, сепак, зависи од спроведувањето на конкретните технички услови во областите на пограничната контрола, прекуграничната полициска соработка и процедурите на издавање визи, кои не се поврзани со никакви политички аспекти.
„Шенген е едно од најголемите остварувања на ЕУ. 
Не смееме да го уништиме со избрзани одлуки“, рече претседателот на ЕП, Јержи Бусек.
Истакнувајќи дека Бугарија и Романија ги исполнија Шенген стандардите, тој исто така го повика Советот „да ги следи препораките од гласањето искажани денес од големото мнозинство на ЕП“.
Двете земји, кои ги критикуваа противниците од ЕУ на нивните кандидатури за Шенген, за обид за воведување нови услови во последната фаза од процесот на пристапување, ја поздравија одлуката на собранието во средата.
„Денешното поволно гласање потврдува дека Европскиот парламент останува длабоко приврзан на европските симболични проекти“, се вели во изјавата на романското Министерство за надворешни работи.
Бугарското Министерство за надворешни работи соопшти дека Софија очекува „министрите за внатрешни работи на ЕУ ... 
да ја земат предвид волјата на ЕП и да подготват одлука за пристапувањето на Бугарија и Романија во Шенген во рамките на рокот препорачан од парламентот“.
Но, пред состанокот во Луксембург, неколку медиумски извештаи посочија дипломатски извори во ЕУ како велат дека ќе има одложување на пристапувањето за уште неколку месеци. 
Унгарскиот министер за внатрешни работи, Шандор Пинтер, кој претседава со разговорите, во четвртокот рече дека очекува Советот да вети оти ќе „се врати на ова прашање што е можно поскоро, да се надеваме не подоцна од крајот на септември, со цел да се донесе одлуката“.
