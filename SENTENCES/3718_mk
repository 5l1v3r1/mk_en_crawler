27/09/2007
(AП, Ројтерс, АФП, ДПА, РФЕ/РЛ, Фена, Javno.hr - 26/09/07)
Високиот претставник Мирослав Лајчак во средата (26-ти септември) ги повика политичарите на босанските Срби да стават крај на опструирањето на договорот за полициските реформи, клучен услов за идното движење кон интеграцијата во ЕУ.
„Изгубено е премногу време и ако нема договор до в недела, ќе изгубите уште повеќе време“, им рече Лајчак на пратениците во парламентот на Република Српска (РС).
„Возот заминува и нема да се врати барем уште една година.“
Сличен коментар даде и шефот за надворешна политика на ЕУ, Хавиер Солана.
„Босанските политичари се коцкаат со иднината на својата земја“, рече тој во интервјуто за весникот Дневни аваз.
Во декември БиХ ги заврши техничките разговори за Договорот за стабилизација и асоцијација со Унијата, прв голем чекор кон членството во блокот од 27 нации.
Но, Брисел јасно стави до знаење дека договорот нема да биде потпишан оваа година ако политичарите во БиХ не успеат да постигнат договор -- до крајот на овој месец -- за усогласување на полициските структури во земјата со стандардите на ЕУ.
Моментно, двата ентитети во БиХ -- РС и Федерацијата на БиХ -- имаат одделни полициски сили.
Брисел сака тие да се обединат во единствена сила, при што законските и буџетските надлежности за сите полициски работи ќе бидат префрлени на државно ниво.
ЕУ, исто така, повика на воспоставување полициски зони врз основа на професионални критериуми, наместо врз основа на етничката припадност, како и на ставање крај на политичкото мешање во оперативната работа на полицијата.
Напорите се постигнување договор се блокирани повеќе од две години.
Политичарите на босанските Срби сметаат дека барањата на ЕУ се чекор напред кон укинувањето на РС, и ги отфрлија последователните предлози за обединување и реструктуирање на двете сили во земјата.
Во средата, Лајчак ги увери пратениците од босанските Срби дека создавањето единствени и поефикасни полициски сили не претставува закана за постоењето на нивниот ентитет.
Ако политичарите не ги поддржат полициските реформи, тие го отфрлаат европскиот пат на БиХ, рече тој.
Како последица на тоа, земјата ќе се соочи со изолација, ќе се претвори во „црна дупка“ во регионот и ќе заостане зад своите соседи во процесот на интеграција во ЕУ.
„Изборот е ваш -- или ќе продолжите да избирате изолациски решенија и да ја ограничувате сопствената перспектива на тој начин, или ќе бидете движечка економска сила со позитивни ефекти врз економијата на Босна и Херцеговина“, рече високиот претставник.
Сепак, премиерот на РС Милорад Додик повторно рече дека нема да се согласи со елиминирање на силите на ентитетот.
„Без оглед на последиците, не сум подготвен да прифатам ништо што не вклучува јасно позиционирана структура за полицијата на босанските Срби на територијата на Република Српска“, рече тој.
Истиот ден, официјални претставници на босанските Срби предупредија дека е можно да се повлечат од државните институции ако Лајчак ги искористи своите ингеренции за наметнување построги санкции врз Додик и другите обвинети за опструирање на полициските реформи.
Во меѓувреме, претставниците на осум големи политички партии во БиХ го одржаа четвртиот круг технички разговори за полициските реформи во Бања Лука, но повторно не успеаја да постигнат договор.
Тие, наводно, ќе продолжат со преговорите в петок.
