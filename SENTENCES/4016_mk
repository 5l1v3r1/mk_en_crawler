03/08/2007
Од Денис Ѓидиќ за Southeast European Times – 03/08/07
Повеќе од 5.000 луѓе присуствуваа на погребот минатата недела на 147 луѓе, убиени за време на конфликтот во Босна и Херцеговина (БиХ) во периодот 1992-1995 година. 
Остатоците, откриени во масовните гробници во близина на северниот град Приедор, беа идентификувани од страна на експертите за судска медицина.
За 147 се верува дека се жртви на трите најозлогласени кампови на смртта во БиХ: Омарска, Трнопоље и Кератерм.
„Повеќето од нив починале во кампот Омарска“, рече Јасмин Одобашиќ, експерт по судска медицина, кој го предводеше тимот за ексхумација. 
Според него, еден од жртвите е босански католички Хрват, додека остатокот се босански муслимани.
Повеќе од 3.000 муслимани и Хрвати од Приедор се смета дека починале во конфликтот, макар што само 2.000 беа пронајдени и закопани.
Неколку високи официјални претставници на БиХ беа присутни на церемонијата на 28-ми јули, вклучително и министерот за човекови права и бегалци, Сафет Халиловиќ, поранешниот член на претседателството на БиХ, Сулејман Тихиќ, и директорот на Институтот за исчезнати лица од БиХ, Амор Масовиќ.
Главниот имам во Приедор, Мерзук Хаџирушидовиќ, претседаваше со церемонијата. 
Тој побара од народот да остане „смирен и чесен“ за време на процесот, велејќи дека денот е „свет“. 
По неговиот говор следеше едноминутно молчење.
„Ужасно е да треба се погребаат толку многу луѓе, убиени само затоа што се муслимани. 
Она што се случи овде, никогаш нема да се заборави“, изјави Хариса Трто за АФП на церемонијата. 
Нејзините браќа, Низрет и Емир, беа помеѓу закопаните.
„Овие заеднички погреби се исклучително важни, бидејќи ја покажуваат ужасната големина на злосторствата извршени за време на војната, но, исто така, и поради тоа што не учат никогаш да не го заборавиме минатото и да учиме од него“, рече Фарук Хрнчиќ -- сведок на обвинителството во случајот против Жељко Мејакиќ, кому моментно му се суди за злосторствата извршени во кампот Омарска.
Полицијата на Република Српска ја обезбедуваше службата. 
По церемонијата на стадионот во Приедор, телата беа однесени на 12 различни гробишта во областа, според желбите на нивните семејства.
„Само една работа може да помогне за помирување во овој дел од БиХ, а тоа е вистината“, рече Хрнчиќ. 
„Сите ние мора да знаеме што се случи и да научиме да го прифатиме тоа. 
Јас не зборувам само за едната страна: сите страни мора да се погледнат себеси и да ги отсечат оние што ги извршија злосторствата. 
Тоа ќе покаже дека сме пораснати како општество и ќе ни помогне да најдеме подобра иднина.“
