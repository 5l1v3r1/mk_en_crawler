20/10/2010
Од Пол Чикои за Southeast European Times во Букурешт – 20/10/10
Европскиот суд за човекови права минатата недела й постави на Романија ултиматум да го измени својот закон за реституцијата, или надоместокот, за конфискуваниот имот од времето на комунизмот во текот на следните 18 месеци, по пресудата што ја издаде во првата пилот-одлука за ова прашање во два одделни случаи.
Пилот-одлука беше донесена по повторените загрозувања на основните права, и автоматски води до прекинување на сите слични кривични постапки пред судот, додека не биде решен проблемот.
Судот потоа ги верификува мерките што државата ќе ги усвои и, ако биде одобрено, ги враќа поништените случаи назад до националните судови.
„Ќе ја анализираме оваа одлука со Министерството за правда и потоа ќе ги доставиме сите мерки што ќе ги преземеме во овој случај“, рече премиерот Емил Боц.
Боц, исто така, побара создавање меѓуминистерска работна група, која ќе идентификува одржливи решенија за проблемот на реституцијата.
Отсуството на кохерентна реституција -- или надоместок -- механизам кој е проблем веќе 20 години, ја одразува прекумерната бирократија, конфузните закони и заостанатите судски парници.
Засега сите заостанати случаи пред судот во Стразбур се прекинати додека Романија не ја измени својата актуелна легислатива и не создаде ефикасен систем на надоместок.
Судот, исто така, пресуди дека Романија мора да плати 180.000 евра надоместок во двата случаи за кои донесе одлука -- Марија Атанасиу и Илеану Поенару против Романија и Флорика Солон против Романија.
Одлуката без преседан на Европскиот суд е од голема важност бидејќи, иако истиот побара од Романија да го реши прашањето на национализмот и порано, овојпат неговото неусогасување може да води до исклучување на Романија од Советот на Европа.
Во мај Националната агенција за реституција на имотот доби повеќе од 63.000 барања за враќање на имотот, но само околу 4.000 се решени досега.
Експертите оценуваат дека владата ќе мора да најде околу 21 милијарда евра за надоместок на сопствениците на конфискуваниот имот. 
Извештајот на судот за 2009 година покажува дека скоро 9 отсто од случаите се однесувале на Романија, од кои повеќето за прашањето на невратениот имот.
Аналитичарите велат дека одлуката од минатата недела покажува оти судот во Стразбур ја изгубил трпеливоста.
„Пресудата не треба да се смета за изненадување ... 
Она што чуди е дека не беа усвоени вакви одлуки порано, со оглед на тоа што говориме за околу 1.500 слични случаи што чекаат решение“, рече за SETimes Виктор Лупи, заменик главен уредник на весникот на англиски јазик Nine O'Clock.
„Повеќе од една деценија, во текот на 1990-тите, прашањето беше избегнувано од управувачите со земјата, и се одложуваше донесувањето јасна одлука, со продолжување за три, па потоа и пет години на договорите за закуп, додека сопствениците едноставно мораа да чекаат. 
Истата процедура беше постојано повторувана“, додаде тој.
Коментаторите се согласија дека има различни интереси во врска со враќањето на имотот кои може да го загрозат самиот дух на правната рамка. 
Досега владата генерално носеше одлуки во полза на подносителите на барањата.
„За нивна жал, ништо не се случи потоа, бидејќи тие не ги добија назад своите имоти. 
Голема е веројатноста дека по 18 месеци Романија ќе биде во иста ситуација, и дека судот ќе мора да ги реши 1.500-те случаи“, рече Лупу.
