14/09/2006
Од Ерлис Селимај за Southeast European Times во Тирана – 14/09/06
Голема реконструкција на таканаречениот „Трансбалкански пат“ започна во албанскиот јужен пристанишен град Валона.
Патот, кој се смета за важна точка на спојување за трговијата и стопанството, го доби ова име пред неколку децении, кога камиони од Албанија и земјите од поранешниот комунистички блок се движеа кон и надвор од пристаништето на Валона.
Во текот на изминатите 20 години патот се одржуваше релативно добро и беше делумно реконструиран.
Но, сега тој ќе стане сосема нов автопат со шест ленти и зеленило од страните.
Новиот пат ќе им даде на претприемачите подобар пристап до пристаништето, рече премиерот Сали Бериша.
Тој, исто така, рече дека властите ќе инвестираат повеќе во пристапот до пристаништето.
„Овој пат е од извонредна важност“, додаде Бериша.
„Со оваа инвестиција ние се надеваме дека Валона и целиот регион околу градот ќе се развива побрзо.“
Државата одвои 5,7 милиони евра за проектот, кој ќе го изведат три албански претпријатија -- меѓу кои и две со седиште во Валона.
Проектот се смета за една од најважните инвестиции во Валона во текот на изминатите неколку години.
Градот, кој се наоѓа во близина на Јадранското Море, работи на подобрување на својата инфраструктура и туризмот, и стана важна туристичка дестинација.
Валона е и местото на проектот за нафтоводот АМБО, кој ќе пренесува нафта од Каспиското Море до Запад, поврзувајќи го Црното Море со Јадранското Море.
Проектот започна во 1994 година.
АМБО, фирма со седиште во САД, планира да изгради нафтовод долг 913 километри што ќе ги поврзува Валона и бугарскиот пристанишен град на Црното Море, Бургас.
нафтоводот ќе поминува преку Албанија, Македонија и Бугарија.
Целта е пренос на нафта од Русија, Азербејџан, Туркменистан и Казахстан до Западна Европа и ќе има капацитет од 750.000 барели на ден.
Во меѓувреме, властите планираат понатамошен развој на пристаништето во Валона.
Тие моментално подготвуваат проект и бараат средства за негово спроведување.
Се очекува проектот да биде готов за три месеци.
