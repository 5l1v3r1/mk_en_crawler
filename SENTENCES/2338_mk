02/12/2004
Од Антонио Прленда за Southeast European Times во Сараево – 02/12/04
По неколкугодишно одолговлекување, минатиот месец Република Српска официјално го призна масакрот во Сребреница, објавувајќи формално извинување до семејствата на жртвите на владината веб-страница.
Сепак, властите во ентитетот со кој управуваат босанските Срби не успеаја да ја убедат меѓународната заедница за нивната подготвеност за соработка со Трибуналот на ОН за воени злосторства.
„Владата на РС сочувствува со болката на роднините на [жртвите] од Сребреница и вистински жали и се извинува за трагедијата што тие ја претрпеа“, се вели во извинувањето.
Тоа беше дел од официјалниот одговор на извештајот од страна на Комисијата за Сребреница на Владата на ентитетот.
„Во извештајот без сомнение се покажува дека во областа на Сребреница во јули 1995 година се извршени злосторствата од голем обем со грубо прекршување на меѓународниот хуманитарен закон.
Владата на РС е посветена и презема решителни мерки за да ги доведе пред лицето на правдата сите лица кои извршиле воени злосторства“, велат властите.
Комисијата на Сребреница беше формирана кога Комората за човекови права за БиХ прифати 49 барања за покренување судски постапки од страна на семејствата на жртвите од Сребреница против Владата на РС поради тоа што не успеа да обезбеди и обелодени информации во врска со исчезнатите членови на семејствата.
Во својата одлука од 7-ми март 2003 година Комората й нареди на РС да го даде бараниот одговор.
Финалниот извештај уследи по неколку продолжувања на крајните рокови, притисокот од меѓународната Канцеларија на високиот претставник (ОХР) и реогранизацијата на Комисијата -- во која влезе уште еден босански и еден меѓународен експерт.
Семејствата на жртвите беа умерено задоволни од изјавата на Владата на РС, но рекоа дека таа е дадена со тешко срце и дека не ги исполнува обврските на ентитетот.
„Нам не ни треба извинување кое дојде како резултат на притисокот од меѓународната заедница.
Во извештајот не се споменува геноцид.
Ние мораме да видиме како оние кои се одговорни за злосторствата се изнесуваат пред лицето на правдата“, рече Нура Беговиќ од Организацијата на жените на Сребреница.
И покрај тоа што го поздрави извештајот, ОХР и шефовите на мисиите на ЕУ во БиХ, исто така, ги повикаа властите на РС да ги уапсат обвинетите за воени злосторства, како и да преземат понатамошни чекори за лоцирање на масовните гробници и идентификување на жртвите.
Во својот извештај пред Советот за безбедност на ОН минатиот месец, главниот обвинител на ОН за воени злосторства, Карла дел Понте, ги критикуваше властите на РС поради тоа што тие не уапсиле ниту еден обвинет во деветте години по завршувањето на конфликтот 1992-1995 година.
Според Дел Понте, бегалците за воени злосторства кои се кријат во РС и понатаму уживаат заштита од моќни мрежи.
Во вторникот (30-ти ноември) еден сараевски весник објави доказ кој покажува дека главниот обвинет за воени злосторства, Ратко Младиќ, кој ги предводеше силите кои ја окупираа Сребреница, и за кој се смета дека го наредил масакрот -- бил на листите на вработени во Армијата на босанските Срби сé до 2002 година и, можеби, дури и добивал плата.
