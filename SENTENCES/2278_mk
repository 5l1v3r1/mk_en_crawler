07/02/2005
Од Душан Кошановиќ за Southeast European Times во Белград – 02/07/05
Со текстилниот договор потпишан со Брисел во декември, на Србија ќе й бидат укинати квотите и царините за извоз на пазарот на ЕУ, почнувајќи од 1-ви март.
За возврат, земјата се согласи етапно да ги намалува сопствените царини за текстилот увезен од Унијата во текот на следните три години.
Во 1991 година ЕУ го забрани увозот на текстил од Србија, како дел од меѓународните трговски санкции против режимот на Милошевиќ.
Три години подоцна, сепак, таа воведе квоти за 12 категории производи во директниот извоз и шест видови од производството од трета страна.
Квотите многу му наштетија на српскиот потенцијал за извоз на пазарот на ЕУ.
ЕУ сочинува 70 отсто од целокупниот извоз на текстил од Србија и договорот се очекува да го зголеми нивото на извозот, кој во 2004 година изнесуваше 146 милиони евра, на повеќе од 350 милиони евра во 2005 година.
Водечките претпријатија во оваа индустрија ги исполнија квотите во текот на првите четири месеци од 2004 година и се очекува да постигнат добри резултати.
Но, секторот во целост е оптоварен од ниската продуктивност, големите долгови и прекинатата приватизација.
Покрај тоа, одлуката на СТО за укинување на своите сопствени квоти почнувајќи од 1-ви јануари, ќе значи далеку поконкурентно окружување.
Бидејќи високата продуктивност и ниските цени на работната сила во земјите како што е Кина го менуваат лицето на светскиот пазар на текстил, српските производители ќе мора да се прилагодат на тие услови со намалување на цените и зголемување на ефикасноста -- и, можеби, концентрирање на мали линии за модерни делови од облека, рече Волфганг Вајс, шеф на проектот на германската Влада за обнова на српскиот текстилен сектор.
Слични идеи беа предложени и од страна на УСАИД, која помага во формирањето на кластерот на текстилната индустрија, како дел од проектот за развој на приватниот сектор во Србија.
Девет претпријатија се избрани досега за формирање на кластерот, меѓу кои и претпријатието за детска облека „Тодор“, кој веќе извезува на американскиот пазар.
Србија има некои предности:
долгата традиција на текстилната конфекција, квалификувана работна сила, висококвалитетните производи, ниските цени на производството и блискоста до ЕУ, истакна Вајс на семинарот за индустрија во февруари минатата година.
Сепак, локалните производители треба да прекинат да ги врзуваат своите надежи единствено со Западна Европа и да погледнат пошироко, и на рускиот пазар, додаде тој.
