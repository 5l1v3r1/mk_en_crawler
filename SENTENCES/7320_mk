02/04/2012
Линда Карадаку за Southeast European Times во Приштина -- 02.04.12
Тензиите на косовско-српската граница се зголемуваат, како што се наближуваат српските избори на 6-ти мај.
Двајца косовски полицајци, Шукри Бинаку и Сами Беќири, беа уапсени во саботата (31-ви март) од страна на српската жандармерија на граничниот премин Мердаре.
Српскиот министер за внатрешни работи, Ивица Дачиќ, рече „упадот на двајца припадници на КПС [Косовската полиција] претставуваше драстично нарушување на Воено-техничкиот договор потпишан во Куманово во 1999 година“, објави Б92.
„Што бараа тие на територијата на централна Србија и според кој договор беше тоа?“, праша Дачиќ, додавајќи дека „секој што ќе се обиде да го наруши кумановскиот Воено-технички договор на ваков начин, ќе биде уапсен.“
Полицајците беа ослободени и предадени на претставниците на ЕУЛЕКС во понеделник, 2-ри април, и однесени во Косово.
Приштина објави дека полицајците патролирале во областа под надлежност на косовската полиција.
„Овој подмолен и организирач чин на српската жандармерија уште еднаш сведочи за ориентацијата и агресивниот менталитет на српската држава кон република Косово“, се вели во соопштението од косовското Министерство за внатрешни работи.
Косовската претседателка Атифете Јахјага ги смета апсењата за „напад на институционалниот и територијалниот интегритет на Република Косово“.
Апсењата беа последни во серијата апсења на границата, поради кои Дачиќ предупреди за „реципрочни мерки“.
Косовската полиција уапси четворица Срби на 28-ми март, за поседување српски изборни материјали и избирачки списоци.
Арбер Бека, портпарол на Косовската полиција, изјави за SETimes дека апсењата биле поврзани со обидите на Србија да одржи избори во Косово.
Србија закажа локални и парламентарни избори на 6-ти мај, и објави дека ќе ги вклучи и областите во северно Косово во гласањето.
Приштина силно се спротивстави и рече дека ќе употреби сила, ако биде потребно, за да ги запре изборите на својата граница.
„Ние имаме оперативна наредба [во која јасно е наведено] што треба полицијата да преземе во вакви случаи“, рече Бека.
Косовската полиција, исто така, конфискуваше пропагандни материјали на наводна екстремистичка организација на 27-ми март во Вуштри.
Полицијата објави дека пронашла весници наречени Српске новине во автомобил со петмина Срби.
Полицијата пронашла 38 примероци од весникот, кои биле објавени во Торонто од страна на Четничкото движење на Равна Гора.
Еден од петмина Срби беше задржан во притвор 48 часа, за поттикнување омраза и поделба.
Таа беше ослободена, но истрагата продолжува.
Исто така, на 28-ми март двајца косовски Албанци, вклучувајќи го и Хасан Абази -- претседател на Синдикатот за металургија -- беа уапсени под обвинение за шпионажа и шверц со дрога.
Хјуман рајтс воч побара нивно ослободување во саботата, и препорача Косово да овозможи итно испитување од страна на судија од ЕУ мисијата на Косово на обвиненијата и домашниот притвор за четворицата Срби, додаде организацијата.
„Реципрочните мерки не се во интерес на Србија и српската полиција не сака да го прави тоа.
Но ...
ситуации од ваков тип очигледно не може повеќе да се случуваат без реципрочни мерки.
Ако некој сака да се натпреварува по апсења, ние имаме свој одговор“, рече Дачиќ.
На 26-ти февруари, петмина Срби -- вклучително и четворица полицајци -- беа уапсени во Косово, под обвинение за попречување на судска наредба.
Тие беа притворени 30 дена.
Посочувајќи на дијалогот Косово-Србија и договорите постигнати досега, Дачиќ го доведе во прашање договорот за слобода на движењето „ако Србите може да се апсат секој ден“.
„Ова се отворени провикации и јас повеќе не можам да ја спречам полицијата да го блокира Кончул.
Ќе се види во следните денови како изгледа кога ќе се применат реципрочни мерки“, предупреди Дачиќ.
Фисник Реџепи, политички советник на косовскиот министер за внатрешни работи, рече дека апсењето на граѓаните од страна на српската полиција е целосно политичко и спротивно на договорот за слобода на движењето.
„Граѓаните на Косово, искористувајќи ги одредбите на договорот постигнат во Брисел, сакаат да поминуваат низ територијата на Србија, не вршејќи никаква официјална активност во оваа држава.
Тоа е разликата меѓу правните дејства на косовската полиција и политичките и антиевропските дејства на српската држава“, рече Реџепи за SETimes.
Олеснувачот на ЕУ, Роберт Купер, рече дека политичките проблеми треба да се решаваат низ дијалог и преговори, а не низ селективна примена на законот, објави Б92.
„ЕУ очекува од двете страни да ги исполнат обврските што ги презедоа за време на дијалогот“, рече тој.
