12/10/2006
Од Наташа Радиќ за Southeast European Times во Загреб – 12/10/06
Трибуналот на ОН за воени злосторства во средата (11-ти октомври) го отфрли барањето на хрватската влада, која сакаше да биде назначена за amicus curiae (пријател на судот) во судскиот процес против Јадранко Прлиќ и петмина други босански Хрвати. 
Тие се обвинети за убиство, тортура и прогон на муслимани во југоисточна Босна и Херцеговина (БиХ) за време на конфликтот во периодот 1992-1995 година.
„Повеќето работи кои ги разгледува Хрватска излегуваат надвор од опфатот на обвинението против обвинетите“, пресудија тројцата судии. 
Покрај тоа, додаваат тие, „не е во интерес на правата да се овласти една земја, чии поранешни политички и воени водачи се споменуваат во обвинението како учесници во заеднички криминални дејства, да интервенира во процедурата“.
Правната фраза amicus curiae се однесува на некој кој не е страна во судењето, но смета дека конечната одлука на судот би можела негативно да влијае на неговите интереси. 
Аmicus curiae може да ги изнесе своите ставови и историски аргументи, разјаснувајќи ја својата улога и позиција за време на настаните за кои станува збор.
Одбивањето на Хаг беше пречекано со разочарување во Загреб. 
Хрватска побара вклучување поради тоа што во обвинението во двата случаи се споменува дека починатиот Фрањо Туѓман -- првиот претседател на независна Хрватска и основач на владејачката партија ХДЗ -- планирал голема Хрватска која во своите граници би го вклучила и самопрогласениот хрватски ентитет во соседна БиХ. 
Хрватските водачи, како и голем број други обични граѓани, се противат на наводите. 
Загреб се надеваше дека ќе ангажира национални правни експерти и историчари кои ќе ги оспорат.
Хрватската влада, исто така, побара статус amicus curiae на престојниот судски процес против поранешните генерали Анте Готовина, Младен Маркач и Иван Чермак, кои се обвинети за убиство и протерување на српски цивили за време на воената операција во 1995 година. 
За тоа барање сé уште не е донесена одлука.
