10/11/2009
(Вашингтон Пост, Индепендант, Nine O'clock - 10/11/09; AП, Ројтерс, АФП, ДПА, ФТ, ББС, СНН, Франс 24, РФЕ/РЛ, ВОА, Dnevnik.bg - 09/11/09)
Светските водачи и илјадници луѓе се собраа во центарот на германскиот главен град во понеделникот (9-ти ноември) за да ја прослават 20-годишнината од падот на Берлинскиот ѕид, еден од најзначајните настани во модерната историја.
Подигнат во 1961 година, со цел да ги спречи Источните Германци да бегаат во капиталистичкиот Западен Берлин, бетонскиот ѕид долг 155 километри, беше суров симбол на Студената војна и идеолошката поделеност на Европа, скоро три децении. 
Додека илјадници луѓе успеаја да ја совладаат огромната структура поставена на местото од страна на комунистичкиот режим, најмалку 136 луѓе загинаа во т.н. 
„појас на смртта“ помеѓу главната бариера и втората, малку повнатре во Источен Берлин, обидувајќи се да избегаат во слободниот Запад.
Ненадејниот пад на Берлинскиот ѕид на 9-ти ноември 1989 година, го навести падот на комунизмот низ цела Источна Европа и крајот на Студената војна. 
Истиот го отвори патот за повторното обединување на Германија на 3-ти октомври 1990 година.
Германската канцеларка Ангела Меркел, која и самата израснала во комунистичка Источна Германија, е меѓу илјадниците луѓе кои ја преминаа омразената пречка на денот кога беше срушена. 
Обраќајќи се пред 100.000-те луѓе и светските водачи на берлинската Брандербуршка порта, таа рече дека 9-ти ноември 1989 година е „епски“ момент во историјата и „еден од најсреќните“ во нејзиниот живот.
„Заедно ја спуштивме Железната завеса и јас сум убеден дека ова може ни даде сила за 21-виот век“, рече Меркел. 
„Тоа што имавме среќа не обврзува да се справиме со предизвиците на нашето време.“
Водачите на 26-те други земји од ЕУ, рускиот претседател Дмитри Медведев, поранешниот советски водач Михаил Горбачев, поранешниот полски претседател Лех Валеса и поранешниот унгарски премиер Миклош Менет, беа меѓу водачите што присуствуваа на церемониите во Берлин. 
Државната секретарка Хилари Клинтон ги претставуваше Соединетите Држави.
Претходно истиот ден, Меркел и Горбачев под ист чадор го преминаа челичниот мост на берлинската Борнхолмер штрасе, каде што беше отворен првиот контролен пункт на историскиот ден пред 20 години. 
Според Радио Слободна Европа германската канцеларка му кажала на својот придружник дека тој го овозможил рушењето на ѕидот бидејќи „храбро дозволил да се случуваат работите“.
Две години пред тој важен момент за Европа, американскиот претседател Роналд Реган побара од Горбачев да „го сруши тој ѕид“, во историскиот говор што го одржа во Берлин во јуни 1987 година.
Човекот кој беше последниот водач на Советскиот Сојуз, во понеделникот рече дека во 1989 година, ниту тој, ниту тогашкиот германски канцелар Хелмут Кол не предвидувале толку брз пресврт на настаните.
„Мојата видовитост и онаа на Кол, не покажаа ништо тогаш. 
Ние не мислевме дека ѕидот ќе падне толку брзо“, АП ја цитираше изјавата на Горбачев на прес-конференција во понеделникот.
Во видео-порака, американскиот претседател Барак Обама рече дека секогаш ќе се сеќава на сликите на луѓето како ја рушат бариерата.
„Нема појасен прекор на тиранијата, нема посилна потврда на слободата“, истакна тој.
Како кулминација на прославите во понеделникот вечер, беше срушен симболичен 2-километарски ѕид направен од 1.000 стиропорни домино плочки, висок 2,5 метри, украсен од уметници и студенти од Германија и од целиот свет.
Во меѓувреме, оркестарот на берлинската државна опера, под диригентската палка на познатиот диригент Даниел Баренбоим, ги забавуваше насобраните кај Брандербуршката порта со дела на Бетовен и Вагнер.
