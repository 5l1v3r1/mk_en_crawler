28/03/2007
(ДПА, прес-центар на ОН, Кипарска новинска агенција - 27/03/07; AФП, Ројтерс, ДПА, прес-центар на ОН - 09/03/07; AП, ББС - 08/03/07)
Советот за безбедност на ОН во вторникот (27-ми март) ја поздрави одлуката на властите на кипарските Грци претходно овој месец за рушење на ѕидот што ја делеше Никозија на грчки и турски дел повеќе од три децении.
Ѕидот и стражарницата на Националната гарда на југоисточниот крај од улицата Ледра беа отстранети на 8-ми март, што претставуваше чекор напред кон отворањето на нов премин во последниот поделен главен град во Европа.
Изразувајќи пофалби за овој потег, Советот изрази надеж -- во изјавата од вторникот -- дека властите на кипарските Грци и кипарските Турци ќе „можат да се согласат брзо околу практичните детали на пешачкиот премин“.
Пет премини се отворени во тампон-зоната од 300 километри на овој медитерански остров од 2003 година досега. 
Сепак, ниту еден од нив не се наоѓа во центарот на Никозија, каде што барикадите за првпат беа подигнати за време на меѓуетничките судири помеѓу кипарските Грци и кипарските Турци во 1963 година.
Одлуката на владата на кипарските Грци беше донесена два месеци откако кипарските Турци го урнаа пешачкиот мост на нивната страна од улицата Ледра, главен комерцијален пат во Никозија и симбол на скоро 33-годишната поделеност на островот.
Членовите на Советот за безбедност од 15 нации го поздравија и овој чекор и ги повикаа двете заедници да работат со ОН на отворањето на преминот.
По уривањето на ѕидот од страна на кипарските Грци, главниот претставник на ОН во Кипар, Мајкл Молер, рече дека откако двете страни ќе се согласат околу тоа како ќе продолжат, Мировните сили во Кипар на ОН (УНФИКИП) ќе преземат брзи чекори „за да ја обезбедат целокупната безбедност на областа со цел да се овозможи отворањето на преминот како приоритет“.
Овие мерки ќе вклучуваат и расчистување на областа од неексплодирани направи, како и зајакнување на опасните градби.
Во својата изјава ов вторникот, Советот за безбедност, исто така, изрази надеж дека двете заедници ќе преземат нови мерки за градење на довербата како „дел од еден поширок потег за продолжување со преговорите со цел наоѓање на сеопфатно решение за кипарскиот проблем“.
Истиот ги повика водачите на двете заедници да преземат итни дејства за спроведување на договорот спонзориран од ОН, што на 8-ми јули 2006 година го потпишаа претседателите на кипарските Грци и кипарските Турци, Тасос Пападопулос и Мехмет Али Талат.
Договорот предвидува формирање на технички и работни групи кои ќе се фокусираат на прашањата што влијаат на секојдневниот живот на островот, како и некои посуштински прашања, со цел да се олесни наоѓањето на трајно решение.
