20/06/2005
(Journal of Turkish Weekly - 20/06/05;
AФП, Кипарска новинска агенција, Dnevnik.bg - 19/06/05;
ББС, Интернешнал хералд трибјун, Индипендант - 18/06/05;
РФЕ/РЛ - 17/06/05)
Претседателот на кипарските Грци, Деметрис Христофиас, во неделата (19-ти јуни) предупреди дека „заладувањето“ во ставот на ЕУ во врска со кандидатурата на Турција за членство би можеле да влијаат врз напорите за ставање крај на повеќе од 30-годишната поделба на Кипар.
„Многупати рековме дека гледаме во европскиот курс на Турција катализатор за решението за Кипар“, АФП го цитира Христофиас во интервјуто за државната телевизија на кипарските Грци во неделата.
„Токму сега можеме да наидеме на проблеми.“
Неговата изјава беше дадена помалку од два дена откако ЕУ влезе во длабока криза.
Во раните утрински часови во саботата, значајниот самит на водачите на блокот од 25 нации заврши без договор за буџетот на Унијата за 2007-2013 година.
Кризата најпрво ја предизвикаа неодамнешните отфрлања на уставната спогодба на ЕУ од страна на Франција и Холандија, кои според некои претставуваат одраз -- барем делумно -- на резервираноста на гласачите на проширувањето, кое би ја вклучило и Турција.
Анкетите на „Еуробарометар“ минатата недела во Франција и Холандија, сепак, се чини дека покажаа нешто друго, при што само 6 отсто од француските и 3 отсто од холандските испитаници рекле дека гласале против уставот поради Турција.
На првиот ден од нивниот дводневен самит во Брисел европските водачи успеаја да најдат привремено решение за уставниот проблем со продолжување на крајниот рок - ноември 2006 година за ратификување на повелбата со цел да им се даде на земјите-членки време да го разгледаат прашањето.
И покрај тоа што ја изразија својата волја за спроведување на претходните одлуки за проширувањето, Турција не беше спомената по име во заклучоците на состанокот.
Во неделата турскиот министер за надворешни работи, Абдула Ѓул, предупреди дека уставниот проблем на ЕУ и ќор-сокакот во однос на буџетот на блокот би можел да влијае на напорите на неговата земја за влез.
„Не би можеле сега да кажеме дека сé што се случи нема да влијае врз проширувањето и Турција, мораме да почекаме додека не се смири ситуацијата“, АФП го цитира Ѓул од интервјуто за турскиот весник Радикaл.
За време на нивниот самит во декември водачите на ЕУ го одредија 3-ти октомври како датум за почеток на преговорите за пристап со Турција, условувајќи го истиот со спроведувањето на економските и политичките реформи.
За започнување на разговорите според закажаното, Анкара мора, исто така, да потпише протокол за проширување на нејзиниот царински договор со Унијата за десетте нови земји-членки на ЕУ, вклучувајќи го и Кипар, за што процедурата е веќе започната.
По самитот во Брисел, Дениз Бајкал, водачот на главната опозициска партија во Турција, Републиканската народна партија, побара од Анкара да не го потпишува дополнителниот протокол за царинскиот договор.
Турција не ја признава републиката на кипарските Грци и инсистира на тоа дека потпишувањето на царинскиот протокол не би значело признавање.
Како членови на ЕУ од мај минатата година, кипарските Грци се обидуваат да ги искористат напорите на Турција за пристап кон Унијата како моќно средство за издејствување остапки во врска со планот на ОН за повторно обединување на островот, што нивната заедница со големо мнозинство го отфрли на референдумот во април 2004 година.
Велика Британија, која треба да го преземе ротирачкото претседателство на ЕУ од Луксембург на 1-ви јули, укажа на тоа дека помеѓу нејзините приоритети ќе биде и проширувањето на ЕУ и отворањето на разговорите за членство со Турција.
Таа, исто така, се очекува да се обиде да постигне напредок во процесот на наоѓање решение за кипарското прашање, со оглед на тоа што ЕУ ќе одигра клучна улога во какви било идни разговори за повторно обединување.
