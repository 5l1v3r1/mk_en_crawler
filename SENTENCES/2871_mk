30/06/2006
Од Берта Фониќи за Southeast European Times во Приштина – 30/06/06
Шефот на УНМИК, Сорен Јесен-Петерсен, кој во петокот (30-ти јуни) се повлече од функцијата, рече дека ќе се врати во Косово за да го поздрави решението за статусот на покраината.
„Ќе се вратам за да прославиме“, рече тој.
Поздравувајќи се со пратениците претходниот ден, тој посочи дека Косово го делат само неколку месеци до исходот од разговорите за статусот, и дека голем број држави во Европа и во светот се свесни оти одложувањето на решението нема да ја унапреди стабилноста.
Истовремено, данскиот дипломат го повика мнозинското население на етничките Албанци да му подаде рака на српското малциство, велејќи дека иднината на Косово мора да биде мултиетничка.
„Знам дека целта на мнозинството е независноста и јас сметам на вас дека додека го реализирате вашиот сон тоа ќе стане сон кој ќе го делат сите заедници“, рече Јесен-Петерсен. 
„Реализирањето на вашиот сон не смее да биде ноќна мора за другите“, рече тој.
„Косово беше, е и треба да биде мултиетничко. 
Современа Европа нема место за моноетничко општество. 
Во овој мој последен говор јас апелирам до вас да сторите сé што е можно за да создадете функционално мултиетничко општество. 
Ова можете да го остварите преку дијалог и состаноци, создавајќи го слоганот: „Ајде да се поздравам со мојот сосед денес“, рече Јесен-Петерсен.
Петти по ред на оваа функција, Јесен-Петерсен го наследи Финецот Хари Холкери во август 2004 година. 
Во неговиот мандат започнаа директните разговори помеѓу Белград и Приштина, чија цел е постигнување на договор за децентрализацијата и другите прашања, како и решавање на прашањето на статусот. 
Досега се одржаа неколку рунди разговори, иако двете страни остануваат длабоко поделени.
Законски сé уште дел од Србија, Косово е под администрација на ОН од крајот на конфликтот во периодот 1998-1999 година. 
И додека повеќето косовски Албанци се за независност, Србија наместо тоа, се залага за „значителна автономија“, инсистирајќи истовремено покраината да остане дел од нејзината територија.
Српскиот премиер Воислав Коштуница ја потврди таа позиција во средата, за време на посетата на српската енклава во Косово.
Во своето обраќање во четвртокот, Јесен-Петерсен рече дека бил сведок на зголемување на демократијата, зрелоста и политичката волја за соочување со кризи. 
„Поради тоа, јас сметам дека во вашите раце Косово ќе биде многу силно општество“, рече тој.
Но, исто така, тој предупреди дека Косово се соочува со можност за нестабилност ако не биде наскоро решено прашањето на статусот.
„Без статус, економските тешкотии со кои голем број Косовари се соочуваат ќе продолжат“ и покраината ќе стане „социјална темпирана бомба која со тек на време ќе биде невозможно да се управува“, рече Јесен-Петерсен, опишувајќи ја сегашната ситуација како неодржлива.
