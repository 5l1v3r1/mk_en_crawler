07/07/2012
Мухамет Брајшори за Southeast European Times во Приштинa -- 07.07.12
Иако бројот на смртните случаи кај бебињата во Косово е намален во последниве години, земјата сé уште се наоѓа на врвот на листата на европските држави по смртноста на бебињата.
Во 2011 година, 17,1 бебе на 1.000 новороденчиња починаа -- огромно намалување од 2000 година, кога бројот на смртни случаи беше 29 на 1.000 новороденчиња.
Од канцеларијата на СЗО во Приштина изјавија за SETimes дека бројот на починати бебиња во Косово и понатаму е предмет на загриженост, поради неколку фактори.
„Смртноста на бебињата е феномен што треба да се гледа во пошироки рамки, не само преку здравствените услуги.
Општото добро на децата и семејствата во Косово, животната средина, домувањето и исхраната, целокупното ниво на образование и здравствено образование, економските услови како што се сиромаштијата и невработеноста, сето тоа придонесува за смртноста на бебињата“, рече за SETimes Сами Ука, претставник на приштинската СЗО.
Д-р Фаик Хоти, раководител на одделот за информации во косовското Министерство за здравство, изјави за SETimes дека мора да се заврши огромна работа за да се намали бројот на смртни случаи кај бебињата.
„Што се однесува до здравствените причини што влијаат на смртноста на новороденчињата, тие се ембрионална незрелост (32 отсто), компликации во бременоста (29 отсто), конгенитални аномалии (6 отсто), инфекции (2 отсто) и друго (31 отсто)“, рече Хоти.
„Причините за ова ниво на смртност се многу, но лошата пренатална нега, недостигот на превентивни здравствени услуги и лечење во заедницата, што треба да се нуди во рамките на семејната медицина, слабата хигиена во болниците, индивидуалната и колективната одговорност, се причини кои континуирано мора да се решаваат“, рече Ука.
Хоти рече дека Министерството за здравство одобри стратегија за детска здравствена грижа, која вклучува неколку мерки, кои директно ќе влијаат на стапката на смртност на бебињата, и ќе го намалат морталитетот и морбидитетот на населението, како нејзини главни цели.
„Усвоивме стратегија за детското здравје и адолесцентското репродуктивно здравје со утврдување услов за основна здравствена грижа за секое новороденче, раководење со бебињата родени предвремено, и со ниска телесна тежина;
воспоставивме мониторинг и систем на евалуација на грижата за мајката и новороденчето, и другите“, рече Хоти.
Агрон Гаши, претставник за здравјето и исхраната на УНИЦЕФ во Косово, изјави за SETimes дека точноста на податоците за смрноста кај децата е сомнителна, но поголема важност треба да се даде на здравствената грижа во Косово.
„Здравјето треба да биде приоритет и зголемувањето на буџетот за здравствената грижа треба да биде главна цел, особено за мајчинството и детското здравје, како и социјалната грижа за сиромашните семејства, помошта и образованието на децата“, рече Гаши.
Според Ука, неопходни се здравствени реформи, особено зајакнување на општинските центри за семејна здравствена грижа, кои граѓаните прво ги посетуваат.
„Намалувањето на смртноста кај бебињата е долг и тежок процес, но во споредба со европските држави, од чие семејство ние претендираме да бидеме дел, нема простор за задоволство.
Сé уште остануваме со земјите кои имаат неприфатливо ниво на индикатори [за смртноста кај бебињата]“, рече Ука.
„Морталитетот останува висок, но забележани се подобрувања.
Косово е далеку од нивото на Финска, Австрија и Швајцарија, кои имаат најнизок морталитет на бебињата во Европа, но сме близу до бројките во Македонија, сепак подобри од Турција, Ерменија, Казахстан, Грузија и Киргистан, кои имаат повисок морталитет на бебињата од Косово“, рече Хоти.
Според Одделот за население на ОН од 2005 до 2010 година, бројот на смртни случаи кај бебињата во Турција беше 24,02 на 1.000 новороденчиња;
во Албанија 18,28;
во Македонија 14,72;
во Србија 11,77;
во Хрватска 6,06;
Кипар со 4,60 и Црна Гора со 8,70.
