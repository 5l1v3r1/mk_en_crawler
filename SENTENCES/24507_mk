08/05/2009
БЕЛГРАД, Србија -- Косово ќе мора да го преземе враќањето на долгот од повеќе од една милијарда долари ако сака да добие пристап во ММФ и Светската банка, рече во четвртокот српскиот вицепремиер Млаѓан Динкиќ. 
Ова го опфаќа делот на Косово од долгот на Србија кон Парискиот и Лондонскиот клуб. 
Косовските власти и медиуми претходно оваа недела посочија дека одборот на директори на ММФ ја одобри апликацијата за членство на Косово, макар што ММФ сé уште не го потврди ова. 
Динкиќ истакна дека Србија не добила ниту еден единствен динар од фискалните приходи на областа на Косово во изминатите десет години. 
Тој ја отфрли загриженоста дека ако Косово го преземе својот долг, тоа ќе значи признавање на суверенитетот. 
Според извештаите на печатот, претседателот Борис Тадиќ е меѓу оние што сметаат дека Србија треба да продолжи со враќањето на долгот на Косово за да го покаже континуираното противење на неговата независност.
Во другите вести од четвртокот, властите во Колумбија објавија дека го депортирале поранешниот косовски премиер Агим Чеку, поради меѓународната потерница за него, издадена од ИНТЕРПОЛ. 
Србија сака да го суди Чеку како воен злосторник. 
Но, според законот, колумбиската Државна агенција за национална безбедност, не може да го уапси бидејќи тој е странски државјанин. 
Чеку пристигна во Колумбија во неделата, за да учествува на меѓународната конференција за разоружување, а во средата властите го депортираа. 
Чеку, поранешен командант на Ослободителната војска на Косово, се бара за наводна вмешаност во бројни воени злосторства врз српското и другото неалбанско население во Косово за време на конфликтот во 1999 година. 
(РТВ, Бизнис новине, Студио Б, АФП, ДПА, Ксинхуа, АП, Блиц - 07/05/09)
