03/08/2007
(MИА, АП, АКИ, Ксинхуа, Балканска мрежа на истражувачко новинарство - 02/08/07; ДПА, АП, МИА, Макфакс - 01/08/07)
Македонската парламентарна комисија му го одзеде имунитетот на поранешниот премиер Владо Бучковскирано во четвртокот (2-ри август), неколку часа откако беше обвинет за вмешаност во спорниот договор за оружје, кој наводно го чинел државниот буџет три милиони евра.
Шест од вкупно девет членови на комисијата, која ги води мандантно-имунитетните прашања на пратениците, гласаа за одземање на имунитетот на Бучковски, изјави претседателката Светлана Јакимовска за новинарите, по тензичниот, неколкучасовен состанок.
Во средата финансиската комисија во земјата го обвини Бучковски за злоупотреба на функцијата и проневера на пари од буџетот. 
Инспекторите велат дека тој бил вмешан во нелегалното купување резервни делови за тенковите Т-55 од македонското претпријатие за метал МЗТ ФОП при крајот на 2001 година, додека беше министер за одбрана.
Судијата, кој побара од парламентот да му го одземе имунитетот на Бучковски, рече дека тој е првоосомничен во истрагата. 
Во вторникот пензионираниот генерал Методи Стамболиски, поранешен началник на Генералштабот на македонската армија, беше уапсен во врска со истиот случај. 
Тој, наводно, наредил четирпати повеќе резервни делови отколку што й биле потребни на армијата.
Во средата беше подигнато кривично обвинение и против менаџерот на МЗТ ФОП, Митре Петковски. 
Тој беше притворен со решението за 30-дневен притвор. 
Заедно, Петковски и Бучковски, наводно, присвоиле пари на Министерството за одбрана, наменети за претпријатието за метал.
Оние што, наводно, се вмешани во случајот, меѓу кои и двајца други функционери на Министерството за одбрана, се обвинети дека „за себе прибавиле имотна корист од околу три милиони евра, со што го оштетиле државниот буџет за три милиони евра“, објави Балканската мрежа за истражувачко новинарство (БИРН), цитирајќи го обвинението.
Бучовски, поранешен водач на најголемата опозициска партија, Социјалдемократскиот сојуз на Македонија (СДСМ), беше на одмор во Грција кога беше објавено обвинението против него. 
Тој се врати дома за расправата на парламентарната комисија доцна во средата.
Членовите на СДСМ во комисијата тврдат дека Јакимовска го ставила предлогот за одземање на имунитетот на Бучковски на гласање пред да заврши расправата, игнорирајќи го барањето за дебата во врска со прашањето.
„Одлуката беше целосно нелегитимина бидејќи расправата не беше завршена, немаше одобрена одлука и на присутните пратеници им беше одземено законското право на расправа во врска со прашањето“, извештајот на БИРН го цитираше Игор Ивановски од СДСМ во четвртокот. 
„Имаме аудио и видео докази дека расправата не беше завршена, не беше донесена одлука и дискусијата не беше завршена.“
СДСМ, исто така, се закани дека ќе покрене законски дејства против некои членови на комисијата. 
Партијата, исто така, планира да поднесе петиција за свикување итна собраниска седница на парламентот на која ќе се расправа за имунитетот на Бучковски. 
Македонската радиотелевизија (МРТ) во петокот објави дека веројатноста за ова е мала.
Бучковски, во меѓувреме, рече дека е цел на „политичка хајка“, чија цел е да го спречи да оди во Трибуналот на ОН во Хаг на крајот од август како клучен сведок на одбраната во судењето за воени злосторства на поранешниот министер за внатрешни работи Љубе Бошковски.
Тој, исто така, рече дека неговата улога во договорот за набавка на оружје беше проверена во 2002 година, кога Канцеларијата на државниот обвинител ги отфрли обвиненијата поднесени против него.
Со одлуката на парламентарната комисија се отвора патот за апсење на Бучковски. 
Сепак, според МРТ, веројатноста тоа да се случи е мала, бидејќи тој вети целосна соработка во истрагата.
