08/06/2005
(Софиска новинска агенција, Медиапул, Дневник - 03/06/05; Светска банка - 02/06/05)
Бугарија во понеделникот (6-ти јуни) потпиша договор за заем со Светската банка со вредност од 150 милиони американски долари. 
Финансирањето ќе ги поткрепи реформските напори на земјата и се очекува да ги подобри нејзините изгледи за успешна интеграција во ЕУ.
„По неколку години на континуирани реформи, Бугарија е близу до пристапот во ЕУ во 2007 година“, рече директорот на Банката за Бугарија, Андан Сет, откако тој и бугарскиот министер за финансии, Милен Велчев, потпишаа договор во Софија. 
„Вистински предизвик за Бугарија сега е да го искористи времето до пристапот за задржување на фокусот на реформите неопходни за зајакнување на економскиот растеж и подобрување на животниот стандард на сите Бугари.“
Со Третиот програмски заем за приспособување (ПАЛ 3) се комплетира програмата ПАЛ, која чини вкупно 425 милиони американски долари. 
Средствата не се доделуваат однапред, туку се даваат откако владата ќе ги преземе клучните дејства во спроведувањето на сопствената стратегија за зајакнување на економскиот растеж и намалување на сиромаштијата.
Првиот од двата заеми во рамките на програмата, ПАЛ 1, со вредност од 150 милиони американски долари, беше одобрен во февруари 2003 година. 
Со него беа поддржани мерките за подобрување на бизнис климата, реструктуирањето на инфрасктруктурниот сектор и понатамошно зајакнување на финансискиот сектор. 
Фокусот на ПАЛ 2, со вредност од 125 милиони американски долари беше реформирањето на јавната администрација.
Банката очекува ПАЛ 3 да одигра значајна улога во унапредувањето на реформската агенда на Бугарија и со тоа да ги зајакне изгледите на земјата за успешен пристап во ЕУ. 
„И покрај тоа што програмата ПАЛ е успешно завршена, Бугарија сé уште се соочува со голем број важни предизвици пред успешниот пристап во ЕУ“, се вели во соопштението од четвртокот, во кое се потврдува одобрението за заем.
Во соопштението се истакнува потребата за понатамошни активности во областите на судските реформи и борбата против корупцијата. 
ЕУ, која ја поддржува програмата на бугарската влада во партнерството со Светската банка и ЕУ, исто така, инсистира на значителен напредок во овие две области пред закажаниот влез на земјата во Унијата на 1-ви јануари 2007 година.
Според банката, Бугарија треба, исто така, да работи на унапредување на квалитетот на јавниот сервис за граѓаните, како на национално, така и на локално ниво. 
Покрај тоа, треба да се зајакнат реформите во областите на образованието и здравството, да се подобрат превозните и водоводните услуги, да се одредат понатамошни реформи во социјалниот сектор и да се преземат чекори за зголемување на можностите за вработување, се вели во соопштението.
Според банката, програмата ПАЛ постигна значителни резултати. 
Со помош на заемите се приватизираа 98 отсто од бугарските банки. 
Осигурителниот сектор е целосно во приватни раце, додека 80 отсто од преостанатите мали државни претпријатија од 2002 година имаат свои купувачи. 
Помеѓу другите остварувања се и подобрената ефикасност на енергетскиот сектор и железниците.
