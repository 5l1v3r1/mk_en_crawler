14/06/2011
Од Цветина Борисова за Southeast European Times во Софија -- 14/06/11
Бугарската економија изгуби околу 100 милиони лева (50 милиони евра) во мај, поттикнувајќи национална дебата за тоа дали можеби е време да се намали бројот на официјалните неработни денови.
Загубите произлегоа од прекините со работа, помалата продуктивност и повисоките плати за оние кои мора да работат за време на празниците.
Но, некои сектори акумулираа повисок профит за време на празниците, како што се туризмот, забавата, транспортот и малопродажбата во туристичките области.
Сепак, сезонските приходи не се доволни за да ја надоместат севкупната загуба, посочуваат аналитичарите.
„Тешко е да се говори за конкретни загуби, додека некои бизниси трпат загуби, други извлекуваат полза.
Какви цифри и да дадеме, тие нема да бидат точни и прецизни“, вели Анета Алашка, шеф на одделот за јавни односи во Бугарското индустриско здружение (БИА), за SETimes.
Таа истакнува дека ситуацијата сега е подобра отколку пред неколку години.
„Со години инсистиравме на јасен распоред за државните неработни денови пред почетокот на секоја година, за да им се помогне на работодавачите да си планираат за една година однапред.
Она што го сакавме беше спроведено минатата година“, рече таа, додавајќи дека организациите на работодавачи се „задоволни со оваа состојба на работите сега засега“.
Цветелина Непочатих, која води бизнис за преработка на камен, рече дека трите државни празници овој мај му наштетиле на профитот на претпријатието.
„Нашиот бизнис е насочен кон луѓето со високи приходи, кои обично патуваат за време на празниците“, објаснува таа, додавајќи дека празниците ги забавуваат трансакциите со државните институции и банките кои се затворени за време на ваквите периоди.
„Тешко е тоа да им се објасни на нашите странски партнери“, додаде Непочатих.
Подолгите прекини може, исто така, да предизвикаат празнини во продуктивноста, при што на работниците им треба време да се вратат во нормалното темпо на работа, рече таа.
Многу работодавачи немаат средства за плаќање прекувремена работа.
Некои претпријатија ги принудуваат своите вработени да работат за време на официјалните празници без никакво дополнително плаќање или бонуси.
„Газдата само ни вели ,морате да работите, во спротивно ќе ја изгубите работата.
Многу луѓе чекаат за вашето место“, рече еден бугарски работник, кој говореше под услов на анонимност, стравувајќи да не ја изгуби работата.
Дури и кога претпријатието може да си дозволи да плати за прекувремената работа, многу работници кои се под стрес, претпочитаат да земат одмор отколку да заработат дополнителни пари.
Сега кога мајските одмори поминаа, дебатата во врска со должината и честотата на официјалните неработни денови се смири.
Барем додека следната серија долги одмори не предизвика понатамошни економски загуби.
