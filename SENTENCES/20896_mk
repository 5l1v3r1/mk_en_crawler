05/10/2007
ТИРАНА, Албанија -- Претседателот Бамир Топи го повика парламентот и другите државни институции да соработуваат за да може реформите во судскиот систем да се спроведат што е можно побргу.
„Ако реформите во судскиот систем не функционираат, тоа ќе биде поради недостигот на политичка волја“, рече Топи на конференцијата во четвртокот (4-ти октомври) во Валона.
Топи рече дека не гледа напредок во судските реформи во изминативе неколку месеци, иако криминалот и корупцијата остануваат сериозна бариера за процесот на интеграција во ЕУ.
Во другите вести, вицепремиерот Газменд Окета ги објави плановите за намалување на јавната администрација за 4.200 луѓе до крајот на оваа година.
Тој рече дека намалувањата се за одржување на институционалните реформи.
Исто така во четвртокот, премиерот Сали Бериша се состана со претставниците на синдикатите и вети дека ќе се фокусира на безбедноста во рударската индустрија.
Серијата несреќи во кои имаше и жртви доведе до штрајкови и протести на крајот од летото.
(Шкип, Шекули, Газета шкиптаре, Коха Јоне - 05/10/07;
Toп-ченал, Балканвеб, БИРН - 04/10/07)
