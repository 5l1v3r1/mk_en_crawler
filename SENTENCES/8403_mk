12/01/2012
Бедрана Калетовиќ за Southeast European Times во Сараево -- 12.01.12
Околу една петтина од населението во Босна и Херцеговина (БиХ) поседува 750.000 нерегистрирани парчиња оружје, според официјалните претставници кои ја наведуваат широката расположливост и лесниот пристап до истото на црниот пазар, како главна причина за загриженост.
„По сообраќајните несреќи, нелегалното оружје е најчестата причина за смрт во БиХ.
Околу 90 отсто од нелегалните дејства се вршат со употреба на нелегално оружје“, рече за SETimes Денис Хаџовиќ од Центарот за безбедносни студии во БиХ.
Поголемиот дел нелегално оружје го сочинуваат пиштолите и сачмарките, но полицијата вели дека се конфискувани и експлозивни направи, снајпери и револвери.
Многу луѓе го користат оружјето купено тајно од поранешните југословенски републики во нивната борба за независност.
Хрватска купуваше оружје од Унгарија и други земји и голем дел од тоа сега е во приватна сопственост, според Благоја Марковски, директор на Балканскиот форум за безбедност во Скопје.
„Околу 700.000 парчиња оружје влегле во поранешните југословенски републики првенствено од складиштата за оружје во Албанија, кои беа ограбени во 1997 година.
Шверцот од поранешниот источен блок и подалеку, првенствено од Бугарија, е уште еден канал за снабдување“, рече Марковски за SETimes.
Косовскиот професор на безбедносни студии, Абдула Хасани, изјави за SETimes дека несигурноста околу точниот број им го отежнува на властите ефикасното дејствување.
„Ако не го знаете бројот, невозможно е да се знае јасно заканата што доаѓа од ова оружје, и очигледно тоа е голема закана“, рече Хасани, додавајќи дека за споредба, во Косово има околу 330.000 нелегални парчиња оружје.
Иако некои им припаѓаат на групите на организиран криминал, додаде Хасани, пиштолите во приватни раце се локална традиција за многу балкански народи.
Полицијата на БиХ вели дека бројот на обвиненија за нелегално оружје се зголемува, при што кривично обвинение се издава скоро секој ден.
Во првите шест месеци од 2011 година полицијата објави дека Република Српска регистрирала 206 случаи на нелегално оружје.
„Состојбата на генерална социјално-економска несигурност [предизвикува] зголемување на нелегалните активности и [е] најчест мотив за граѓаните да се стекнат и да поседуваат оружје“, рече за SETimes полицискиот комесар на кантонот Тузла, Фадил Шљивиќ.
Од крајот на војната во БиХ во 1995 година, нелегалното оружје е фактор во повеќе од 10.000 смртни случаи -- шест пати повеќе од бројот на жртви од нагазни мини, што добива многу поголемо внимание во јавноста.
„Балканскиот темперамент -- во комбинација со оружјето -- ретко завршува со заштита, а многу почесто со крвава трагедија.
Кривични дела од бес, без мислење за последиците од нечии дејства или едноставно лутина, се слуша најчесто од оние што го користат оружјето, додека жрвите не можат да кажат многу во своја одбрана, бидејќи честопати тие не преживуваат“, рече за SETimes психијатарот во Здравствениот центар во Тузла, Весна Мехатовиќ.
Центарот за безбедносни студии во БиХ ја истакна важноста на предавањето на оружјето на полицијата или цивилната одбрана.
Експертите на центарот велат дека сметаат оти малку може да се постигне ако се користат репресивни мерки за одземање на исчезнатото оружје.
Превенцијата е клучот, тврдат тие.
Експерите, исто така, посочуваат на важноста на создавањето правна рамка во согласност со регулативите на ЕУ и претворањето на нелегалното во легално оружје.
„Имаше идеја да се издава парична награда за предавање на нелегалното оружје, но во овој случај постои опасност од прилив на нелегално оружје од околните држави“, рече Хаџовиќ.
Претставниците на Министерството за внатрешни работи на ФБиХ велат дека и покрај континуираните активности што се преземаат за собирање на оружјето и муницијата, граѓаните сé уште поседуваат големи количини оружје заостанато од војната.
Постојниот закон предвидува дека оние кои ќе го предадат оружјето на полицијата нема да трпат законски или материјални последици.
Но, Марковски рече дека максималните резултати бараат заедничка, сеопфатна регионална акција за собирање на нелегалното оружје низ сите земји од Југоисточна Европа.
„Тоа може лесно да се организира и да се спроведе со учество на западните партнери и преку програмите на УНДП.“
