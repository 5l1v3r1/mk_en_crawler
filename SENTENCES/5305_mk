29/09/2010
Од Пол Чикои за Southeast European Times во Букурешт -- 29/09/10
Соооштението на министерот за внатрешни работи, Василе Блага, од понеделникот (27-ми септември) не беше изненадување, по протестите на полицајците кои се влошија и ги разгневија владата и претседателот.
Сепак, неговата оставка може да ги одложи и онака бавните напори на Романија за влез во Шенген зоната до април 2011 година.
Блага рече дека неговата одлука била работа на чест.
„Го почитувам правото на полицајците на протести, но само во законските рамки“, рече тој на прес-конференцијата во понеделникот.
Со доброволно напуштање на позицијата, Блага, всушност, ја презеде одговорноста за ситуацијата која ескалираше и излезе од контрола.
Протестот од петокот на повеќе од 6.000 полицајци излезе надвор од одобрените законски рамки.
Демонстрантите го напуштија плоштадот пред владините канцеларии, каде што имаа одобрување да демонстрираат против кратењата на платите, и отидоа пред претседателската резиденција.
Таму тие извикуваа непристојни слогани и ги фрлаа своите капи преку оградата на претседателската палата.
Петмина, наводно, носеле пиштоли.
Налутен, претседателот Трајан Башеску побарал од владата да поднесе извештај за инцидентот.
„Многу Романци демонстрираа во Букурешт, но сите го почитуваа законот.
Единствените кои го прекршија се вработените во Министерството за внатрешни работи“, рече Башеску во својот телевизиски говор.
Тој свика состанок на врховниот одбранбен совет на земјата за четврток, на кој ќе се разговара околу протестите.
Блага беше заменет од Трајан Игас, водачот на либералдемократите во Сенатот.
Романците ќе чекаат да видат дали тој ќе може брзо да ја преземе тешката задача на внесување на Романија во Шенген во рамките на утврдената временска рамка.
„Се плашам дека ова може да го платиме со пристапувањето во Шенген областа.
Блага заврши многу сериозна работа со подготовките за ова пристапување“, рече водачот на Сенатот Мирчеа Џоана.
Некои политички аналитичари се подеднакво загрижени.
„Оставката на Блага и недостатокот на искуство на неговиот наследник може да го платиме со одредени проблеми на патот кон пристапувањето, имајќи предвид дека поранешниот министер имал репутација на посветен реформис на Запад“, рече за SETimes Христијан Чуперка, уредник за правда и домашни работи на весникот Романија либера.
„Романија требаше да трча спринт во текот на втората половина од годината, судејќи по фактот дека некои европски кругови се пожалија оти сме сé уште неподготвени за безгранична област“, додаде тој.
Сепак, Блага ги минимизираше последиците од неговата оставка врз пристапувањето во Шенген областа, велејќи дека напорите ги води тим професионалци во министерството.
„Стриктно го следиме распоредот на пристапувањето во Шенген областа“, рече тој.
