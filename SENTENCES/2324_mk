04/04/2005
Од Давор Коњикушиќ за Southeast European Times во Белград -- 04/04/05
Според последните наводи поранешниот водач на босанските Срби Радован Караџиќ проневерил околу 36 милиони конвертибилни марки (повеќе од 18 милиони евра) од поранешната Национална банка на Република Српска (РС), пари кои, можеби, му помогнале да ги финансира годините во бегство што следеа.
Караџиќ е еден од тројцата најбарани обвинети од страна на Трибуналот на ОН за воени злосторства и неговото изведување пред лицето на правдата се смета за предуслов за понатамошниот напредок на БиХ по патот за членството во ЕУ и во НАТО.
Минатата недела босанскиот весник Дневни аваз објави изјава на главниот опозициски водач во РС, Милорад Додик, кој рече дека Караџиќ избегал со парите во пролетта 1997 година и дека постои документација што го докажува тоа.
Говорејќи за црногорските медиуми, братот на Караџиќ, Лука, ги отфрли обвиненијата и ги окарактеризира како „апсурдни“.
Но, извештајот од понеделникот (4-ти април) во бањалучкиот весник Независне новине, исто така, го покрена прашањето на проневерените пари, цитирајќи ја изјавата од минатиот ноември на поранешниот министер за правда на РС, Момчило Мандиќ.
Според Мандиќ, Караџиќ направил манипулација со буџетот на ентитетот на РС со цел да си се осигури себеси финансиски и да си овозможи евентуално криење подоцна.
Властите во БиХ ги засилија напорите за фаќање на Караџиќ и другите обвинети за воени злосторства, надевајќи се на избегнување на можноста повторно да бидат одбиени за влез во програмата на НАТО Партнерство за мир (ПзМ).
На спотот кој се емитува на трите најгледани телевизиски канали на босанските Срби се покажуваат Караџиќ, генерал Ратко Младиќ и другите, додека нараторот вели:
„Или тие одат во Хаг или ние одиме по ѓаволите“.
Во меѓувреме, низ цела РС се поставени билборди со имињата на обвинетите кои се бараат, заедно со телефонските броеви за информации.
НАТО веќе двапати ја одби апликацијата на БиХ за пристапување во ПзМ, која се смета за прв чекор кон целосното членство во Алијансата.
Евентуалното трето одбивање би можело да значи крај за шансите на БиХ за влез во програмата.
Српскиот премиер Воислав Коштуница, во меѓувреме, навести дека Караџиќ и Младиќ би можеле да завршат во Хаг во блиска иднина.
Тој во март за новинарите изјави дека следат нови предавања на обвинетите и климна со главата кога беше запрашан дали листата ги вклучува и двајцата најбарани обвинети.
Главната обвинителка на ОН за воени злосторства, Карла дел Понте, изјави дека Белград знае каде точно се наоѓа Младиќ и ако сака може да го уапси за неколку часа.
„Тоа е само прашање на политичка волја“, изјави Дел Понте за новинската агенција Ројтерс во интервјуто минатиот месец.
