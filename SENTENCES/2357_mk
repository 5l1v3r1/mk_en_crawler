01/03/2005
Од Игор Јовановиќ за Southeast European Times во Белград – 01/03/05
Една од најголемите италијански банки во поглед на капиталот, „Банка интеза“, на 14-ти февруари купи 75 отсто од акциите на белградската „Делта банка“. 
Цената од 278 милиони евра е помеѓу највисоките суми добиени од приватизацијата на српските претпријатија досега.
Српскиот министер за финансии, Млаѓан Динкиќ, рече дека доаѓањето на „Банка интеза“ е значајно бидејќи ќе ги привлече клиентите на банката и ќе ги охрабри да влегуваат во бизнис со српските претпријатија. 
Како резултат на тоа, се смета дека таа ќе генерира понатамошно зголемување на трговијата со Италија, вториот по обем трговски партнер на Србија и Црна Гора.
„Очекуваме доаѓањето на банката да му помогне на српскиот извоз, претежно во текстилната и прехранбената индустрија“, рече Динкиќ.
Мирослав Мишковиќ, претседателот на „Делта холдинг“ - најголемата „татковска“ фирма на банката -- објави дека ќе ги инвестира парите од продажбата во понатамошниот развој, со цел да го направи претпријатието регионален водач во малопродажбата, земјоделството и прехранбената индустрија. 
„Делта холдинг“ ќе се обиде да обезбеди висока позиција на храватскиот и словенечкиот пазар, по што ќе следи и Босна и Херцеговина, рече Мишковиќ.
Според Џовани Боколини, член на одборот на директори на „Банка интеза“, „Делта банка“ претставува „добра платформа“ за деловен раст во Србија.
Првата приватизација на државната српска банка се случи на 26-ти јануари, кога грчката „Алфа банка“ купи 88,64 отсто од акциите во „Јубанка“ за 152 милиони евра. 
Договорот беше потпишан од страна на Динкиќ и високиот претставник на „Алфа банка“ Јанис Костопулос. 
Според Динкиќ, „Алфа банка“ ветила дека нема да отпушти ниту еден од 1.328-те вработени на „Јубанка“ во текот на следните три години.
Костопулос рече дека Србија доживеала голем економски раст и има потенцијал за успешно банкарство. 
И покрај купувањето на „Јубанка“, која има 90 канцеларии во земјата, „Алфа банка“ значително го зголеми своето присуство на пазарот во Југоисточна Европа, истовремено станувајќи и главен инвеститор во Србија.
По приватизацијата на „Делта банка“ и „Јубанка“, рече Динкиќ, странските инвестиции се очекува да достигнат вкупна вредност од околу 1,5 милијарди евра оваа година, двојно повеќе во однос на 2004 година.
