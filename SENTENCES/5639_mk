01/06/2010
Од Наташа Радиќ за Southeast European Times во Загреб -- 06/01/10
Хрватскиот претседател Иво Јосиповиќ во неделата (30-ти мај) беше во посета без преседан на Република Српска (РС), при што им оддаде почит на жртвите на воените злосторства од конфликтот во периодот 1992-1995 година во Босна и Херцеговина. 
Тој беше на три места -- Сијековац, Бришево и Козарац -- каде што се случија масовни убиства.
„Тука сме да оддадеме почит ... 
и важно е тоа што претставниците на сите три етнички групи се тука да го направат тоа“, изјави Јосиповиќ за новинарите во Сијековац, погранично село каде што се ексхумирани телата на десетици Срби, наводно убиени од хрватските сили.
Во Козарац, стотици Бошњаци загинаа од рацете на Србите, а за илјадници не се знае што се случило. 
Во Бришево, Србите убија 60 Хрвати.
„Нашата заедничка порака е мир и потребата сите луѓе да живеат заедно во мир. 
Многу е важно тоа што доаѓаме од различна вера и различна национална припадност да им оддадеме почит на жртвите“, рече Јосиповиќ, првиот хрватски претседател кој ја посети Република Српска.
Јосиповиќ го придружуваа претседателот на РС Рајко Кузмановиќ, премиерот Милорад Додик и водачот на Партијата за демократска акција, Сулејман Тихиќ.
Додик ја истакна потребата за соживот и ги повика Хрватите протерани од своите домови да се вратат. 
Во име на владата на РС тој изрази сочувство до семејствата на жртвите, без оглед на нивната националност, и искажа уверување дека извршителите на злосторствата ќе се соочат со правдата.
Од крајот на војната, помалку од 5 отсто од босанските Хрвати се вратија во областа. 
Пред војната, 200.000 луѓе од хрватско потекло живееја во сегашна РС.
Тихиќ ја отфрли идејата за колективна вина и инсистираше на тоа дека одговорните за злосторствата мора да се соочат со судење.
„Ова е важен момент за нас. 
Сега можеме да говориме за помирување“, изјави за новинарите во Сијековац жителката Ружа Тривиќ.
„Време е да говориме за заеднички живот“, рекоа водачите, имплицирајќи идни здружени напори. 
Јосиповиќ ја направи регионалната соработка приоритет, што понекогаш им пречи на другите хрватски политичари во процесот.
Тој рече дека иако идејата дека сите земји во Југоисточна Европа може да се приклучат на ЕУ заедно е нереална, подобрените врски се задолжителни.
„[Иако] Хрватска ќе влезе во ЕУ прва, регионалната соработка ќе биде позитивен импулс на патот“, рече Јосиповиќ.
