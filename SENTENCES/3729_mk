26/02/2008
(Британска влада, Балкан инсајт, АФП, АП, ДПА - 25/02/08)
Велика Британија ќе ја предводи полициската мисија на ЕУ во Албанија (ПАМЕКА) во текот на следните три години, објави во понеделникот (25-ти февруари) Британското министерство за внатрешни работи.
Истата ќе ја замени Германија, чие Министерство за внатрешни работи го надгледуваше спроведувањето на втората фаза од полицискиот проект финансиран од Европската комисија во Албанија, до крајот на декември.
„Мисијата ќе работи со албанската полиција на справувањето со заканата од организираниот криминал во земјата, намалувајќи ја заканата за Велика Британија и другите земји-членки на ЕУ, и помагајќи за подобрување на довербата на Албанците во нивните полициски служби“, се вели во соопштението на Министерството за внатрешни работи.
Проектот ПАМЕКА започна во декември 2002 година како продолжение на претходните напори помогнати од ЕУ за зајакнување на оперативниот капацитет на албанската полиција по масовните граѓански немири во 2007 година.
Наведувајќи ја борбата против сериозниот организиран криминал како приоритет на неговата влада, британскиот министер за контратероризам и полиција, Тони Мекнолти, во понеделникот рече дека новата улога на неговата земја во проектот ПАМЕКА, исто така, ја потврдува „нејзината посветеност на помошта на албанските власти во справувањето со овој проблем“.
Оперирајќи со буџет од 5,5 милиони евра во текот на следните три години, Велика Британија објави дека ќе се фокусира на унапредувањето на инсистуционалните и оперативните способности на албанската полиција и нивно овозможување да работат професионално и одговорно да ги испитуваат и да се спротивставуваат на криминалните активности, особено организираниот криминал.
Таа ќе има и целосна соработка со судството, што се очекува да помогне во враќањето на довербата во полицијата.
Постигнувањето на овие цели ќе помогне во намалувањето на ризикот со организираниот криминал што потекнува од Албанија да соочи Велика Британија.
Според соопштението од понеделникот, Лондон се надева дека овие напори ќе предизвикаат значаен напредок во неколку клучни области, вклучително и зголеменото детектирање, апсење и осудување на одговорните за организираниот криминал, како и подобрена координација на агенциите за спроведување на законот.
Велика Британија, исто така, сака да види понатамошен напредок во областите на пограничното управување, регионалната соработка во спроведувањето на законите и координацијата на меѓународните напори во борбата против организираниот криминал, трговијата со луѓе и дрога.
„Успешните британски напори за ПАМЕКА уште повеќе ќе влијаат на албанската полиција и политичкото размислување и ќе ја надополнат тековната помош што е веќе обезбедена преку работата на Лондонската полиција, Агенцијата за сериозен организира криминал, Министерството за надворешни работи и другите партнери на британската влада“, се вели во соопштението.
