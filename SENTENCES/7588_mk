22/01/2013
Дражен Ремиковиќ и Мики Трајковски за Southeast European Times во Скопје и Загреб -- 22.01.13
Властите во некои балкански држави преземаат чекори за да се подготват за уште посурово зимско време, откако ниските температури и обилните снежни врнежи предизвикаа хаос во некои општини овој месец.
Македонскиот министер за транспорт и комуникации, Миле Јанакиески, рече дека владата формираше координативно тело чија задача ќе биде да ги следи условите во општините и да им помага на луѓето кои се соочуваат со проблеми во зимските услови, откако снежните врнежи оставија 6.000 луѓе без електрична енергија со денови.
Многумина го критикуваа електродистрибутерот за тоа што веднаш не ја вклучи електричната енергија.
„Бараме од државата и другите институции да реагираат навремено на ваквите ситуации, секогаш кога ќе имаме потреба од нив“, рече за SETimesПетар Аврамовски, жител на селото Белчишта.
„Живеевме во мрак.
Останавме без храна поради блокираните патишта, а болните луѓе и бремените жени не можеа да бидат однесени во градот“, рече за SETimesБлагоја Крстаноски од Свињишта.
Градоначалниците на Вевчани и Дебарца планираат да поднесат колективна тужба против ЕВН – центарот за дистрибуција на електрична енергија во Македонија – заради надоместок за изгубените плати поради принудните затворања на здравствените центри, училиштата, општините и локалните бизниси.
„Со денови немаше електрична енергија.
Вевчани е општина со 2.000 жители и срамота е во 21-виот век да се соочуваме со вакви проблеми“, рече за SETimesградоначалникот на Вевчани, Перо Илиевски.
Атанас Ковачевски, портпарол на ЕВН Македонија, рече дека причината за долгиот прекин била неможноста на нивните тимови да интервенираат навреме.
„Ја поправивме штетата, но што ќе се случи следно, зависи од времето“, рече Ковачевски за SETimes.
Народниот правобранител, Изет Меџити, рече дека покренал постапка за утврдување на причините за она што се случи.
„Ќе бараме одговор од сите надлежни институции и претпријатија за тоа што всушност се случи, што ќе одреди дали и кои дејства ќе бидат преземени“, рече Меџити за SETimes.
Скоро цела северна Црна Гора остана без електрична енергија минатата недела, поради обилните снежни врнежи.
Рајко Себек, шеф за јавни односи во државното претријатие за електростопанство Електропривреда, рече дека сите тимови се на терен и се обидуваат да ги поправат дефектите.
„Моментно само две општини на северот од земјата немаат електрична енергија, но ние даваме сé од себе да најдеме решение.
Покрај тоа, руралните области на северот се, исто така, критични.
Штетата на електро-енергетската мрежа е огромна:
повеќе од милион евра“, рече Себек за SETimes.
На некои места снегот достигна 2,5 метри и жителите на селата се сé уште отцепени од светот.
Рекордни 80 сантиметри снег беа измерени во Загреб минатата недела, највеќе во последниве 200 години, велат властите.
„Сообраќајот е прекинат.
Дури и трамваите запреа, а тоа е нешто што никогаш не се случило.
Многу луѓе се повредени, а некои и починаа од студеното време, претежно бездомници.
Градските власти работеа најдобро што можеа, но снегот беше немилосрден.
Сега ситуацијата е малку смирена, но експертите најавуваат дека снегот ќе се врати за неколку денови“, рече за SETimesЈурица Бусље, наставник од Загреб.
И додека северниот дел од регионот е под снег, источните области како Далмација и Херцеговина се поплавени од поројните дождови.
„Снегот е многу тежок бидејќи е воден и затоа ги крши дрвјата.
Неколку возила се оштетени во изминатите неколку дена поради тоа.
Сите патишта во оваа област се проодни и сите наши тимови се на терен.
Подготвени сме за уште еден снежен удар“, рече за SETimesЗоран Новаковиќ, шеф на Одделението за општински прашања во Бања Лука.
