22/12/2010
Од Линда Карадаку за Southeast European Times во Приштина -- 22/12/10
Малата протестантска црква постои во центарот на Приштина од 1985 година.
Оттогаш бројот на нејзините членови порасна на околу 6.000 верници, и 21 нова црква се изградени низ цело Косово.
Меѓутоа заедницата се соочува со пречки во земја каде што мнозинската вероисповед е исламската, вели духовниот водач на заедницата, пасторот Артур Красниќи.
„Во овој дел од Балканот, а исто така и меѓу Албанците, религијата секогаш имала улога во, или [поточно] била злоупотребувана од политиката за изборни или други цели,“ кажа тој за SETimes.
Протестантите, рече тој, мораат да се справуваат со вознемирувачка атмосфера.
„Тие се посетувани во нивните домови, им се закануваат дека кога ќе починат нема да има место за да бидат погребани, а нивните семејства се честопати изолирани,“ рече тој.
Понекогаш, притисокот зазема форма на физичко насилство.
Во Призрен, вели Красниќи, претходно оваа година, муслиманските екстремисти го претепаа косовскиот протестант Бесим Ајети.
Шест луѓе беа уапсени, но беа ослободени поради недостаток на докази.
Во уште еден пример на заплашување, како што кажуваат протестантите, исламската заедница во Ѓаковица одлучи на интернет страница да објави листа на протестантски проповедници и водачи, заедно со нивните адреси.
Податоците беа тргнати по поплаките до властите.
Според Красниќи, протестантите се соочуваат со правни пречки кога бараат изградба на цркви и, во некои случаи, немаат дури ни право да ги погребат своите починати.
Наместо тоа, вели тој, тие мораат да ги молат исламските имами да го извршат закопот и й плаќаат за услугата на исламската заедница.
„Тогаш муслиманите велат, можете да станете протестанти, но на крајот ќе морате да дојдете кај нас за да бидете погребани, затоа што нема каде да одите,“ рече тој.
Заедницата се соочува со, како што велат, сериозни ограничувања и затоа го изнесе својот случај пред Врховниот суд.
Красниќи вели дека особено загрижува актуелниот закон за верските слободи.
„Законот јасно вели дека верските заедници не се правни лица во Косово.
Тоа значи дека ние немаме право да поседуваме имот или да вработуваме луѓе."
Слично на ова, заедницата планира да го оспори финансирањето на исламското училиште во главниот град од страна на Министерството за образование.
Повикувајќи на јасно одвојување на религијата и државата, тие велат дека владата не треба да е е вклучена во финансирањето на верските заедници.
