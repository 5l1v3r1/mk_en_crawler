28/06/2012
онилда Коци за Southeast European Times во Тирана -- 28.06.12
Економската криза на Балканот ја изложи индустријата на недвижностите на сериозен ризик, сектор кој се соочува со тешкотии од крајот на 2008 година. 
Цената на недвижностите падна за 30 до 50 отсто во целиот регион.
Од Грција до Романија, плановите за развој на индустриските или туристичките проекти се или запрени, или одложени. 
Ако овој тренд продолжи, индустријата ја чека мрачна иднина низ целиот регион, предупредуваат експертите.
„Економската и финансиската криза ги спречува иницијативите за проширување на бројот на претпријатијата што изразија интерес за инвестирање“, рече Илда Бицоку, агент за недвижности на „21 Век“ од Тирана. 
„Инвеститорите чекаат подобри времиња.“
Само пред пет години Црна Гора беше регионален центар за инвестирање во недвижностите. 
Со независноста на Црна Гора во 2006 година, голем број руски купувачи купија недвижности, кревајќи ја просечната цена на 1.000 евра за квадратен метар во Подгорица и 2.500 евра на брегот. 
Денес, цените на недвижностите во приморските градови како Бар и Улцињ паднаа за 80 отсто.
Ситуацијата не е подобра ниту во соседна Хрватска. 
Според податоците на агенциите за продажба, околу 50.000 станови се слободни. 
Експертите за економија велат дека пристапувањето во ЕУ нема да донесе драстични промени во секторот на недвижностите.
„Хрватска е веќе целосно либерализиран пазар, и секој кој има пари може да инвестира во градежништвото. 
Законите за странските инвестиции нема да се променат со влегувањето во ЕУ, така што не очекувам да се случи инвестициски бум следната година“, рече за SETimes Жељко Ловринчевиќ, професор на Економскиот факултет во Загреб.
Србија има државно финансирани градежни работи, но приватните инвеститори малку градат. 
„Пазарот на недвижности во Србија се соочува се сериозни проблеми“, рече за SETimes Горан Родиќ, претседател на градежниот комитет во Српската стопанска комора.
Мали објекти со по неколку станови се градат во предградијата, рече тој, додавајќи дека цената на луксузните станови на ексклузивни локации е намалена, поради недостигот на купувачи.
Пред четири години балканскиот пазар на недвижности беше динамичен и просперитетен, но ситуацијата брзо се влоши кога започна светската криза на крајот од 2008 година.
Според Полина Стојкова, главен оперативен менаџер на софиската агенција за недвижности Булгариан пропертис лтд.,Намалувањето на акумулираната цена на недвижности од почетокот на кризата изнесува во просек 42,8 отсто за земјата и 45,6 отсто за Софија“.
Официјалните податоци покажуваат дека просечните цени на пазарот во Бугарија продолжија да паѓаат во првиот квартал на 2012 година, достигнувајќи 452 евра за квадратен метар, што претставува намалување од 463 евра во 2011 година, и далеку под просекот пред кризата од 697 евра во 2008 година.
Пазарот во Букурешт се соочува со тешкотии бидејќи „се градат сé помалку нови куќи, бројот на градежни дозволи се намали оваа година, првенствено поради тоа што има многу непродадени станови“, рече за SETimes Александру Петреску, менаџер на ЕСОП Консалтинг.
Гонен Цур, менаџер на агенција за недвижности во Пипера, изјави за SETimes дека од крајот на 2008 година цените на кириите падна за 50 до 60 отсто, при што просечните цени за наемнина се намалија од 1.500 до 3.500 евра месечно на 1.000 до 2.500 евра месечно.
Десетици илјадници недвижности во Грција и понатаму чекаат купувачи и покрај нивните ниски цени и подготвеноста на агентите да преговараат за подобри услови.
Грчкото здружение за недвижности објави информации кои покажуваат дека богатите луѓе во земјата -- кои до неодамна инвестираа во луксузни недвижности -- се обидуваат да ги продадат: 25.000 луксузни вили се ставени на продажба, нешто што агентите за недвижности го нарекоа „епидемија“.
Во Македонија, економската криза не влијаеше на секторот на недвижностите. 
Во тек е интензивно градење, и цените за метар квадратен не се намалени, барем не во центарот на Скопје, и понатаму изнесуваат од 1.000 до 1.200 евра, па дури и 1.800 евра за метар квадратен на одредени локации.
Лилјана Ковачева од агенцијата за недвижности Дом Дизајн рече дека побарувачката за станови, исто така, не е запрена.
„Се чини дека инвестирањето во недвижности е најбезбедно засега, така што луѓето и понатаму купуваат станови“, рече таа. 
Слично на тоа, во туристичкиот центар Охрид, продолжува градењето, како и побарувачката за станови.
Дописниците на SETimes Дражен Ремиковиќ од Подгорица, Бојана Миловановиќ во Белград, Светла Димитрова во Софија, Габриел Петреску во Букурешт и Марина Стојановска во Скопје дадоа свој придонес за овој напис.
