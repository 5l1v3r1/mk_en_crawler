01/09/2012
Младен Драгојловиќ за SETimes во Бања Лука -- 01.09.12
Јово Ѓукиќ поседува мал ресторан и две соби за изнајмување на брегот на реката Плива, во близина на Сипово, во Република Српска (РС).
Пред шест години тој го започнал овој мал туристички бизис.
Тој сака да го развие капацитетот и да изгради нов објект со повеќе соби за туристи, но нема доволно пари за да го реализира проширувањето.
„Властите говорат колку е важно да се развијат мали туристички капацитети со еко и етно туризам.
Тука ние имаме свежа храна, органско производство и сé е 100 проценти природно.
Но, нема стимулација, нема пари за нас“, рече Ѓукиќ за SETimes.
Иако Министерството за туризам и екологија на РС одвои 500.000 евра за развој на руралниот туризам оваа година, Ѓукиќ рече дека средствата им биле дадени на „поголемите играчи“.
„Има пари, но истите не се распределуваат на соодветен начин.
Грант беше даден за модерните бунгалови, изградени тука во близина, но за мене немаше ништо.
Руралниот туризам е на својот почеток тука и сите мора да добијат некаква поддршка или даночни стимулации“, рече Ѓукиќ.
Тој рече дека ситуацијата не е ништо подобра ниту во Федерацијата на БиХ.
Според Министерството за туризам на федерацијата, тие имаат подобри финансиски средства за поддршка на руралниот туризам, но тоа не е доволно за сите што се заинтересирани.
Оливера Куњадиќ, секретар во министерството на РС, рече дека владата ги препознава можностите во руралниот туризам и работи на нивниот развој.
„Во последните три години, бројот на малите приватни претпријатија кои сакаат да се вклучат во туристичката индустрија е во благ пораст.
Владата на РС, преку грантови, ги стимулира претприемачите кои сакаат да работат во туризмот.
Таа осмисли и стимулации за туристичките агенции кои сакаат да работат со ваков вид туризам“, рече Куњадиќ за SETimes.
Mинистерството, исто така, им помага на туристичките организации да го промовираат руралниот туризам.
Драгомир Лончар, од Омарска, во близина на Приједор, неколку пати аплицирал за субвенција и добил 10.000 евра од владата.
Тој го претвори својот имот во Лончари во туристички резорт, со пливачки базен, ресторан и неколку бунгалови.
Но, тој рече дека парите ни одблизу не биле доволно.
„Најголема помош за мене е што локалната влада го поплочи патот од Омарска до мојот резорт, но тие го направија тоа поради друг проект, а не заради мене“, рече Лончар за SETimes.
Лончар рече дека најголем дел од парите на владата се троши на семинари и саеми, а не на малите претприемачи.
Тој рече дека има многу говорење, но резултатите се мали.
Но, во другите земји од регионот, расположливите средства преку владата се помалку отколку во БиХ.
Црна Гора нема предвидено финансиски средства за руралниот туризам во својот буџет за 2012 година.
Иако оваа гранка на туризмот во земјата е во пораст, претприемачите мора да аплицираат за банкарски кредити.
Според црногорското Министерство за туризам, една од целите на владата е развојот и просперитетот на малите туристички капацитети.
Ситуацијата е слична и во Србија, каде што владата има испланирано околу 850.000 евра за руралниот туризам.
Средствата се наменети за кредити и се посветени на малите и средните претпријатија, претприемачите и фармите со цел развој на туристичката понуда, рече Александра Стевиќ, портпарол на српското Министерство за финансии и економија.
Оваа година, рече таа, владиниот фокус е на поддршката на спроведувањето на проектите од значење за прекуграничната, транснационалната и меѓурегионалната соработка.
Србија ќе инвестира повеќе средства во инфраструктурата и во промоцијата на својот туризам.
