19/07/2012
Светла Димитрова за Southeast European Times во Софија -- 19.07.12
Израел ветува брза одмазда за смртоносниот терористички напад на туристички автобус кој превезуваше израелски туристи во бугарски туристички град, велејќи дека „сите знаци водат кон Иран“, за експлозијата при која загинаа шест лица, а други 32 беа повредени.
Автобусот експлодираше во средата (18-ти јули) на аеродромот во Бургас, околу 400 километри источно од Софија, додека патниците се качувале по чартер летот од Тел Авив. 
Властите објавија дека групата се движела кон одморалиштето Сани бич, околу 30 километри северно од Бургас.
Возачот на автобусот, бугарски државјанин, и петмина израелски терористи загинаа, како што потврди за SETimes во четврток (19-ти јули) Даниел Стефанов од бугарскиот Централен директорат за информации и ситуации при Министерството за надворешни работи. 
Напаѓачот, кој сé уште не е идентификуван, исто така, загинал.
Израелските власти ветија одмазда. 
„Сите знаци водат кон Иран“, рече израелскиот премиер Бенјамин Нетањаху во СМС-порака. 
„Израел ќе одговори со сила на иранскиот тероризам“.
Иранската државна телевизија ги нарече тврдењата на Нетањаху „смешни“ и „сензационалистички“.
Триесет и двајцата ранети, меѓу кои и една Бугарка, беа однесени во болница во Бургас. 
Сите, освен тројца, кои беа во критична состојба и беа пренесени со авион во болница во Софија, беа транспортирани назад во Израел во четврток изутрина.
Извршителот имал лажна возачка дозвола, наводно издадена во американската држава Мичиген, изјави за новинарите во четвртокот изутрина министерот за внатрешни работи, Цветан Цветанов, додавајќи дека бугарските безбедносни сили работат со своите американски колеги и колегите од Интерпол, на случајот. 
Тие успеаја да земат отпечатоци од прстите на напаѓачот и се надеваат дека наскоро ќе го идентификуваат.
Терористичкиот напад од средата се совпадна со 18-тата годишнина од смртоносната експлозија во центарот на еврејската заедница во Буенос Аирес, Аргентина, за кој беа обвинети Иран и герилската група Хезболах. 
Во тој инцидент загинаа 85 лица, а стотици беа повредени.
Терористичкиот напад без преседан во Бугарија, го шокираше народот во оваа балканска држава.
Имаше „месо и крв насекаде“, изјави бугарски сведок за софиска телевизија. 
„Видов уште еден автобус како се запали од оној што експлодираше. 
Тоа беше целосен хаос.“
Аеродромот беше веднаш блокиран и целиот воздушен сообраќај беше пренасочен кон Варна, на северното бугарско крајбрежје на Црното Море.
Николина Христова, вработена во хотелот Морско коњче, околу 500 метри источно од местото на инцидентот, рече дека била на пат кон Сани бич во тоа време, така што ништо не слушнала. 
Но, нејзините колеги, кои биле во хотелот, й кажале дека „експлозијата била многу силна и тие почувстувале помал потрес“, изјави таа за SETimes по телефон во четвртокот. 
„Биле исплашени, се разбира, мислејќи дека можеби експлодирала цистерна со гориво. 
Но, тие беа уште повеќе шокирани кога дознаа што, всушност, се случило.“
Луѓето што работат во друг хотел, помалку од еден километар западно од аеродромот Сарафово, не слушнале ништо.
„Слушнавме за тоа од медиумите и од персоналот на аеродромот“, изјави за SETimes во четврток Елена Димитрова од хотелот Лагуна. 
„Но, да, загрижени сме, се разбира. 
Кој не би бил?“
Бугарските и многу меѓународни водачи, генералниот секретар на ОН, Бан Ки-мун, американскиот претседател Барак Обама и шефицата за надворешна политика на ЕУ, Кетрин Ештон, меѓу нив, изразија шокираност, осудувајќи го „на најсилен можен начин“ терористичкиот напад.
„Овој ужасен инцидент претставува шок за сите нас. 
Ништо не може да ги оправда убивањата и ранувањата на невини луѓе“, рече премиерот Бојко Борисов во изјава објавена од страна на Министерството за надворешни работи. 
„Ветувам дека ќе го испитаме овој инцидент, за оние што се одговорни да може да се казнат во најголема можна мера според законот. 
Бугарија ќе продолжи да се бори против сите форми на тероризам, кои под [никаков] изговор не може да се оправдаат. 
Ќе работиме на гарантирање на безбедноста на секој бугарски и странски државјанин на оваа земја.“
