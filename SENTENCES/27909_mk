23/08/2010
БЕЛГРАД, Србија -- Генералното собрание на ОН се очекува да дискутира за предлог-резолуцијата на Србија за Косово на 9-ти септември, објавија во неделата (22-ри август) локалните медиуми. 
Според документот, „едностраното отцепување не е прифатлив начин за решавање на територијалните прашања“ и се повикува на постигнување „взаемно прифатливо решение за сите отворени прашања“ преку дијалог. 
Во меѓувреме, министерот за Косово, Горан Богдановиќ, ги повика српските и косовските претставници да отпочнат разговори што е можно поскоро, при што меѓународната заедница ќе дејствува како посредник. 
Тој повика на разговори за техничките прашања и прашањето на статусот на Косово.
Во другите вести, Соединетите Американски Држави повторно ја повикаа Шпанија да ја признае независноста на Косово, објавија локалните медиуми во неделата. 
Американската државна секретарка Хилари Клинтон разговараше по телефон со шпанскиот колега Мигуел Ангел Моратинос, барајќи Шпанија да им се придружи на 22-те членки на ЕУ што ја признаа независноста. 
Шпанија е една од петте членки на ЕУ што не го сториле тоа.
Во саботата Албанија објави дека официјално ќе ги претставува интересите на Косово, кое не е член, во ОН оваа есен. 
„Има тесна и интензивна комуникација меѓу Тирана и Приштина“, објави генералниот секретар на Министерството за надворешни работи, Газменд Турдиу, додавајќи дека ова е прва ваква активност на билатерална соработка на ова ниво. 
(Зери, Епока е Ре - 23/08/10; Taнјуг, РТС, Бета, Б92, Koha.net, Индексонлајн, Ел паис - 22/08/10; Шкип, Топ ченал, Топ њус - 21/08/10)
