23/01/2006
(Ројтерс, ББС, Косова лајв, Б92, Фокус њус, Дојче веле -06/01/22)
Веста за смртта на косовскиот претседател Ибрахим Ругова викендов внесе несигурност на политичката сцена.
Шеесетиедногодишниот писател и политичар беше централната фигура во Косово во изминативе петнаесет години.
Исто така, и покрај дијагностицираниот рак на белите дробови во септември минатата година тој одлучи да остане на функцијата и да биде шеф на преговарачкиот тим на косовските Албанци во решавањето на конечкиот статус на покраината.
Ругова е роден на 2-ри декември 1944 година.
Неговиот татко, кој бил дуќанџија, бил убиен за време на Втората светска војна во налетот на југословенските комунисти.
Ругова дипломирал на Филозофскиот факултет на Приштинскиот универзитет во 1971 година.
Студирал лингистика на Сорбона во Париз во 1976 година и по враќањето во Косово станува професор по албанска литература.
Во 1989 година тој станал претседател на Здружението на писателите на Косово.
Кога тогашниот српски претседател Слободан Милошевиќ ја укина автономијата на Косово во 1989 година, Ругова беше еден од основачите на Демократскиот сојуз на Косово (ДСК), првата некомунистичка партија во покраината.
Ругова, кој беше умерен политичар, го водеше ДСК во текот на 1990-тите години, застапувајќи се за политика на ненасилен отпор против режимот на Милошевиќ, поради што беше наречен „Балкански Ганди“.
Познат по својата љубов кој поезијата, тој честопати носеше свилена марама, што стана негов заштитен знак.
ДСК ги бојкотираше српските и сојузните избори и помогна во формирањето на паралелна администрација на болници, училишта и оданочување за етничките Албанци.
Во 1992 и во 1998 година Ругова беше избран за претседател на самопрогласената „Република Косово“, која не беше признаена од Белград.
Во 1998 година на Ругова му беше доделена наградата Сахаров за слобода на мислата.
Кога изби вооружениот конфликт со Србија во 1998 година Ругова застана на страната на бунтовничката Ослободителна војска на Косово, бидејќи многумина етнички Албанци го сметаа за премногу пасивен.
Сепак, неговата умереност и мирниот начин на спротивставување на српската репресија му донесоа меѓународен респект и тој учествуваше во мировните разговори во Рамбује во февруари 1999 година како член на делегацијата на косовските Албанци.
Неговата партија повторно излезе од сенката, победувајќи на локалните избори во Косово во октомври 2000 година со 58 отсто од гласовите.
Ругова беше избран за претседател на Косово во март 2002 година, по општите избори во покраината со која управуваа ОН во ноември 2001 година, на кои ДСК освои 46 отсто од гласовите.
По повторната победа на неговата партија на изборите во октомври 2004 година, тој во декември истата година беше по вторпат избран за претседател и уште повеќе го засили својот повик за независност на Косово од Србија.
