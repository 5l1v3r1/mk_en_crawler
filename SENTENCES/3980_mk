06/02/2008
Од Игор Јовановиќ за Southeast European Times во Белград - 06/02/08
Само два дена по претседателските избори и победата на прозападниот актуелен претседател Борис Тадиќ, српската влада влезе во најдлабоката политичка криза досега.
Партнерите во владејачката коалиција -- Демократската партија (ДП) на Тадиќ и Демократската партија на Србија (ДСС), предводена од премиерот Воислав Коштуница -- не можат да се согласат за тоа дали да го потпишат привремениот политички договор што ЕУ й го понуди на Србија. 
Брисел сака тој да послужи како основа за соработката додека Србија не ги исполни условите за потпишување на Договорот за стабилизација и асоцијација (ДСА).
Договорот требаше да биде потпишан во четвртокот (7-ми февруари), но е одложен поради силното противење од страна на Коштуница. 
Премиерот верува дека документот не треба да се потпише во време кога ЕУ се подготвува да испрати мисија во Косово без согласност на Белград.
„Предлогот на ЕУ за потпишување политички договор со Србија, со истовремено испраќање мисија за расцепување на земјата, е измама со цел Србија всушност да ја потпише својата согласност за независноста на Косово, со што ќе стане прва држава што индиректно ќе ја признае таа независност“, рече Коштуница.
Тадиќ и ДП не се согласуваат, велејќи дека во договорот не се споменува статусот на Косово.
Истиот само предвидува бенефиции за Србија и поголема политичка соработка, со цел „да се забрза напредокот на Србија кон ЕУ, вклучително и добивањето кандидатски статус за членство“, рече вицепремиерот Божидар Дјелиќ, близок соработник на Тадиќ.
Договорот теоретски би можел да биде потпишан и покрај противењето на Коштуница. 
ДП има мнозинство во владата и може да ги надгласа министрите на Коштуница.
Сепак, тоа би можело да значи крај на владејачката коалиција, која веќе е разнишана поради одбивањето на Коштуница да го поддржи Тадиќ во вториот круг од претседателските избори против Томислав Николиќ.
Велимир Илиќ, чија партија Нова Србија е во сојуз со ДСС на Коштуница, се закани со предвремени општи избори ако се случи надгласување.
„Парламентот ќе ги поништи сите документи потпишани против негова волја. 
Ние не треба да се плашиме од нови избори, а постои можност за формирање друго мнозинство во парламентот дури и без избори“, рече тој.
ДП нема доволно сила во парламентот за надминување на спротивставувањето таму. 
Одделната најголема парламентарна партија -- Српската радикална партија -- е против договорот, како и Социјалистичката партија на Србија.
Во средата, комесарот за проширување на ЕУ, Оли Рен, рече дека потпишувањето е одложено. 
Брисел е подготвен да продолжи, рече Рен, но топката е во рацете на Србија.
Тој го критикуваше Коштуница, велејќи дека премиерот очигледно не ја слушнал пораката на српските гласачи од претседателските избори во неделата, кога тие го избраа Тадиќ, а не Николиќ.
За време на телефонскиот разговор со Тадиќ во вторникот, шефот за безбедност на ЕУ, Хавиер Солана, рече дека Белград е тој што треба да постигне консензус.
