05/06/2006
Од Игор Јовановиќ за Southeast European Times во Белград.
– 05/06/06
Соочувајќи се со притисок и лобирање од земјите од Западен Балкан, ЕУ почна да презема умерени чекори за олеснување на визниот режим за жителите на овие земји.
Бизнисмените и студентите се првите што ќе имаат корист од тоа.
Меѓутоа, истовремено, ЕУ неодамна одлучи да ја зголеми цената на визата за влез -- од 35 на 60 евра.
Тоа кај некои предизвика сомневање околу искреноста на ЕУ за отворање на нејзините граници за луѓето од овој регион.
Новата цена ќе стане правосилна од 1-ви јануари 2007 година и ќе важи за транзитните визи и за визите за престој до три месеци во земјите од ЕУ, не вклучувајќи ги Велика Британија и Ирска, кои одредија свои цени.
Три земји-членки - Грција, Унгарија и Шведска -- се спротивставија на зголемувањето на цената, предупредувајќи дека тоа може да има негативни ефекти.
Специјалниот пратеник за проширување на ЕУ Оли Рен, исто така се спротивстави.
Зголемувањето, вели тој, испраќа една противречна порака во време кога во тек се преговори за визниот режим.
Иницијативата за оваа одлука дојде од Франција, која тврди дека сегашната цена не може да ги покрие трошоците за воведување на биометричка технологија, како што е дигиталното земање на отпечатоци.
„ЕУ сака биометрички визи, поради што цената мора да биде малку повисока“, вели специјалниот пратеник на ЕУ за правосудство и внатрешни работи, Франко Фратини.
Сепак, на негово барање, ЕУ одлучи покачувањето на цената да не важи за децата под шест години, студентите, наставниците и истражувачите.
Одредни земји од Западен Балкан, како Босна и Херцеговина, Македонија и Србија-Црна Гора, се уште се во можност да обезбедат пониски цени на визите доколку склучат договори за реадмисија со ЕУ.
Граѓаните на Хрватска се исклучок бидејќи тие веќе можат да патуваат без визи во земјите од ЕУ, освен во Ирска и Велика Британија.
Пред да биде донесена одлуката на ЕУ, земјите од Западен Балкан се обидуваа да добијат олеснување на визниот режим за своите граѓани.
Во овој процес, тие формираа неочекувани коалиции.
На пример, неодамна, претставници на католичката, еврејската, муслиманската и православната вера во Босна и Херцеговина (БиХ) организираа заеднички обид да го убедат Брисел за потребата од поголеми можности за патување за граѓаните на БиХ, особено за младината.
„Нашите млади луѓе треба да патуваат во странство, да учат од другите со цел да се вратат назад и да ја обноват нашата земја и регионот“, рече митрополитот Николај, владика на српската православна црква во БиХ, по посетата на неколку европски институции во она што кардиналот Винко Пуљиќ го опиша како „кампања за лобирање“.
Во меѓувреме, Јакоб Финчи, поглавар на еврејската заедница во БиХ, побара од ЕУ да и помогне на земјата да се снајде на „единствениот можен пат, тој за европска интеграција“ со олеснување на рестрикциите.
На сослушувањето во Европскиот Парламент, младите луѓе од БиХ и Србија-Црна Гора им прочитаа на пратениците и претставниците на ЕУ извадоци од еден литературен натпревар насловен „Најдобри приказни од редиците за виза“.
Натпреварот беше организиран од страна на Граѓанскиот пакт за југоисточна Европа, невладина организација со седиште во Нови Сад.
Можеби дури и поневеројатно, овој проблем ги соедини срспките и албанските експерти.
Заедно, тие издадоа студија насловена „Заедничка европска визија:
слободно движење за стоката и луѓето во Косово и Србија“.
Студијата, ко-спонзорирана од страна на Европското движење во Србија и косовскиот Институт за политичко истражување и развој, се фокусира на намалување на административните бариери за движење на стоката и луѓето помеѓу Србија и Косово.
Меѓутоа, таа, исто така, го разгледува и проблемот со режимот за Шенген визите -- проблем кој ги засега луѓето кои живеат во двете места.
Една анкета, спроведена неодамна во Србија, покажа дека 70 отсто од студентите никогаш не патувале во странство.
Тоа во најголем дел се должи на ригорозно ограничениот пристап кон Шенген визите.
Според владата, граѓаните на Македонија, пак, плаќаат околу 10 милиони евра годишно за Шенген визи.
Шенген се однесува на договорот потпишан од страна на 26 европски земји за една заедничка граница и визен режим.
Ниту една држава од Западен Балкан не е дел од договорот.
Во своето последно соопштение за ова прашање, Европската Комисија (ЕК) сугерираше дека додека целосното укинување на условите останува долгорочна цел, во меѓу време издавањето на визите треба да биде олеснето.
Признавајќи дека ослободувањето од визи е битно прашање, Брисел, исто така, настојува дека напредокот е поврзан со текот на реформите на Балканот, вклучувајќи го и зајакнувањето на владеењето на правото, борбата против организираниот криминал, корупцијата и нелегалната миграција и подобрувањето на административниот капацитет поврзан со граничните контроли и безбедноста.
Во рамките на овој контекст ЕК почна прелиминарни преговори за олеснување на визниот режим со Македонија на 28-ми март.
Комисијата се надева дека ќе поднесе нацрт-мандати за преговори пред Советот на министри на ЕУ за земјите од Западен Балкан во текот на 2006 година.
На 26-ти април, властите на Србија-Црна Гора започнаа прелиминарни преговори со претставници на ЕУ за олеснување на визниот режим.
И двете страни се согласија дека ЕК до јули треба да даде овластување за преговори со Белград.
Владимир Љубојевиќ, член на делегацијата на Србија-Црна Гора, рече дека претставниците на Европската Комисија предвидуваат „умерени“ промени кои ќе им го олеснат патувањето на луѓето кои одат во посета на роднини во земјите од ЕУ, како и на студентите, бизнисмените, владините претставници, спортистите, уметниците и секој што од бизнис причини треба да патува во земјите од ЕУ.
Договорот што ќе биде постигнат ќе стапи на сила на 1-ви јануари 2008 година.
Сеуште не е јасно како врз ова сценарио ќе влијае раскинувањето на државната унија Србија-Црна Гора.
