04/04/2011
(Emg.rs - 03/04/11; Бета, Б92, Радио Србија, новинска агенција ФОКУС, МИА - 02/04/11; Б92, Emg.rs, Радио Србија, АКИ, Дело, Balkans.com, веб-страница на српската влада - 01/04/11)
Хрватска, Србија и Словенија во петокот (1-ви април) се согласија да ја унапредат економската соработка меѓу нивните земји и да учествуваат заедно на другите пазари.
Заедничката изјава беше издадена по состанокот меѓу премиерите Јадранка Косор од Хрватска, Борут Пахор од Словенија и српскиот претседател Борис Тадиќ во Смедерево, во близина на Белград, каде што беа набројани градежништвото, одбраната, прехранбената и автомобилската индустрија како можни области на посилна соработка. 
Другите области вклучуваат преработка на дрво, транспорт и комуникации.
Трите поранешни југословенски републики, исто така, планираат да ги испитаат можностите за заедничко учество на трети пазари -- при што медиумите ги наведуваат Русија, Блискиот Исток и Северна Африка како региони од особен интерес.
Цитирајќи ја изјавата од петокот, српските медиуми објавија дека во иднина ќе се формира специјална работна група. 
Други чекори во оваа област се размена на бизнис и економски информации, создавање заеднички претставнички канцеларии во земјите на трети пазари и промовирање на заеднички проекти од страна на дипломатските мисии на трите балкански земји во странство.
„Нашите односи повторно одат по нагорна линија“, кинеската новинска агенција Ксинхуа го цитираше Тадиќ, по вториот заеднички состанок на водачите од март 2010 година. 
„Ние ги решаваме проблемите наследени од годините по распадот на Југославија. 
Чекор по чекор ние стануваме пример за другите региони.“
Трите балкански земји сé уште имаат одреден број отворени билатерални прашања кои треба да ги решат, како оние на исчезнатите лица од конфликтот меѓу Србија и Хрватска во периодот 1991-1995 година, враќањето на културните артефакти запленети за време на војната и проблемите со домувањето на бегалците.
Говорејќи по разговорите во Смедерево, Тадиќ и Косор рекоа дека донаторска конференција за ова прашање ќе се одржи во септември.
Во врска со контратужбните на двете земји за геноцид пред Меѓународниот суд на правдата, Тадиќ рече дека Србија е подготвена да разговара околу можните начини за справување со ова прашање, но истакна дека решението за ова прашање е во доменот на националните влади.
„Повлекувањето на тужбите би било погодно решение, но надлежноста за ова прашање лежи во рацете на владите на двете земји“, изјави тој за новинарите.
Интеграцијата во ЕУ беше уште едно од прашањата поставени на маса.
Пахор ја потврди својата поддршка за аспирациите на земјите од Западен Балкан за членство, истакнувајќи дека нивното „приближување во ЕУ не е важно само за овие земји, туку и за самата Унија“.
Тој, исто така, вети поддршка од Словенија за кандидатурата на Хрватска за завршување на нејзините разговори за пристапување со Брисел во јуни, и за надежите на Србија за добивање признание како официјална кандидатка на ЕУ до крајот на оваа година.
Косор рече дека Хрватска, која се надеваат дека ќе стане 28-ма членки на Унијата до крајот на 2012 година, отсекогаш ја поддржувала кандидатурата на Србија за интеграција во ЕУ и ќе продолжи да го прави тоа и во иднина.
