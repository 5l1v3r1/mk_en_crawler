29/05/2012
Мишко Талески за Southeast European Times во Скопје -- 29.05.12
Македонската влада објави дека е решена нејзините војници да продолжат да бидат дел од мисијата на НАТО во Авганистан, и покрај повиците од некои во земјата за повлекување, откако организацијата повторно минатата недела одлучи да не го прошири членството со Македонија.
„Политиката на Грција е безмилосна кон македонските војници, кои ги ризикуваат своите животи секојдневно за слободата и безбедноста на Авганистан. 
Неодговорните политичари и политиките што произлегуваат од нив, не придонесуваат за безбедноста и стабилноста на нашиот регион“, изјави за SETimes претседателот Ѓорге Иванов.
Оваа мала држава лобираше за тоа да добие покана на самитот на НАТО во Чикаго, но организацијата не презеде никакви дејства кон евентуално проширување. 
Ова е второ разочарување за Македонија, која, исто така, чекаше покана во 2008 година, но во двата случаи беше попречена поради долготрајниот спор околу името со соседна Грција.
„Македонија треба повторно да размисли дали е подготвена да учествува во Авганистан и да инвестира средства за да биде дел од ,глобалното партнерство’, кога и самата е соочена со последиците од економската криза. 
Да се прашував јас, би советувала итно повлекување на нашите војници“, рече за SETimes Билјана Ванковска, професорка на Институтот за безбедносни, одбранбени и мировни студии.
Таа тврди дека ова барање произлегува од тоа што Македонија не добива еднаков третман и поради тоа и поголемата цена на учеството на земјата во мисиите на НАТО. 
Подобро е да се посвети време и средства на обезбедување внатрешен мир, рече таа.
Македонија е петта по големина учесничка по глава на жител откако почна да учествува во мисиите на НАТО во 2002 година во Ирак, Либан, Босна и Херцеговина и Авганистан. 
Повеќе од 2.000 македонски војници се наоѓаат во Авганистан, како и илјадници други македонски државјани во различни својства на поддршка. 
Македонските војници се, исто така, вклучени во обуката на авганистанските безбедносни сили.
Македонските воени водачи тврдат дека земјата треба да продолжи со про-НАТО курсот, и покрај трошоците од 120 милиони евра за мисиите на НАТО.
„Повлекувањето од мисијата ИСАФ во Авганистан ќе биде голема политичка грешка. 
Проблемите не се решаваат со одмазда; на тој начин само се губат пријателите и сојузниците. 
Тоа, во време кога македонските војници добиваат најголеми одликувања од НАТО и од САД“, рече за SETimes поранешниот началник на Генералштабот, Митре Арсовски.
Владата вели дека не планира да го зголеми бројот на војниците во мисиите на НАТО бидејќи тоа ќе го испразни државниот буџет. 
Членството во НАТО ужива преку 90 отсто поддршка во Македонија, според последните анкети на јавното мислење, и граѓаните се најскептични во врска со повиците за повлекување на војниците.
„Револтираноста од политичките игри на големите сили, двојните стандарди и неправичните одлуки надвор од прифатените критериуми, е човечка реакција. 
Но, на долгорочен план сите ние веруваме дека Македонија еден ден ќе биде дел од НАТО и ќе го продолжи присуството на нашата војска во Авганистан“, рече за SETimes жителот на Скопје, Тодор Ристовски (47).
Македонија е признаена од повеќе од 100 држави, но е членка на ОН под „привремената референца“ поранешна југословенска република Македонија. 
Грција се противи бидејќи гледа закана за нејзината покраина со истото име. 
Македонија вели дека нејзиното име е прашање на националниот идентитет.
