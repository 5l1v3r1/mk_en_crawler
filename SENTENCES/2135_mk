17/05/2005
Од Игор Јовановиќ за Southeast European Times во Белград – 17/05/05
Српскиот премиер Воислав Коштуница предложи тој и неговиот косовски колега Бајрам Косуми да го одржат својот прв состанок во косовскиот град Призрен на 25-ти мај.
Тој претходно го предложи 24-ти мај, но предлогот беше одбиен од страна на Косуми поради тоа што тој ќе биде во посета на Германија тој ден.
Отфрлајќи ја можноста за некој датум порано, портпаролот на косовската влада Даут Даути јасно стави до знаење дека Косуми не ја отфрла идејата за одржување на разговори.
„Премиерот Бајрам Косуми е подготвен и смета дека ќе се состане со српскиот премиер Воислав Коштуница на крајот од мај или почетокот на јуни“, изјави Даути за белградските медиуми.
Сепак, додаде тој, тие двајца мора да ги разработат деталите за времето и местото на одржување на истите.
Говорејќи во понеделникот (16-ти мај) Коштуница за новинарите изјави дека српската влада ги финализира подготовките.
„Сметаме дека политичкиот дијалог е мошне важен и дека ниту еден проблем не може да се реши без разговори“, рече Коштуница, додавајќи дека темите на разговорите ќе ги вклучуваат политичките прашања и проблемите со кои се соочува народот во Косово.
Успехот на властите во Косово во исполнувањето на меѓународно одредените стандарди ќе биде проценет ова лето, по што би следеле разговори за конечниот статус на провинцијата, ако оценката биде позитивна.
И додека косовското мнозинство етнички Албанци е за целосна независност, српските водачи се за задржување на некаков вид формален суверенитет, и покрај тоа што признаваат дека не може да стане збор за вистинска управа од Белград.
Тие, исто така, повикуваат на враќање на Србите кои го напуштија Косово по конфликтот во периодот 1998-1999 година и мерки со кои ќе се гарантира безбедноста на малцинствата.
На крајот на април српскиот претседател Борис Тадиќ го покани својот косовски колега, Ибрахим Ругова, на разговори, но Ругова ја одби поканата -- подоцна укажувајќи на тоа дека ќе разговара со Тадиќ само во рамките на евентуален меѓународен состанок.
Престојната конференција во Швајцарија, под покровителнство на американскиот Проект за етнички односи, би можел да ја даде таа можност, објавува новинската агенција Бета.
