23/01/2013
Дражен Ремиковиќ за Southeast European Times во Сараево – 23.01.13
Аналитичарите сметаат дека предлогот за отворање хрватски радиотелевизиски канал во Босна и Херцеговина, ако биде изгласан, ќе воспостави рамноправност на Хрватите во БиХ во јавните и електронските медиуми.
Каналот, според Иво Миро Јовиќ, заменик-претседател на Хрватската демократска заедница на БиХ и поранешен член на претседателството на БиХ, претставува чекор напред за демократизацијата во БиХ, но тој истакна дека формирањето хрватски канал ќе биде долг процес.
„Морам да ве потсетам дека дури и националните малцинства во Европа имаат свој сопствен канал, а ние постојано зборуваме за Европа во изминатите 10 години“, рече Јовиќ за SETimes.
„Хрватскиот јавен сервис ќе значи дека Хрватите во БиХ може да ја негуваат својата традиција, национален јазик, култура ...
и да бидат рамноправни со [двете други етнички заедници] во БиХ.“
Предлог-законот беше одобрен на состанокот на 11-ти јануари на Советот на министри на БиХ.
Каналот ќе има 20 отсто од нето профитот од рекламите и 20 отсто од радиотелевизиските такси што ѝ се плаќаат на државата.
Во државата моментно постојат три јавни радиотелевизиски канали:
Босанско-херцеговска радиотелевизија (БХРТ), Радиотелевизија на Република Српска (РТРС) и Радиотелевизија на Федерацијата на БиХ (РТВФБиХ).
Иван Шијаковиќ, професор по социологија на Универзитетот во Бања Лука, рече дека хрватскиот народ во БиХ ќе го поздрави ова дополнување.
„Ова дефинитивно ќе ги релаксира односите во БиХ ...
Хрватите се, на крајот на краиштата, конститутивен народ и нормално е да ги имаат истите права како и другите народи во БиХ.
Говорам исклучиво за граѓаните.
Кога станува збор за политичарите, тие најверојатно ќе ја земат заслугата за тоа“, рече Сијаковиќ за SETimes.
Покрај хрватските партии, двете српски партии во коалицијата, Сојузот на независните социјалдемократи (СНСД) и Српската демократска партија (СДС), го поддржаа формирањето на каналот, иако СДС рече дека нема го прифати планот ако тоа значи губење какви било приходи од РТРС.
Двете бошњачки партии, Социјалдемократската партија (СДП) и Сојузот за подобра иднина (СББ), рекоа дека ќе гласаат против планот кога ќе дојде во парламентот.
Горан Филанда (30), менаџер за информатички технологии од Мостар, изјави за SETimes дека основањето хрватска телевизија ќе го запре процесот на маргинализација на Хрватите во БиХ.
„Немам ништо против другите националности во БиХ.
Тие се мои соседи, колеги.
Но, време е ние, Хрватите, повеќе да не бидеме третирани како малцинство во оваа земја и да го добиеме она што ни припаѓа како рамноправни граѓани на оваа држава“, рече за SETimesЈосип Шаренац (24), студент по политички науки од Љубушки.
Критики за предложениот канал дојдоа од Социјалдемократската партија (СДА), која рече дека БиХ е премногу мала за да има четири јавни радиотелевизиски канали.
„Формирањето или поделбата на јавниот радиотелевизиски сервис по замислени етнички линии е најкусиот пат до нови ентитети и деградација на државата“, се вели во изјавата на партијата.
