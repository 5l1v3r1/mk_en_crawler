26/03/2012
Катица Ѓуровиќ за Southeast European Times во Белград -- 26.03.12
Бројот на политичките партии во Србија се зголеми тројно откако законот од 2009 година одреди построги правила на регистрирање, создавајќи конкурентни трки за изборите на 6-ти мај и понеизвесен исход.
Во Србија има вкупно 87 политички партии -- од 29-те кога беше донесен Законот за политичките партии усвоен пред три години, кога имаше 600 политички партии. 
Законот го зголеми бројот на собраните потписи потребни за регистирање партија од 100 на 10.000.
„Партиите што се сега во парламентот или се на избирачкиот список имаат поддршка од најмалку 10.000 граѓани. 
Тоа значи дека луѓето им веруваат“, рече за SETimes Милан Марковиќ, министер за човекови и малцински права, јавна администрација и локална власт.
За разлика од тоа, БиХ има 190 политички партии, Хрватска има 116, а Бугарија има 177 партии. 
Македонија и Грција имаат 53, односно 50 партии, додека Турција, најнаселената земја во регионот, има 27 партии.
Експертите велат дека политичката расцепканост во Србија е резултат на социјалните тензии и поделби -- националистите наспрема ЕУ ориентираните, традиционалистите наспрема модерните, мнозинството наспрема малцинството, ЕУ наспрема Косово -- како и други директно спротивставени идеи и идеологии.
„Политичката сцена во Србија е нестабилна, динамична и во конфликт. 
Не е доволно институционализирана и стабилизирана“, рече за SETimes професорот на Белградскиот факултет за политички науки Зоран Стојиљковиќ.
Политичката сцена и системот зависат од социјалната поделеност меѓу граѓаните, додаде тој. 
Како резултат на тоа, повеќето политички партии претставуваат различни малцинства во земјата, од кои најновите се Буњевачката партија во Војводина и Бошњачката народна партија во Санџак.
„Главната причина за формирањето политичка партија е тоа што луѓето повеќе не веруваат во постојните партии. 
Единственото решение е нова партија, која може да ги реши запоставените прашања на малцинствата во Србија“, рече за SETimes претседателот на Бошњачката народна партија, Мујо Муковиќ.
Белграѓанецот Небојша Обреновиќ (30) го кажува раширениот став дека веќе има премногу партии.
„Бројот е најмалку важен. 
Може да има илјадници партии, но тие пропагираат повеќе или помалку слични работи и не прават ништо за граѓаните. 
Мислам дека никој не го заслужува мојот глас“, рече Обреновиќ за SETimes.
„Србија ќе има полза во политичка и финансиска смисла со помалку партии. 
Во моментов Србија троши премногу пари на партии кои не можат ниту да го исполнат условот за 5 отсто на изборите. 
Во исто време, граѓаните се збунети бидејќи не знаат за која партија да гласаат“, додаде Стојиљковиќ.
