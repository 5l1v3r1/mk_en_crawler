26/01/2007
Maкедонската влада минатата недела отпочна иницијатива „Нов бизнис рај во Европа“, за промовирање на бизнис потенцијалот на земјата.
Кампањата во печатените медиуми, која покрива 50 весници во 35 земји, ќе трае до 1-ви март.
Премиерот Никола Груевски го објави планот на прес-конференцијата во средата (24-ти јануари).
Aлбанскиот министер за финансии, Ридван Боде, рече дека владата ќе му додели заем од 20 милиони американски долари на државното претпријатие за електростопанство КЕШ, за купување на дополнителна електрична енергија.
Одлуката, која треба да ја одобри парламентот, има за цел да ги олесни критичните прекини на струјата.
Договорот за продажба на 65 отсто од фиксниот телефонски оператор на Република Српскa (РС) Телеком Српске на српскиот телеком Телеком Србија, беше потпишан помеѓу претставниците на Директоратот за приватизација на РС и Телеком Србија, на крајот од минатата недела во Бања Лука.
Регулаторната комисија за телекомуникации на Босна и Херцеговина се очекува да го одобри договорот во текот на следните 60 дена.
Цените на недвижностите во Бугаријa пораснаа за 17,4 отсто за период од една година во четвртото тромесечје од 2006 година, според Националниот институт за статистика.
Цените на недвижностите на море и во главниот град и понатаму се највисоки, макар што има интерес и за други области, претежно во јужна Бугарија.
Парискиот клуб на кредитори во средата (24-ти јануари) објави дека ја прифатил понудата на македонската влада за предвремено враќање на 104 милиони американски долари од долгот на Скопје.
Според договорот постигнат претходно оваа недела помеѓу македонскиот министер за финансии, Трајко Славески, и претставниците на Парискиот клуб, плаќањето е на доброволна база во периодот помеѓу 31-ви јануари и 30-ти април, откако Македонија ќе постигне билатерални договори со одделни 13 земји-кредитори.
ММФ ја отвори својата прва канцеларија во Црна Гора во средата (24-ти јануари), по официјалниот прием на земјата во Фондот и Светската банка, претходно овој месец.
Претставникот на ММФ во Подгорица, Харалд Хиршовер, на церемонијата на отворање рече дека меѓународната финансиска институција е подготвена да й додели финансиска и експертска помош на црногорската влада.
(Разни извори -- 19/01/07-26/01/07)
