01/10/2012
Линда Карадаку за Southeast European Times во Приштина -- 01.10.12
Косово ќе ги создаде своите први државни резерви оваа година, кои ќе се состојат само од складирана пченица. 
Владата веќе најави тендер за 1.000 тони пченица, но експертите велат дека да се нема други резерви го изложува Косово на опасноста од природни катастрофи и економски блокади од земјите-извознички.
„Државните резерви ќе имаат само пченица оваа година, што е приоритен и стратешки производ“, рече заSETimesАрта Иштрефи, постар советник во Министерството за трговија и индустрија.
Иштрефи објаснува дека ограничениот буџет не дозволува други основни прехранбени производи, но во буџетот за 2013 година предвидува и дополнителна пченица, масло и производи од масло за државните резерви.
Адил Бехрамај, портпарол на Министерството за земјоделство, изјави за SETimesдека производството на пченица во земјата се проценува на 300.000 тони. 
Косово увезува 130.000 тони за да ги задоволи барањата за 205 килограми по глава на жител годишно.
Косово го одобри Законот за државните резерви во 2010 година и го формираше соодветниот оддел во 2011 година.
Според Муса Лимани, професор на Универзитетот ААБ во Приштина: „Државните резерви се особено важни бидејќи Косово сé уште се соочува со предизвици, како што е недостиг на локално производство и увезува 80 отсто од главните прехранбени производи, што влијае на инфлацијата и создава неред на домашниот пазар“, рече Лимани заSETimes.
Лимани рече дека Косово треба да биде загрижено поради тоа што нема државни резерви освен пченица оваа година, со оглед на потенцијалот за природни катастрофи или блокади на производи од Србија или Македонија, главните земји од кои Косово увезува.
„Минатата година зимата беше многу сурова и преку 30 села беа отсечени, немајќи основни прехранбени производи. 
Косовската влада не можеше да понуди помош бидејќи немаше државни резерви“, рече Лимани.
На други места во регионот, државните резерви се покажаа основни за надоместување на суровата временска нерамнотежа која уништи поголем дел од посевите оваа година.
Србија продаде 5 милиони литри масло за готвење и 5.000 тони шеќер од своите државни резерви, за да ги спречи недостатоците по катастрофалната жетва предизвикана од овогодинешната суша. 
Слично на тоа, Македонија им помогна на земјоделците обезбедувајќи сточна храна од своите државни резерви.
Минатиот февруари Албанија прогласи вонредна состојба за време на невообичаено суровата зима и ги искористи државните резерви за да нахрани стотици семејства меѓу 230.000 погодени луѓе во северниот дел од земјата.
Бидејќи Косово произведува малку, создавањето државни резерви е неопходно за создавање стабилност на пазарите, тврди Нора Иштрефи, аналитичар во институтот ГАП во Приштина.
„Зависноста на косовската економија генерално од увезените производи, но особено од увезените стратешки производи, го прави ова прашање многу важно“, рече Иштрефи заSETimes.
Агим Шахини, претседател на косовската Алијанса на бизниси, е загрижен дека недостигот на производи во вонредни ситуации ќе ја поткопа економијата.
„Граѓаните ќе го почувствуваат недостатокот и основните производи ќе станат поскапи“, рече Шахини заSETimes.
