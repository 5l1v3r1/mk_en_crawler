12/12/2011
Линда Карадаку за Southeast European Times во Приштина -- 12.12.11
Иако Косово не доби датум за почеток на преговорите за визната либерализација на самитот на ЕУ во петокот (9-ти декември), на земјата й е дадена надеж со обврската на Унијата дека прашањето е сé уште на агендата.
„Косово има јасна политичка посветеност на ЕУ за целта на визната либерализација, очигледно по процедурата која сите други земји од Западен Балкан мора да ја исполнат“, рече за SETimes портпаролката на ЕУ, Маја Кочијанчиќ.
Специјалниот претставник на ЕУ во Косово, Фернандо Џентилини, рече дека заклучоците на Советот, усвоени на 5-ти декември и целосно одобрени од шефовите на земјите-членки на ЕУ во петокот, претставуваат важен чекор напред.
„Сега е јасно дека дијалогот за визите ќе започне и дека Косово ќе ги добие бенефициите од визната либерализација откако ќе се исполнат сите услови“, рече Џентилини, додавајќи дека е важно за Косово да „ги намали своите напори и да се концентрира на решавањето на предизвиците и да продолжи со реформските процеси“.
„Исто така, би било важно за Косово да продолжи да биде конструктивно во дијалогот со Србија и во спроведувањето на договорите поврзани со истиот“, рече специјалниот претставник на ЕУ.
Како одговор на тоа, косовскиот премиер Хашим Тачи рече дека европската перспектива на Косово за првпат е претворена во конкретна понуда, „на единствен начин, од сите земји на ЕУ“.
„Самитот ги потврди заклучоците на министрите за надворешни работи, кои многу јасно предвидуваат за Косово отворање на дијалогот за визната либерализација, отворање на преговорите за трговските односи, влегување на Косово во програмите на Заедницата и членство на Косово во Европската банка за реконструкција и развој“, им рече Тачи на новинарите во Приштина, по враќањето од Брисел.
Тачи рече дека процесот на визната либерализација е најверојатно најважен за Косово, бидејќи една третина од неговите граѓани се во дијаспората, претежно во земјите на ЕУ.
Советот на ЕУ, исто така, дискутираше за Косово во понеделникот (12-ти декември), велејќи дека ја поздравува косовската посветеност на својата европска агенда, „вклучително и преку одржливи напори во областите како што е визниот, трговскиот и судскиот систем и формирањето совет за интеграција во ЕУ“.
„Истиот ја поздравува и подобрената интеграција на Србите јужно од реката Ибар ... 
[и] го поканува Косово да отпочне вклучувачка и долгорочна агенда за северно Косово во тесна соработка со ЕУ и ја поздравува намерата на Комисијата да ја понуди својата целосна поддршка.“
Советот потврди дека Косово ќе има полза од можноста за визна либерализација „откако сите услови ќе бидат исполнети“.
Фламур Салиху, портпарол на Министерството за европска интеграција, рече дека либерализацијата го придвижува Косово и неговите граѓани поблизу до ЕУ, додавајќи дека со тоа доаѓаат и одговорности.
„Работиме и ќе продолжиме да им објаснуваме на нашите граѓани дека во случај на злоупотреба на визната [либерализација], тие ќе бидат лично казнети, ќе бидат репатрирани и ќе го [изгубат] правото да патуваат без визи во ЕУ во период од неколку години“, рече Салиху за SETimes.
Косовскиот аналитичар Рамадан Иљази, рече дека ЕУ треба да ја претвори својата реторика во конкретно дејство.
„Започнувањето на процесот на визната либерализација е добра вест во тој правец и признание дека Косово се покажува како добар сосед. 
Но, ние треба да бидеме внимателни со пристапот на морковот и стапот што ЕУ го применува како метод за постигнување на целта на преговорите [меѓу Косово и Србија], рече Иљази за SETimes.
Тој, исто така, предупредува дека иако ЕУ би ги укинала визите со Косово, граѓаните ќе бидат разочарани кога ќе ги дознаат условите потребни за слободно патување во Шенген зоната на ЕУ. 
„Тие ќе сфатат дека не е доволно да се има билет и биометрички пасош; потребни се и други работи“, рече Иљази.
