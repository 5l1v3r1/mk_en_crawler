07/06/2006
Од Давор Коњикушиќ за Southeast European Times во Белград - 07/06/06
Во поголем дел од Европа нашироко се користат женски професионални имиња, но во Србија тие само што почнаа да се воведуваат. 
Некои гледаат на ова како на знак дека Србија има долг пат пред себе во однос на борбата против дискриминацијата, додека други тврдат дека ова прашање е површно и дека е од мала конкретна важност за животите на жените.
Според Mатицa српска, официјално лингвистичко тело, српскиот јазик содржи околу 300 женски именски форми што означуваат професии. 
Сепак, само мал број од нив влегле во секојдневна употреба. 
Докторките, директорките и професорките ги користат женските форми за нивните работни титули. 
Поневообичаени се женските форми за титули како: секретар, психолог или адвокат за човекови права.
Ситуацијата е можно да се промени, благодарение на планираниот речник на несексистички јазик. 
Авторот на речникот, универзитетската професорка од Нови Сад, Свенка Савиќ, смета дека е важно промовирање на еден ваков јазик, со оглед на тоа што Србија се надева на пристап во ЕУ.
„Се поставува прашање дали ова е во согласност со српскиот јазик и секако одговорот е да, бидејќи категоријата род е испреплетена во сите нивоа на јазикот“, вели Савиќ.
Според неа, процесот мора да биде постепен. 
„Ние предложивме во првата фаза на изборот на формите да се понудат двете, и да се види дали во подоцнежните фази -- за година, две, пет или десет -- ќе се случи некој вид специјализација или некоја форма ќе стане вишок“, вели таа.
Новинарите, кои можеби имаат најголем потенцијал да влијаат на користењето на женските имиња, се претежно скептични. 
„Мислам дека никаква лингвистичка, лексичка или друга слична еднаквост нема да ја подобри позицијата на жените во општеството“, вели уредникот на Политикa, Никола Тркуља.
„Поважано е секоја колешка да има подобра позиција на работа, статус, повисока плата, отколку фактот дека ќе й се обраќаме како новинарка, доктор или докторка“, додава Тркуља.
Делумно, ова праашање доби одѕив и поради целокупната ситуација на жените во Србија. 
Републиката е еден од последните делови на Европа што немаат усвоено никаков антидискриминаторски акт или друга легислатива за гарантирање на еднаквоста помеѓу мажите и жените.
