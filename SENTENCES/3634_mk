03/05/2007
Од Давор Коњикушиќ за Southeast European Times во Белград - 03/05/07
За време на неговата неодамнешна посета на Белград, генералниот секретар на Советот на Европа (СоЕ) Тери Дејвис ја пофали програмата што Србија има намера да ја спроведе кога ќе го преземе претседавањето со Министерскиот комитет на СоЕ подоцна овој месец.
Дејвис особено ги пофали владините планови за вклучување на цивилниот сектор.
„Интересен аспект, кој ниту една земја досега не го употреби, е владата да ги вклучи невладините организации, за да биде национална, а не само владина програма“, рече Дејвис по прегледот на планот.
Говорејќи на заедничката прес-конференција со министерот за надворешни работи, Вук Драшковиќ, тој рече дека престојниот мандат на Србија не е само предизвик и одговорност за земјата, туку и можност да се покаже водечка позиција како во регионот, така и во Европа.
Србија ќе го преземе претседателството на 11-ти мај.
Советот на Европа вклучува 46 земји, со 800 милиони луѓе.
За време на посетата на Белград, Дејвис учествуваше на состанокот на комитетот задолжен за подготовките на Србија за претседателствувањето.
Тој се состана со претседателот Борис Тадиќ, со Драшковиќ, со претседателката на Косовскиот координативен центар, Санда Рашковиќ-Ивиќ, и со парламентарна делегација.
Србија се очекува да го ратификува Законот за забрана на трговија со луѓе што е можно побргу и да го усвои Законот за невладините организации, рече Дејвис.
Пред две години Србија ја потпиша конвенцијата за борба против трговијата со луѓе, но истата не беше ратификувана од страна на парламентот.
