27/09/2004
(ЕУобсервер - 27/09/04;
AФП - 26/09/04;
EурАктив, РФЕ/РЛ - 24/09/04;
ЕУполитикс - 23/09/04;
Ропмрес -- 22/09/04 - 23/09/04)
Придвижувајќи се уште еден чекор поблизу до исполнувањето на клучната цел на својот пат кон ЕУ, Романија затвори уште две поглавја во своите разговори за пристап со Унијата.
Букурешт сака да го заврши процесот на преговорите до крајот на 2004 година и да ја потпише Спогодбата за пристапување кон блокот од 25 нации на пролет, пред добивањето на полноправно членство во 2007 година.
Во четвртокот (23-ти септември) главниот романски преговарач со ЕУ, Василе Пускас, изјави дека неговата земја ги финализирала разговорите за поглавјата кои се однесуваат на слободното движење на услуги и на регионалната политика, со што бројот на затворените поглавја сега изнесува 27, од вкупно 31.
Завршувањето на разговорите за регионалната политика, практично, го осигурува пристапот до финансискиот пакет во висина од 5.974 милијарди евра, кој ЕУ го одобри претходно оваа година, за да й помогне на Романија во покривањето на трошоците за пристап во текот на периодот 2007-2009 година.
„Средствата ќе бидат наменети за унапредување на економската конкурентност, развојот на човековите ресурси, транспортот, енергетската инфраструктура и инфраструктурата на животната средина, земјодеството, рибарството, регионалниот развој, итн.“, рече Пускас.
Со затворањето на поглавјето за слободно движење на услугите ...
„ние ги финализиравме разговорите за сите четири слободи кои ги сочинуваат темелите на меѓународниот пазар на ЕУ“, додаде тој.
„Ние ги усвоивме и започнавме да ги применуваме законите на ЕУ, што значи дека започнавме со фактички подготовки за влез на овој пазар.“
Европската комисија (ЕК) треба да го објави својот годишен извештај за напредокот на земјата кон пристапувањето на 6-ти октомври.
Овој документ се очекува да каже дали Романија претставува функционална пазарна економија -- главен економски критериум кој една земја-кандидатка мора да го исполни пред пристапот во Унијата -- како и дали може да ги финализира своите преговори со Брисел до декември.
Изразувајќи уверување дека извештајот ќе ја признае Романија како функционална пазарна економија, премиерот Адријан Настасе минатата недела изјави дека неговата Влада завршила „поголем дел од својата домашна работа за 2004 година“.
Преостанатите поглавја ја покриваат животната средина, конкурентноста, правдата и домашните прашања.
Тие се смета дека се помеѓу најтешките во процесот на преговорите.
Во изјавата минатата недела Пускас, исто така, го истакна напредокот постигнат во поглавјето на животната средина во текот на последниот круг разговори.
Тој рече дека преговарачите нашле решенија „за пет од 11 директиви за кои Романија побара транзиционен период“, посочувајќи го, всушност, условното завршување на половината од тоа поглавје.
„Преговорите за ова поглавје беа мошне интензивни“, коментираше Пускас.
„Законите за животната средина не се лесни за спроведување, а постигнувањето на стандардите во оваа област повлекува високи трошоци од јавната администрација и приватните претпријатија.“
Последното поглавје за „другите прашања“ се третира различно од другите 30 поглавја на преговорите.
Тоа покрива широк спектар на, претежно, неконтроверзни прашања, за кои веќе се преговарало и е постигната согласност помеѓу Брисел и земјите-кандидатки.
Букурешт со нетрпение го очекува завршувањето на преговорите за време на мандатот на актуелната ЕК, чиј четиригодишен мандат истекува на крајот од октомври, нешто помалку од месец пред парламентарните и претседателските избори во Романија на 28-ми ноември.
