14/09/2005
Од Алан Чове за Southeast European Times -- 14/09/05
Додека трае дипломатската расправија во врска со непризнавањето на Кипар од страна на Турција, закажан е состанок на земјите-членки на ЕУ в среда (14-ти септември), на кој ќе се разговара за компромисот на кој се согласија Велика Британија и Франција. 
Во меѓувреме, турскиот премиер Ердоган остро ја критикуваше ЕУ за нејзиното справување со ова прашање, велејќи дека се обидела да ги промени условите на разговорите за членство во последен момент.
„Ако сакавте да бидете негативни кон Турција зошто ја прогласивте Турција за кандидат, зошто рековте дека ќе започнете разговори без одложување ако бидат исполнети копенхашките критериуми?“, рече Ердоган во своето обраќање пред Советот за надворешни односи на ОН во вторникот.
По четириесетгодишно чекање, во декември 2004 година Турција конечно доби точен датум за започнувањето на разговорите за пристапување. 
Условите што беа однапред одредени вклучуваа и проширување на царинскиот договор за 10-те нови членки на ЕУ, вклучувајќи го и Кипар. 
Во јули Турција потпиша проширен договор, но, исто така, издаде и документ во кој се вели дека овој потег не претставува признавање на Кипар и дека турските пристаништа остануваат затворени за бродовите на кипарските Грци.
Во септември министрите за надворешни работи на ЕУ одлучија да издадат контрадекларација, но не можеа да се договорат околу текстот. 
Сепак, актуелниот претседавач на ЕУ, Велика Британија, сега постигна договор со Франција за нацрт-одговорот. 
Тој предвидува дека Турција мора да го признае Кипар пред да добие полноправно членство и бара од неа да ги нормализира односите што е можно побргу.
Во текстот се изразува „жалење“ што Турција смета дека било неопходно да издаде изјава во која ќе се искаже непризнавањето на администрацијата во Никозија и се вели дека ЕУ очекува полноправно, недискриминаторско спроведување на протоколот и отстранување на сите пречки за слободното движење на стоките, вклучувајќи ги и рестрикциите на транспортот. 
Прегледот ќе биде извршен во 2006 година, а поглавјата на преговорите ќе бидат одложени ако се заклучи дека е потребно спроведување.
Кипар е поделен од 1974 година, кога Турција ја окупираше северната половина од островот. 
Анкара сака овој долготраен проблем да се реши во рамките на ОН, додека кипарските Грци - кои пристапија во ЕУ на 1-ви мај 2004 година, со што добија право на вето во блокот - сé повеќе настојуваат ова да стане прашање на ЕУ. 
Грчката страна го отфрли планот за повторно обединување спонзориран од страна на генералниот секретар на ОН Кофи Анан, делумно и поради очекувањата дека може да добие подобар договор.
И покрај тоа што кандидатурата на Турција за членство во ЕУ претставува најголем приоритет за администрацијата на Ердоган, постојат ограничувања на отстапките што таа е подготвена да ги направи. 
Премиерот се соочува со политички притисок дома, при што националистите обвинуваат дека тој веќе дал премногу. 
Во ситуација кога некои политички фигури од ЕУ - како што е претседателката на германските демохристијани, Ангела Меркел, - се чини дека ја отфрлаат можноста за полноправно членство за Турција, многумина во земјата се прашуваат дали разликите се премногу големи.
Во интервјуто за „Економист“, министерот за надворешни работи, Абдула Ѓул, обвини дека некои земји-членки на ЕУ си играат политика со промена на головите неколку недели пред закажаниот почеток на разговорите. 
Тој, исто така, предупреди дека таквото маневрирање би можело да има повратен удар. 
„Ако (ЕУ) предложи нешто помалку од полноправно членство или некои нови услови, ние ќе заминеме. 
Овојпат тоа ќе биде засекогаш.“
