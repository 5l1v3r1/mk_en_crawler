06/03/2012
Анес Алиќ за Southeast European Times во Сараево -- 06.03.12
Босна и Херцеговина (БиХ) планира да стане светски центар за експертиза и технологија на ДНК идентификација, кој досегнува сé до САД, Тајланд и Ирак, но се соочува со логистички и финансиски предизвици пред да го постигне својот целосен потенцијал.
Меѓународната комисија за исчезнати лица (МКИЛ) во БиХ, која ја разви технологијата во соработка со научниците од БиХ, потврди дека Сараево ќе биде домаќин на нејзиното ново светско седиште и централна форензичка лабораторија.
„Ние сме веќе главен форензички центар во светот и неколку европски влади понудија да бидат домаќини на нашето светско седиште, но јас верувам дека Сараево е најдобриот избор“, рече за SETimes Клаудија Куљух, програмски координатор за Западен Балкан на МКИЛ.
Пред доаѓањето на технологијата на МКИЛ во доцните 1990-ти, научниците се потпираа на традиционалните форензички методи кои беа бавни и не толку сигурни.
МКИЛ разви електронска база на податоци која чува и упатува десетици илјадници ДНК примероци. 
Нејзината програма пребарува профили со веројатност од еден на десет милиони. 
Истата може да идентификува жртва во рок од една секунда со користење на примерок од крв од многу далечен роднина.
Идентификувањето остатоци на исчезнати лица -- околу 150.000 лица исчезнуваат годишно -- веќе не е огромен и несигурен процес.
Тим експерти по судска медицина, патологија, биоинформатика, молекуларна биологија, археологија и антропологија го спроведуваат напредното ДНК профилирање на МКИЛ. 
Комисијата вработува 140 луѓе, од кои најголем дел се државјани на БиХ, образовани во БиХ и обучувани во лабораторијата на комисијата.
Скоро 10.000 случаи се сé уште нерешени од војната во БиХ во периодот 1992-1995 година, претежно од масакрот во Сребреница во 1995 година.
Политички чувствителниот процес беше олеснат во 2005 година, кога властите на БиХ создадоа државен Институт за исчезнати лица (ИИЛ), кој спои три етнички одделни организации за размена на информации по етнички линии.
Идентификацијата оттогаш се зголеми, но експертите велат дека очекуваат дополнителен напредок подоцна оваа година, кога ИИЛ ќе создаде централна база на податоци. 
Истата ќе помогне точно да се пресметува бројот на исчезнати лица.
На меѓународно ниво, лабораторијата на МКИЛ со седиште во БиХ помогна да се идентификуваат жртвите од ураганот Катрина во 2005 година во САД, со анализирање на околу 250 коскени примероци, како и остатоците на исчезнатите лица во Ирак и некои жртви од нападите на Светскиот трговски центар.
Тајланд, Велика Британија и Германија, исто така, побараа помош од МКИЛ во идентификувањето на 8.000 жртви од азиското цунами во 2004 година.
Последно, новата либиска влада контактираше со МКИЛ за помош.
Комисијата игра клучна улога во постконфликтните земји и директно влијае на помирувањето, како и на враќањето на бегалците, според претседателот на Одборот на директори на ИИЛ.
„Нема напредок во ниедна смисла без да се погребаат починатите и да се казнат оние што ги убиле. 
Како што покажа историјата, ако прашањето на исчезнатите лица се игнорира, тоа ќе излезе на виделина во еден момент и ќе бара одговори“, рече Јуришиќ за SETimes.
Но, предизвикот е глобалниот форензички центар да се постави онлајн. 
Годишниот буџет на работење на МКИЛ само за Западен Балкан е 5,3 милиони евра. 
Истиот зависи од субвенции, донации и придонеси од владите-учеснички.
МКИЛ, исто така, бара логистичка помош од БиХ. 
Властите на Сараевскиот кантон ветија дека ќе најдат погодна локација за новиот објект, земајќи предвид дека овој договор би значел профитабилни договори за локалните фармацевтски претпријатија и лаборатории.
„Идејата на МКИЛ ние ја доживеавме како многу позитивна ... 
Истата е многу близу до реализација, но мораме да ги следиме соодветните административни процедури за да ги задоволиме потребите на МКИЛ“, рече за SETimes градоначалникот на Сараево, Алија Бехмен.
На пошироко ниво, БиХ ќе биде ставена на мапата како светски водач во ДНК профилирањето и постконфликтното помирување, наместо само како жртва.
„Од нешто ужасно, се роди нешто добро. 
Босна може да игра важна улога во откривањето на вистината и [промовирањето] на помирувањето во светот“, рече за SETimes Мунира Субашиќ, претседателка на Здружението на мајките на Сребреница.
