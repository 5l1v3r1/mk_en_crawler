28/03/2008
Грчкиот производител на мебел и спортска опрема, Фурлис, во средата (26-ти март) ја отвори втората продавница на шведскиот малопродажен гигант ИКЕА во Атина. 
Новата продавница е надвор од градот, во близина на меѓународниот аеродром. 
Фурлис, исто така, има продавница на ИКЕА во Кипар.
***
Tурција објави меѓународен тендер за изградба на својата прва нуклеарна централа на медитеранскиот брег, во близина на пристаништето Мерсин. 
Министерот за енергија и природни ресурси, Хилми Ѓулер, во понеделникот (24-ти март) рече дека фабриката ќе задоволува најмалку 20 отсто од потребите за електрична енергија на земјата и ќе ја намали нејзината зависност од увезениот природен гас.
***
Канадското претпријатие за нафта и гас Банкерс петролеум лтд. 
во вторникот (25-ти март) ги најави плановите за инвестирање 370 милиони американски долари во нафтеното поле Патос-Маринза, во Aлбанијa во текот на следните три години. 
Претпријатието, кое работи на полето, има за цел да го зголеми дневното производство на нафта на 20.000 танкери дневно до 2010 година од сегашните 5.000.
***
Лукоил Бугаријa, сопственик на најголемата рафинерија за нафта во земјата, има намера да купи акции во Петрол, најголемиот малопродавач на нафта во земјата. 
Договорот мора да биде одобрен од регулаторната комисија за конкуренција, со оглед на тоа што двете претпријатија имаат 40 отсто од пазарот за малопродажба на нафта. 
Петрол моментно раководи со 443 бензински пумпи, од кои Лукоил треба да купи околу 70.
***
Хрватското градежно претпријатие Ингра потпиша договор од 10 милиони евра за изградба на 7,5 километри автопат во Македонија. 
Патот Куманово-Табановце е дел од Коридорот 10, еден од најважните транспортни правци во Европа.
***
Српското земјоделско производство треба да се зголеми за 10 отсто оваа година, рече во средата (26-ти март) министерот за земјоделство Слободан Милосављевиќ. 
Тој објасни дека проценките се направени од извештаите што посочуваат на зголемување на засеаните области за сите видови земјоделски производи.
***
Косовската влада во неделата (23-ти март) објави дека одвои вкупно 117 милиони евра за Косовската енергетска корпорација. 
Владата обезбеди 38 милиони евра како субвенција, додека преостанатите финансии беа доделени како заем за капитални инвестиции.
(Разни извори – 21/03/08 - 28/03/08)
