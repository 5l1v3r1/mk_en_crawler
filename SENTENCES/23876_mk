19/05/2009
БРИСЕЛ, Белгија -- Министерскиот совет на ЕУ е задоволен од резултатите на судската и полициската мисија на ЕУ во Косово, ЕУЛЕКС, објавија локалните медиуми во понеделникот (18-ти мај). 
На состанокот во Брисел, советот ги поздрави напорите на мисијата за поддршка на приштинските власти. 
Министрите за надворешни работи на 27-те земји-членки на ЕУ рекоа дека спроведувањето на мандатот на ЕУЛЕКС ќе одигра значајна улога во зајакнувањето на стабилноста во регионот. 
Шефот за надворешна политика на ЕУ, Хавиер Солана, ја опиша соработката меѓу КФОР и ЕУЛЕКС во оваа област како извонредна и како клучна за одржувањето на безбедноста и стабилноста во Косово.
Во другите вести од понеделникот, седум српски припадници на Косовската полициска служба одлучија да се вратат на своите работни места откако една година ги бојкотираа истите. 
Тие ги напуштија работните места кога Косово прогласи независност во февруари 2008 година. 
Портпаролот на косовската полиција Арбен Бека рече дека вкупно 43 српски полицајци се вратија на работа досега. 
Крајниот рок за враќање на останатите е 30-ти јуни, или тие ќе се соочат со трајно отпуштање. 
(Зери, Коха Диторе, Косова Сот, Лајм - 19/05/09; КТВ, Клан - 18/05/09)
