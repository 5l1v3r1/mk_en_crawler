07/12/2004
(Канцеларијата на високиот претставник, Скотсмен, Блиц - 07/12/04;
Ројтерс, АП, РФЕ/РЛ, ФЕНА, ББС Мониторинг, Радио92 - 06/12/04)
Српскиот претседател Борис Тадиќ рече дека Ратко Младиќ, еден од најбараните обвинети за воени злосторства во светот, редовно добива пензија од Србија и Црна Гора.
Оваа ситуација нема да се промени дури и ако поранешниот воен шеф на босанските Срби биде осуден за воени злосторства, рече Тадиќ во понеделникот (6-ти декември) на почетокот од тридневната посета на Босна и Херцеговина.
„Дури и ако Ратко Младиќ сега биде осуден за воени злосторства, членовите на неговото семејство имаат право на пензијата“, изјави Тадиќ за дневниот весник од Бања Лука, <I>Независне новине</I>.
Поранешниот генерал има законско право на тоа, исто како и другите армиски офицери на босанските Срби, и тоа право не може да се поништи, рече тој.
Армијата на босанските Срби е формирана од единиците на поранешната Југословенска народна армија, кои режимот во Белград ги испрати во Босна и Херцеговина (БиХ) кога започна конфликтот од периодот 1992-1995 година.
Главниот обвинител на ОН, Карла дел Понте, инстистира на тоа дека Младиќ, кој се наоѓа во бегство уште од 1996 година, се крие во Србија, но белградските власти и понатаму го негираат тоа.
Во своите коментари од понеделникот Тадиќ рече дека не знае каде се наоѓа бегалецот, додавајќи дека верува оти пензијата -- која, наводно, изнесува 389 евра месечно -- ја зема член на неговото семејство, најверојатно неговиот син.
Изјавата беше дадена неколку дена откако сараевскиот дневен весник <I>Дневни аваз</I> објави копии од военото досие на Младиќ до кои весникот дошол и на кои се гледа дека тој е отпуштен од Српската армија во 2001 година, а од Армијата на ентитетот на БиХ со кој управуваат Србите, Република Српска (РС), една година подоцна.
Овие откритија беа обелоденети во време на пораст на меѓународниот притисокот врз Србија и РС за апсење и предавање на сите обвинети, особено Младиќ и водачот на босанските Срби за време на војната, Радован Караџиќ.
Во понеделникот претседателот на Здружението на независни социјалдемократи на РС, Милорад Додиќ, ги обвини структурите во полицијата на РС дека се спротивставуваат на соработката со Трибуналот на ОН и го спречуваат апсењето на обвинетите.
„Караџиќ мора да биде уапсен“, изјави Додиќ за РТВ РС, повикувајќи на „општа потрага“ за доведување на Караџиќ и неговите поддржувачи пред лицето на правдата.
Тој, исто така, ја истакна потребата од формирање на единствена полициска единица, чија единствена задача би била апсење на обвинетите во РС.
За време на престојот во Сараево, Тадиќ, исто така, рече дека сите обвинети за воени злосторства треба да бидат доведени пред Трибуналот.
Тој се состана со високиот претставник Педи Ешдаун, кој ја потврди суштинската важност на апсењето на осомничените за воени злосторства.
Откритието дека Армијата на РС му давала плата на Младиќ седум години по неговото обвинување во јавноста се очекува да доведе до нови санкции за РС, по оние кои Ешдаун ги наметна оваа година.
Поради несоработката БиХ не доби покана за влез во програмата на НАТО Партнерство за мир.
Ова прашање, најверојатно, ќе биде разгледано за време на самитот на НАТО на 9-ти декември.
Во другите вести, американскиот специјален емисар за прашањата на воените злосторства, Пјер-Ришар Проспер во понеделникот рече дека мандатот на судот на ОН би можел да биде продолжен поради несоработката на Белград.
За време на посетата на Хаг, Проспер рече дека српската Влада -- и особено премиерот Воислав Коштуница -- покажаа „нула“ соработка со Трибуналот, со што ги загрозија плановите за завршување на неговата работа во 2008 година.
Американскиот дипломат, исто така, рече дека Вашингтон повеќе не ја поддржува идејата за предавање на случаите на воени злосторства на српските судови.
