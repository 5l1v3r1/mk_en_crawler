10/04/2011
СКОПЈЕ, Македонијa -- Претседателот на Европската комисија (ЕК), Жозе Мануел Баросо, и комесарот за проширување на ЕУ, Штефан Фуле, ја завршија регионалната турнеја промовирајќи ја интеграцијата во ЕУ по посетите на Босна и Херцеговина (БиХ), Црна Гора и Македонија. 
Истата започна во петокот (8-ми април) во Сараево каде што Баросо потврди „БиХ треба да има европска иднина“, по состанокот со членовите на претседателството во земјата. 
Тој вети политичка и финансиска помош од ЕУ, но во исто време истакна дека БиХ треба да го „сработи својот дел“. 
Претседавачот на претседателството, Небојша Радмановиќ, потврди дека земјата останува цврсто на својот пат кон членството во ЕУ.
Во Црна Гора, Баросо и Фуле, меѓу другото, се состанаа со претседателот Филип Вујановиќ и премиерот Игор Лукшиќ. 
Баросо рече дека Подгорица постигнала напредок во исполнувањето на условите на ЕУ за добивање датум за отпочнување на разговорите за членство, но во исто време повика на конкретни резултати, особено во областа на владеењето на правото.
Во саботата, Баросо беше во Охрид, каде што имаше обраќање на форумот за интеграцијата во ЕУ, при што рече дека сега е вистинското време да се реши долготрајниот спор меѓу Македонија и Грција, бидејќи неговото решавање ќе го поттикне процесот на европска интеграција на Македонија. 
(Ксинхуа, Макфакс, МИA - 09/04/11; Радио Сараево, РТЦГ - 08/04/11)
