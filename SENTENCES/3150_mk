07/08/2006
(Тркиш прес - 06/08/06; AФП, АП, Ројтерс, ББС, ДПА, Заман - 05/08/06; Вајкипедија)
Tурскиот премиер Реџеп Тајип Ердоган ја водеше церемонијата на поставување на темелите надвор од југоисточниот град Даргецит во саботата (5-ти август), по повод отпочнувањето со работата на втората по големина брана во земјата.
Браната Илису на реката Тигар е дел од проектот вреден 1,55 милијарди американски долари, кој вклучува изградба на хидроцентрала со јачина од 1.200 мегавати -- четврта по големина во Турција. 
Се очекува истата да биде завршена во 2013 година, неколку децении по нејзиното првично започнување на крајот од 1970-тите.
„Изгубивме доволно време, немаме повеќе време за чекање“, рече Ердоган на церемонијата, ветувајќи дека резервоарот ќе го направи кафеавиот пејзаж зелен и ќе привлече туристи во сиромашниот регион, во кој доминираат Курдите.
„Чекорот што го преземаме денес покажува дека југоисточниот дел повеќе не се занемарува ... 
Оваа брана ќе донесе голема полза за локалните жители“, рече премиерот.
Проектот, кој ќе се спроведе во регион уништен со многугодишните борби помеѓу владините сили и милитантите на Курдистанската работничка партија, се очекува да отвори околу 10.000 работни места и да ја обезбеди потребната струја и наводнување.
Претпријатија од Германија и Австрија ќе бидат вклучени во изградбата на браната долга 1.820 метри, висока 135 метри и електроцентралата создадена да генерира 3,8 милијарди киловатчасови електрична енергија годишно.
Сепак, иницијативата беше критикувана од многумина уште од нејзиниот почеток.
Противниците велат дека браната ќе поплави дел од античкиот град Хасанкејф со што ќе го уништи уникатното историско наследство. 
Малиот и сиромашен град на бреговите на Тигар се смета дека датира од пред околу 10.000 години. 
Прогласен за природна област на заштита од страна на Турција во 1981 година, истиот сé уште ги чува доказите за асирската, византиската и римската култура, културата на Турците Селџуци и отоманската култура.
Според критичарите на проектот, неговото спроведување ќе доведе до уништување на клучните предмети, меѓу кои и една палата од 12-тиот век, џамии и праисториски пештери. 
Покрај тоа, тврдат тие, тој би можел да доведе до иселување на околу 10.000 Курди, кои ќе мора да побараат нов живот во поголемите градови во земјата.
Во петокот вечер, пред самата церемонија на поставување на темелите, околу 4.000 демонстранти се собраа во Хасанкејф за да го искажат своето противење на проектот за браната.
Властите тврдат дека 80 отсто од археолошките локалитети на Хасанкејф, од кои голем дел се вели дека веќе се во лоша состојба, нема да бидат поплавени. 
Во својот говор на церемонијата во саботата, Ердоган рече дека рушевините ќе бидат однесени на еден близок локалитет и дека 85 милиони американски долари се одвоени за археолошки проекти.
Властите, исто така, ветија дека ќе им платат надомест на луѓето кои ќе ги загубат своите домови поради проектот.
„Од една страна е потребата за енергија и посветла иднина за Турција, а од друга страна е историјата и културата“, Ројтерс го цитираше Ердоган во саботата. 
„Ние ќе мора некако да го избалансираме ова и да најдеме заедничко решение.“
