17/12/2011
Линда Карадаку за Southeast European Times во Приштина -- 17.12.11
ЕУЛЕКС не може да се движи слободно во северно Косово поради противењето на локалните Срби, кои ја обвинуваат мисијата дека ја зазема страната на приштинските власти.
Мисијата на ЕУ бара поставените барикади од страна на локалните Срби да бидат отстранети, и да има постојан и безусловен пристап за сите.
Шефот на ЕУЛЕКС, Ксавиер де Марнак, разговараше со дописничката на SETimes Линда Карадаку во врска со целите на мисијата и пречките со кои се соочува.
SETimes:
Како ЕУЛЕКС ќе се врати на северот и ќе има слобода на движењето?
Ксавиер де Марнак:
Не можам да го истакнам доволно фактот дека барикадите на северот треба да се отстранат и дека треба да има постојан и безусловен пристап за сите, вклучително и за ЕУЛЕКС и меѓународните организации.
Враќањето на слободата на движењето претставува апсолутен предуслов за ефикасно владеење на правото низ цело Косово, што ние се обидуваме да го оствариме.
Затоа, важно е да има целосно движење на патиштата во северно Косово, не само за ЕУЛЕКС и КФОР, туку и за луѓето, за да можат да си го тераат нормалниот, секојдневен живот.
ЕУЛЕКС и КФОР и понатаму тесно соработуваат, и тоа секојдневно.
SETimes:
Каква ќе биде улогата на ЕУЛЕКС во спроведувањето на договорот за Интегрирано гранично управување (ИГУ)?
Де Марнак:
ЕУЛЕКС ќе има улога во однос на договорот за ИГУ, но прецизната улога ќе биде дефинирана со текот на времето.
Деталите за спроведувањето ќе бидат разработени меѓу страните.
Како и да е, ЕУЛЕКС е подготвен да помогне во ова.
SETimes:
ЕУЛЕКС води сериозни случаи на воени злосторства.
Колку е тешко тоа, и каква ќе биде соработката со косовските власти за овие случаи?
Де Марнак:
Судското гонење и изрекувањето пресуди за воените злосторства не е лесно, но е дел од мандатот на мисијата, која моментно ја извршува единствено ЕУЛЕКС.
Нашите судии, како и нашите обвинители, се дел од косовскиот судски систем;
затоа постои соработка на секојдневна основа со нивните локални колеги, вклучително и кога се спроведуваат истрагите.
Имаме добра соработка со косовските власти во спроведувањето на нашиот мандат.
Треба да споменам дека судски се гонат поединците врз основа на наводните злосторства што ги извршиле, а не групите или организацијата.
SETimes:
Колку е направено за воспоставување соодветна програма за заштита на сведоците?
Де Марнак:
Додека Косово е во процес на изготвување на својата програма за заштита на сведоците, ЕУЛЕКС има своја сопствена Програма за заштита на сведоците, која функционира во Косово и пошироко.
Истата ја сочинуваат полицајци кои имаат значително искуство во оваа многу чувствителна и важна област.
Не можам да навлегувам во имиња или детали или бројки, бидејќи тоа е целата поента на тоа -- мора да остане тајна заради безбедноста и сигурноста на тие поединци и нивните семејства, кои поминуваат низ програмата.
Но, можам да ви кажам дека програмата постојано се тестира и дека многу луѓе ја искористиле, и ја користат.
ЕУЛЕКС ја подготви оваа Програма за да му помогне на Косово во некои од неговите најтешки судски случаи, со најголеми предизвици.
SETimes:
Колку е тешко во Косово судски да се гонат случаи на корупција на високо ниво?
Де Марнак:
Сфаќам дека луѓето се нестрпливи да го видат исходот од истрагите и случаите.
Но, како што е случајот и во секое модерно, демократско општество, процесот на владеење на правото бара време.
Тоа е природата на владеењето на правото.
Но, мора да се сфати дека ЕУЛЕКС работи со случаите на корупција на високо ниво, и дека останатите случаи ги водат локалните институции за владеење на правото.
ЕУЛЕКС ќе продолжи да се бори против корупцијата, да ги изнесува случаите пред судот на упорен и решителен начин за да ги намали што е можно повеќе.
Има голем број обвиненија што се подигнати од страна на обвинителите на ЕУЛЕКС, а има и многу други што се чекаат.
SETimes:
Пет земји на ЕУ не го признаваат Косово.
Дали ова влијае на поддршката на мисијата, нејзината работа на теренот и односите со косовските власти?
Де Марнак:
Мисијата е поддржана од сите 27 земји-членки на ЕУ, бидејќи ние не сме политичка, туку сме техничка мисија на владеење на правото.
Прашањето на признавањето е работа на одделните земји, и не се однесува на мисијата.
