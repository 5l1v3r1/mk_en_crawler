25/06/2012
Светла Димитрова за Southeast European Times во Софија -- 25.06.12
Финансиската криза во еврозоната се продлабочи откако министрите на ЕУ го одобрија предлогот на Европската комисија (ЕК) за стратегија за Дунавскиот регион пред повеќе од една година.
Целта на стратегијата, одобрена во април 2011-та година, е зајакнување на економскиот развој и подобрување на еколошките услови во 14 земји, вклучувајќи ги и членките на ЕУ Австрија, Бугарија, Чешка, Германија, Унгарија, Романија, Словачка и Словенија - како и земјите кои не се членки на ЕУ, Босна и Херцеговина (БиХ), Хрватска, Молдавија, Црна Гора, Србија и Украина.
Иако тековната криза во еврозоната нема директно влијание на процесот, според претставниците на ЕК, таа ја истакна важноста на некои од клучните елементи, особено оние кои се однесуваат на конкурентноста на претпријатијата, пазарот на трудот и иновациите.
Еден од четирите главни столба на стратегијата се фокусира на подобрување на мобилноста, поттикнување на одржлива енергија и промовирање на културата и туризмот.
Целта на другите три е заштита на животната средина, постигнување на просперитет и зајакнување на регионот.
Стратегијата беше проследена со акциски план, во кој се дефинирани 11 приоритетни области.
Откако акцискиот план беше одобрен, беа дефинирани цели во секоја област и беа утврдени или се разгледуваат конкретни проекти.
Миодраг Поледица, шеф на оддел во Министерството за инфраструктура и енергетика на Србија, за SETimes изјави дека целите во неговата област се фокусираат на подобрување на железничката, патната и воздушната мобилност и интермодалноста.
Тие вклучуваат развој на мултимодални терминали на пристаништата на реката Дунав и суви пристаништа за поврзување на внатрешниот воден сообраќај со железничкиот и патниот сообраќај до 2020-та година, како и подобрување на времето на патување за конкурентните железнички патнички врски помеѓу поголемите градови.
Покрај тоа, четири железнички транспортни коридори низ регионот на реката Дунав ќе бидат поставени во текот на следните пет години. 
Може да биде вклучен еден нов за поврзување на железничките системи на земјите-членки на ЕУ со земјите кои не се членки. 
Постигнат е напредок во однос на внатрешната пловидба, вклучувајќи и пилот-проект за иновативен бродски дизајн и патокази за пловност на реките, вклучувајќи ја и реката Сава.
Драгица Караиќ, шеф на одделот во министерството за економија, труд и претприемништво на Хрватска, е координатор на една приоритетна област за поддршка на конкурентноста на претпријатијата.
Центарот на Југоисточна Европа за претприемничко учење е предводник на проектот, „кој е во голема мерка формиран за зајакнување на конкурентноста ... 
и економскиот развој“ на регионот, изјави таа за SETimes.
Инструмент за вклучување на претприемништвото како тема на меѓупрограмата е развиен во рамките на иницијативата. 
Тој сега стратешки се тестира во 32 училишта и 16 факултети во осумте земји -- Албанија, БиХ, Хрватска, Косово, Македонија, Црна Гора, Србија и Турција. 
Исто така, има и конкретна активност во полето на технолошкиот трансфер и стручното оспособување.
Друг фокус се ризиците за животната средина кои претставуваат клучен предизвик за Дунавскиот регион, со поплавите кои се "најскапи" меѓу нив, според Кристалина Георгиева, комесарот на ЕУ за меѓународна соработка, хуманитарна помош и реакција на кризи.
„Природните катастрофи ја чинеа Европа 150 милијарди евра во изминатите десет години“, изјави таа за SETimes минатиот месец. 
„Поплавите сочинуваа 52 отсто од штетата предизвикана од природни катастрофи“ за време на тој период.
Дунав Флодриск е посебен проект во оваа област. 
Питер Баконји од унгарскиот Институт за заштита на животната средина и водостопанство е координатор на програмата за оваа приоритетна област која се фокусира на ризиците за управување со животната средина. 
Истакнувајќи дека проектот „веќе е финансиран, се води и се приближува кон успешен крај“, Баконји изјави за SETimes дека други ризици за животната средина се сушите и недостигот на вода.
Бугарија, која, со Германија, ја координира работата на приоритетната област на решавање на безбедноста и организираниот криминал, во април беше домаќин на форумот за гранично управување и обезбедување на патни документи во Дунавскиот регион.
Во мај, Бугарија се надоврза со објавување на промоцијата на нов проект, чија цел е зајакнување на прекуграничната соработка за спречување и борба против корупцијата во Дунавскиот регион и земјите од Западен Балкан. 
Иницијативата се фокусира на судирот на интереси, конфискување на средствата од криминални активности и намалување на врските меѓу организираниот криминал и корупцијата.
Истовремено, Бугарија и Романија се заеднички одговорни за спроведување на програмите кои се занимаваат со промовирање на културата, туризмот и контакти меѓу луѓето. 
На почетокот од оваа година, овие две соседни земји, заедно со Хрватска и Србија, потпишаа меморандум за спроведување на проектот „По стапките на римските императори“ чија цел е привлекување на туристите во четирите земји. 
Посебна цел е да се развие еден дунавски бренд за целата област.
Работата на дунавскиот проект ќе им помогне на земјите-аспирантки за ЕУ да се подготват за идно членство во Унијата. 
Поледица рече дека учеството на Србија „ја потврдува нејзината стратешка определба“ за членство и додаде, „активното [учество во програмата] ... 
може да го поддржи напредокот на Србија кон интеграција во ЕУ“.
