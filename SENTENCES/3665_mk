02/01/2007
Од Денис Џидиќ за Southeast European Times во Сараево – 02/01/07
Судот за воени злосторства во Босна и Херцеговина (БиХ) ги донесе пресудите против тројцата обвинети, наметнувајќи ги најстрогите казни досега. 
Недо Самарџиќ доби 24 години затвор, Драган Дамјановиќ 20, а Никола Андрун 13 за престапите извршени за време на конфликтот во БиХ.
На 13-ти декември, Самарџиќ беше прогласен за виновен за заробување на неколку Бошњачки жени, меѓу кои и две малолетни, и искористувајќи ги како сексуални робови. 
Тој и други припадници на армијата на Босанските Срби наводно ги чувале жртвите затворени во една куќа во близина Фоча и ги силувале секојдневно.
Беше утврдено дека Дамјановиќ учествувал во еден широк и систематски напад од армијата на Република Српска врз Бошњачкото население во општината Вогоша.
Во септември 1992-та година, тој провалил во куќата на една брачна двојка, каде ги измачувал и тепал, а потоа ја силувал жената. 
И двајцата сведочеа на судењето. 
Во јануари 1993-та година, Дамјановиќ му врежал крст на челото на заробениот Мујо Абаз, кој исто така сведочеше, детално опишувајќи ја тортурата.
Андрун, кој беше заменик командант во кампот за затвореници Габела во општината Капљина и член на Хрватскиот совет за одбрана, беше обвинет за тортура, учество во тортура и нечовечко однесување. 
Тој беше прогласен за виновен за учество во физичка и ментална злоупотреба на еден затвореник во поициската станица во Капљина. 
Одбраната на Андрун рече дека пресудите се неправедни.
„ Казната е премногу сурова бидејќи сведоците на одбраната -- ги имаше 27 -- како и некои сведоци на обвинителството не успеаа да докажат дека Андрун бил заменик командант на кампот Габела“ рече адвокатот на одбраната Хамдо Куленовиќ.
Но, претставници на организацијата „Жени жртви на војната“ ги отпоздравија пресудите.
