06/04/2006
Од Игор Јовановиќ за Southeast European Times во Белград – 06/04/06
Вториот круг од разговорите околу Спогодбата за стабилизација и асоцијација помеѓу ЕУ и Србија и Црна Гора беше успешен, но продолжението на разговорите зависи од целосната соработка со Трибуналот на ОН за воени злосторства, според официјалните претставници.
„Нема измена на условот што ЕК го одреди во врска со напредокот, а тоа е целосна соработка со Хашкиот трибунал. 
Се надевам дека следната оценка на оваа соработка ќе биде позитивна“, рече Рајнхард Прибе, шеф на Директоратот за Западен Балкан.
Прибе, кој го предводи преговарачкиот тим на ЕУ, рече дека разговорите од средата (5-ти април) беа овозможени откако Европската комисија одлучи дека Белград постигна одреден напредок во соработката. 
Тој заклучок уследи по разговорите со главната обвинителка на ОН, Карла дел Понте.
Брисел повторно ќе ја процени ситуацијата подоцна овој месец, рече Прибе.
Следниот круг треба да се одржи на почетокот од мај, макар што техничките разговори - претежно за трговските прашања - ќе се одржат претходно. 
Според Прибе, разговорите за можноста за укинување на визниот режим, исто така, треба да започнат за неколку недели.
„ЕУ е свесна за фактот дека ова е важно за вас и дека нема да биде лесно. 
Нам ни требаат одредени гаранции“, рече тој.
Водачот на преговарачкиот тим на Србија и Црна Гора, Вук Драшковиќ, рече дека е клучно преговорите да продолжат. 
Состанокот беше „повеќе од успешен“, рече тој.
Сепак, Драшковиќ предупреди дека соработката со Трибуналот останува отворено прашање што може да го реши само Белград. 
„Најважната работа што мора да се направи зависи само од Србија и Црна Гора и тоа е екстрадицијата на преостанатите обвинети“, рече тој.
Заменик-премиерот Мирољуб Лабус, кој го предводеше српскиот дел од преговарачкиот тим на земјата, рече дека има две добри вести - првата е дека разговорите продолжуваат, а втората е дека преговарачите го поминаа целиот текст на договорот и разговараа за сите отворени прашања.
Тој го повтори своето уверување дека разговорите, ако продолжат со ова темпо, ќе завршат до јули.
За време на вториот круг двете страни разговараа за слободата на движењето на работната сила, како и за последните и преодни регулативи на договорот.
Покрај тоа, за в четврток беше закажана пленарна седница на Подобрениот траен дијалог со ЕУ. 
Прибе ја предводи делегацијата на ЕУ, додека министерот за меѓународни економски односи на Србија и Црна Гора, Предраг Ивановиќ, ја претставуваше државната заедница. 
Агендата вклучува мониторинг на спроведувањето на препораките од Европското партнерство, политичките критериуми и човековите и малцинските права.
