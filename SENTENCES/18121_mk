17/06/2007
ПРИШТИНА, Косово, Србијa -- Американскиот претставник за Косово, Френк Визнер, во петокот (15-ти јуни) рече дека е можно Запад да се согласи за одложување на гласањето во Советот за безбедност на ОН за планот за статусот на Косово на специјалниот претставник Марти Ахтисари, за да се овозможат нови разговори помеѓу српската влада и косовската влада на етничките Албанци.
Тој говореше неколку дена по состанокот на западните членови на меѓународната Контакт-група за Косово -- Франција, Велика Британија, Германија и Италија.
Целта на разговорите, објасни тој, нема да биде одложување на независноста на Косово, туку „да му се стави до знаење на светот дека се исцрпени сите можности“.
Визнер очигледно мислеше на Русија, која се закани дека ќе стави вето на резолуцијата ако истата биде неприфатлива за Србија.
Визнер, исто така, потврди дека САД не ја сменале својата позиција и понатаму ја поддржуваат надгледуваната независност за Косово.
Исто така во петокот, италијанскиот министер за надворешни работи, Масимо Далема, се состана со српскиот премиер Воислав Коштуница, и предложи одржување на нови разговори помеѓу Србите и етничките Албанци.
Сепак, Коштуница јасно стави до знаење дека Белград ќе се спротивстави на нови разговори ако крајната цел биде независноста на Косово.
(Њујорк тајмс, АП, АФП, Косова лајв, Танјуг, РТС, Ројтерс - 15/06/07)
