19/02/2009
Од Зоран Николовски за Southeast European Times во Скопје -- 19/02/09
Скоро 30 отсто од Македонците -- највисок процент во регионот -- се плашат од нов вооружен конфликт на Балканот, покажа истражувањето на Балкан монитор.
Резултатите од анкетата, презентирани во вторникот (17-ти февруари) во Скопје, ги претставуваат ставовите на примерок од 1.000 граѓани во седум категории:
задоволност од животот и развојот на државата, ставовите кон ЕУ, задоволност и доверба во регионалните институции, доброто управување и корупцијата, миграцијата и подвижноста, како и балканските предизвици (Косово, идната регионална стабилност и Трибуналот на ОН за воени злосторства).
Анкетата -- спроведена во септември и октомври 2008 година -- е најголемо истражување на јавното мислење во регионот.
Таа е заеднички проект на Европскиот фонд за Балканот и агенцијата Галуп.
Македонските резултати, претставени од аналитичарот на Галуп Европа Анџеј Пирка, покажаа дека 46 отсто од испитаниците се незадоволни од своите животи, највисок ваков процент во регионот.
Една третина, 33 отсто, сметаат дека економијата се подобрува, додека мнозинство од 49 отсто изразиле задоволство од напорите на владата во борбата против организираниот криминал.
Во врска со членството во ЕУ, 57 отсто етнички Македонци и 84 отсто етнички Албанци во Македонија сметаат дека членството во Унијата е пожелно.
Но, запрашани дали нивните водачи треба да го променат името на државата заради членството во НАТО и ЕУ, само 3 отсто испитаници од етничките Македонци рекле „да“.
Од друга страна, 69 отсто испитаници од етничките Албанци немаат ништо против тоа името да се смени.
На состанокот, исто така, се одржа дискусија на тркалезна маса, насловена како:
„Македонија -- помеѓу надежта и реалноста“.
Учесниците беа едногласни во своите ставови дека истражувањето е многу корисно и истакнаа некои парадокси.
Абдулменаф Беџети, професор по економија на Универзитетот на Југоисточна Европа (СЕЕУ), ја истакна контрадикторноста на тоа што Македонците се релативно задоволни од владата, а истовремено се жалат на состојбата на економијата.
Тој претпостави дека недоследноста е можно да произлегува од успехот на владата во промовирањето на сопствениот имиџ.
Владимир Мишев од Институтот за демократија ја припиша раширената поддршка за членството во ЕУ не на познавањата за Унијата, туку повеќе на емоциите на испитаниците.
Оние кои немаат цврсти познавања во врска со ова прашање или имаат неодлучни ставови, лесно се приклучиле на мнозинството.
Професорот од СЕЕУ Јетон Шасивари рече дека и покрај разликите, повеќето граѓани покажуваат надеж и реален пристап кон својата држава.
Целосното истражување и резултатите се достапни на www.balkan-monitor.eu
