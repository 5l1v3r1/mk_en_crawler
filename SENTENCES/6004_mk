09/03/2011
Од Линда Карадаку за Southeast European Times во Тирана -- 09/03/11
Чекајќи до крајниот рок, Социјалистичката партија се регистрираше во вторникот (8-ми мај) за учество на изборите на 8-ми мај, под услов истите да загарантираат слободен и фер процес.
Партнерите на опозициската партија -- Сојузот за човекови права, Социјалдемократската партија и Вистинската социјалистичка партија 91 -- го следеа примерот и исто така се регистрираа во Централната изборна комисија.
Политичката клима е турбулентна од општите избори во јуни 2009 година. 
Серија демонстрации и парламентарни бојкоти уследија по спорните избори. 
Митингот на поддржувачите на СП против владата на 21-ви јануари заврши со четворица мртви демонстранти и редица повредени, вклучително и цивили и полицајци.
Говорејќи на самитот на европските социјалисти, кој се одржа во Атина изминатиот викенд, водачот на СП, Еди Рама, укажа на итната потреба од решение на политичкиот ќор-сокак во Албанија.
Но, Рама ги опиша изборите на 8-ми мај како шанса „да се отстрани“ владата на премиерот Сали Бериша, која е инсталирана на политичката сцена повеќе од две децении.
„Гласањето на локалните избори овојпат мора има само една порака: никогаш повеќе. 
Ќе влеземе на престојните локални избори не за оние кои ќе бидат ставени на чело на заедниците или општините, туку за да го тргнеме Бериша од водството на Албанија, за да може Албанија конечно да ја крене главата“, им рече Рама на поддржувачите во Подградец во вторникот.
Постои континуиран притисок да се убедат албанските опозициски партии да учествуваат на изборите во мај.
„За Албанија да се придвижи напред, важно е да го искористите вашето право на глас. 
Исто така, важно е оние ... 
кои ги претставуваат различните гледни точки да им дадат на албанските гласачи шанса да направат избор. 
Овие елементи се за иднината на Албанија“, рече американскиот амбасадор во Тирана, Александар Арбизу, минатиот месец.
Тој најави дека Американската амбасада во Тирана ќе одвои скоро 360.000 американски долари за помош во изборите.
Бериша во понеделникот им рече на пратениците од својата партија дека кампањата ќе се фокусира на гласачите и нивните потреби.
„Убеден сум дека албанските граѓани ќе им го дадат на овие избори својот значителен придонес за консолидирање на демократијата. 
Го поканувам г-дин Рама да ги прочита пораките на албанските граѓани, но, исто така и [пораките] на пријателите на Албанија во Европа и во светот -- локалните избори се доказ за позицијата кон слободата на албанските политички сили и албанските граѓани“, рече Бериша.
Претседателот Бамир Топи апелираше до партиите да бидат одговорни.
„Политичките партии треба да си ги остваруваат обврските не само за подготувањето на изборната инфрастуктура, туку и за организирањето на изборната кампања и развојот на изборите во согласност со повеќето демократски стандарди“, рече Топи во понеделникот.
