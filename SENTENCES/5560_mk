09/09/2010
Од Игор Јовановиќ за Southeast European Times во Белград -- 09/09/10
Додека Генералното собрание на ОН се подготвува за дебата во врска со предложената резолуција на Србија за Косово, властите во Белград постигнаа договор со ЕУ за измена на документот.
Ревидираниот текст беше финализиран во средата (8-ми септември) за време на интензивните разговори во Брисел меѓу српскиот претседател Борис Тадиќ и шефицата за надворешна политика на ЕУ, Кетрин Ештон.
Првичниот текст на резолуцијата беше поднесен на 28-ми јули, но некои членки на ЕУ веднаш објавија дека за нив истата е неприфатлива и дека Србија ќе им наштети на своите односи со Унијата ако врши и понатаму притисок.
Во изменетата верзија, реченицата во која се вели дека едностраното отцепување не може да биде прифатливо решение за територијалните прашања, е отстранета.
Покрај тоа, Белград ги повлече барањата разговорите со Приштина да покриваат цел распон на спорни прашања, вклучително и статусот.
Косовското раководство на етничките Албанци отфрли какви било понатамошни разговори за статусот.
Соединетите Држави и оние членки на ЕУ што го признаа Косово, исто така, рекоа дека прашањето веќе не е на маса.
Објавувајќи го договорот од средата, владата истакна дека ревидираната резолуција во никој случај не го признава Косово како независно, туку едноставно ги поставува темелите за придвижување напред со разговорите.
„Со овој текст, ние ги затвораме постапките пред Меѓународниот суд на правдата и повикуваме на дијалог меѓу Белград и Приштина“, се вели во истата.
Ештон, во меѓувреме, рече дека координираниот предлог е одраз на „нашата заедничка посветеност на европската перспектива на Србија“.
Потегот предизвика различни реакции дома.
Опозициската Либералдемократска партија го поздрави компромисот со ЕУ и рече дека властите презеле „прв чекор напред кон промена на погрешната политика на Белград кон Косово“.
За разлика од тоа, Демократската партија на Србија на поранешниот премиер Воислав Коштуница објави дека Белград „капитулирал“ пред притисокот на ЕУ.
Претставникот на Српскиот национален совет за Северно Косово, Марко Јакшиќ, отиде уште подалеку, велејќи дека Белград всушност „ја признал независноста на Косово“.
„Основни одредби се отстранети од текстот и ситуацијата сега ќе биде многу тешка за косовските Срби.
Наместо да се бори за Косово, Белград ја избра несигурната перспектива на европска интеграција“, рече Јакшиќ за SETimes.
Аналитичарот Предраг Симиќ, пак, вели дека Белград успешно избегнал судир со највлијателните земји и последователна маргинализација.
„Јас мислам дека Белград демонстрираше европска зрелост и й помогна на надворешната политика на ЕУ, која не е обединета за статусот на Косово.
Затоа јас мислам дека Белград може да очекува одредени награди од Брисел“, изјави Симиќ за SETimes.
