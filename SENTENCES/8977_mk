20/07/2012
Светла Димитрова за Southeast European Times во Софија -- 20.07.12
Бугарските власти се на удар на локалните аналитичари, поради нивното неспречување на самоубиствениот напад во средата, во црноморскиот туристички град во земјата Бургас, при која загинаа петмина израелски туристи и еден бугарски државјанин.
„Ова беше трагичен инцидент за Бугарија“, рече за SETimes во четвртокот (19-ти јули) професорот Јулиу Абаџиев, бугарски експерт за национална безбедност и антитероризам.
„Ова беше кривично дело против бугарската држава, со многу сериозно економско влијание. 
Истото покажа дека терористите нема да имаат милост кон ниедна земја во остварувањето на своите цели, кои беа, во овој случај, поврзани со Израел“, додаде Абаџиев, кој го предводи Сојузот на бугарските командоси и Меѓународната академија на командоси, непрофитна организација со седиште во Софија. 
„Бугарските безбедносни сили мора да се разбудат и да сфатат дека мора да се будни кога има голема група Израелци на едно место, како и дека превентивните безбедносни мерки мора да се засилат.“
Со оглед на слабоста на разузнавачкиот сектор на земјата, безбедносната служба треба да се фокусира на подобрување на својот капацитет во превентивната област, рече Абаџиев.
Инцидентот се случи помалку од еден час по чартер летот од Тел Авив, со 154 луѓе во авионот, кој слета на аеродромот Сарафово, во близина на Бургас, во средата. 
Околу 40 израелски туристи се качуваа на автобус кој требаше да ги однесе во одморалиштето Сани бич, кога возилото беше кренато во воздух, при најверојатен самоубиствен бомбашки напад. 
Освен петмината туристи и бугарскиот возач на автобусот, кои загинаа на лице место, други 31 Израелец и еден претставник на бугарската туристичка агенција, беа повредени во експлозијата.
„Бомбашот-самоубиец, кој се разнесе себеси, или беше разнесен, не дејствувал самостојно“, рече Абаџиев. 
„Мора да се има предвид дека овие луѓе никогаш не дејствуваат самостојно. 
Тие мора да ја набават бомбата, или експлозивните материјали, од некој во земјата.“
Пензионираниот генерал Атанас Атанасов, пратеник на десничарската партија Демократи за силна Бугарија (ДСБ) и поранешен директор на безбедносните служби во земјата, рече дека инцидентот од средата ја покажа „целосната неспособност“ на безбедносните сили да се справат со терористички напади.
„Ова не е изненадување, со оглед на тоа што годишниот владин извештај за националната безбедност, на 44 страници, содржи само една единствена реченица за меѓународниот тероризам како закана по националната безбедност“, рече тој за SETimes во петокот.
„Очигледно е дека една од исламските терористички организации беше зад нападот во Бургас“, истакна тој. 
„Нивната одлука да го извршат на наша територија, очигледно доаѓа како одговор на некој многу сериозен гаф во надворешната политика што влијаел на нивниот регион“, а кој го направила владата во Софија“, рече Атанасов, додавајќи дека не „би шпекулирал“ околу тоа.
Израелскиот дневен весник Хаарец на почетокот од јануари објави дека Министерството за транспорт во земјата побарало од безбедносните агенции во голем број европски држави, вклучително и Бугарија, да ја засилат безбедноста околу групите израелски туристи „во различни туристички центри, како што се ски-ресорти и хотели“.
„Побарав официјално зајакнување на безбедноста бидејќи сум загрижен за можен безбедносен инцидент“, весникот ја цитираше на 5-ти јануари изјавата на Дени Шенар, шеф на безбедноста во Министерството за транспорт. 
„Побарав од безбедносните служби во Европа да ги придружуваат групите Израелци и да вршат пребарувања со кучиња-трагачи“, додаде тој, споменувајќи ја Софија како место со голема опасност да биде цел на напад, истакнувајќи дека „другите места, исто така, не треба да се игнорираат“.
Израел го обвини Иран за нападот, обвинување што Иран го негираше преку државната телевизија. 
Њујорк тајмс, цитирајќи неименуван висок американски претставник, рече дека американските власти го идентификувале бомбашот како член на Хезболах, кој „дејствувал според пошироките упатства“ за напад на израелски цели.
Бугарија не била сведок на никаков терористички напад на своја територија по низата бомбашки инциденти во средината на 1980-тите, спроведени главно од локалните етнички Турци против асимилаторската кампања на комунистичкиот режим, како дел од т.н. 
Процес на обнова. 
Инцидентот од средата беше изненадување за властите во земјата.
Но, бугарскиот премиер Бојко Борисов, го минимизираше ризикот неговата земја да стане цел на терористички напад во јануари, наведувајќи ги нејзините добри бизнис односи со арапските држави.
„Арапскиот свет има бизниси во Бугарија“, рече тој, промовирајќи ја, како што критичарите ја нарекоа, својата „ќебап доктрина“.
„На секој ќош има ќебапчилница. 
Се надеваме дека луѓето кои носат вакви одлуки ќе го земат ова предвид“, рече Борисов.
Критичарите, исто така, ја критикуваат владата за тоа што не го сфати сериозно предупредувањето што дојде во написот на Хаарец, кое беше целосно игнорирано.
„Нападот во Бургас го покажа целосниот неуспех на ,ќебап дипломатијата’ на премиерот Борисов“, изјави за SETimes во петокот поранешниот министер за надворешни работи, Соломон Паси, основач и претседател на бугарскиот Атлантски клуб. 
„Главната стратешка цел која може да му помогне на светот да се справи со опасноста од секаков иден терористички напад, треба да биде консолидацијата и глобализацијата.“
