18/08/2005
Од Разван Амариеи за Southeast European Times во Букурешт – 18/08/05
Стотици полицајци кои работат канцелариска работа ќе бидат ангажирани на улиците да се борат против криминалот и големите сообраќајни проблеми на Романија.
Работните места на голем број командни полицајци беа затворени и тие мораа да избираат помеѓу пензионирање или прифаќање на позициите на пониско ниво.
Ова се највидливите резултати од процесот на реорганизација на романскиот Генерален инспекторат на полицијата (ИГП), кој започна на 15-ти август.
Промените доведоа до елиминирање на 20 места во највисокиот менаџмент на ИГП, како и укинување на 16 оддели.
Во меѓувреме, голем број припадници на персоналот од одделите за човекови ресурси, сметководството и логистиката, заедно со голем број вработени во полициските фарми се прераспределени во оперативен персонал.
„Ние едноставно го елиминиравме паралелизмот во системот“, објасни шефот на ИГП, Дан Фатулиу.
„Овојпат ние имаме повеќе полицајци на улиците, а помалку во канцелариите“, додаде тој.
Друга мошне важна промена е децентрализацијата на Полицискиот директорат.
Сега тој е поделен на три автономни оддели:
Јавната безбедност, Криминалите истраги и Борбата против организираниот криминал и дрогата.
Не се сите среќни со измените.
„Веќе имам 55 години и сметам дека е очигледно оти на моја возраст не можам да бркам криминалци“, вели поранешен вработен во една од полициските станици во Букурешт.
Еден од неговите колеги, жена која работи 30 години како дактилографка успеа да добие предвремено пензионирање само неколку дена пред да биде префрлена во одделот за јавен ред.
Реорганизацијата на полицијата беше помеѓу условите за пристапувањето на Романија во ЕУ, закажан за 1-ви јануари 2007 година.
Најновиот извештај на ЕУ за напредокот на Романија ги наведува главните проблеми во поглавјето на преговорите кое се однесува на Правдата и внатрешните работи.
Ако не се решат овие недостатоци Брисел би можел да ја активира заштитната клаузула, со што пристапувањето ќе биде автоматски одложено.
Но, модернизацијата на полицискиот систем не е евтина.
Властите пресметуваат дека вкупната висина на трошоците на доближувањето до западните стандарди би можела да изнесува 1 милијарда евра.
Петнаесет години по падот на комунистичкиот режим анкетите на јавното мислење покажуваат дека полицијата е помеѓу институциите со најмала доверба во земјата.
Само помеѓу 30 и 35 отсто од јавноста вели дека й верува на полицијата, додека на армијата й веруваат 70 отсто.
Сепак, Романија има ниска стапка на криминал, во споредба со западните земји и дури и своите балкански соседи - 1200 кривични дела на 100.000 жители, наспрема 9.000 во Велика Британија, 6.300 во Франција, 2.500 во Франција, 2.500 во Чешка и 4.000 во Бугарија.
Некои критичари, сепак, велат дека овие бројки не ја одразуваат реалноста, со оглед на тоа што голем број мали кривични дела не се пријавуваат.
Доаѓањето до подобри податоци претставува уште еден предизвик за романската полиција, што можеби ќе бара дел од персоналот да остане на своите канцелариски места.
