28/06/2007
ПРИШТИНА, Косово, Србија -- КФОР во четвртокот (27-ми јуни) ги придружуваше автобусите со стотици Срби до полето Газиместан, во близина на Приштина, на годишнината од Битката на Косово во 1389 година.
Околу 1.000 лица се очекуваше да присуствуваат на настанот, вклучувајќи и претставниците на православната црква и владини претставници.
Претходниот ден шефот на УНМИК, Јоаким Рикер, издаде извршна наредба со која им беше забранет влез на припадниците на паравоената група која се нарекува себеси „Гарда на цар Лазар“ во Косово, за да присуствуваат на настанот.
Тој рече дека носењето униформи со цел да се предизвика етничка омраза, нема да се толерира.
Наредбата уследи откако Рикер се состана со косовскиот премиер Агим Чеку и командантот на КФОР, Роланд Катер.
На годишнината во четвртокот, Чеку рече дека одбележувањето на културните и верските настани е дозволено во Косово, но не треба да стане израз на „примитивен национализам“.
Тој повика на воздржаност помеѓу граѓаните и рече дека безбедноста треба да им се препушти на КФОР и полицијата.
Во меѓувреме, локалните медиуми објавија дека полицијата ги запрела припадниците на „Гардата на цар Лазар“, кои се појавиле на церемонијата носејќи фотографии на Радован Караџиќ, Слободан Милошевиќ и Ратко Младиќ.
(Кохајоне, Шекули, Ројтерс - 28/06/07;
RТК, РФЕ, Телеграфи, Косова лајв, Танјуг, Бета, Б92, Ројтерс - 27/06/07)
