17/12/2004
БУКУРЕШТ, Романија -- Новоизбраниот претседател Трајан Басеску во четвртокот (16-ти декември) започна со назначувањето на својата претседателска администрација, четири дена по својата победа во вториот круг од изборите. 
Помеѓу клучните фигури се и Василе Блага, кој ќе ја предводи претседателската администрација и ќе биде советник за прашањата на одбраната и безбедноста, како и Андреј Плесу, кој ќе биде советник за надворешни работи. 
Во меѓувреме, Басеску ќе се повлече од функцијата претседател на Демократската партија, на нејзината конференција в сабота. 
Според законот, претседателот на државата не може во исто време да врши и партиска функција.
Во другите вести од четвртокот, Европскиот парламент (ЕП) го одобри извештајот за напредокот на Романија во однос на пристапот во ЕУ. 
Во извештајот, кој го подготви известувачот за ЕУ Пјер Московичи, се препорачува потпишување на спогодбата за пристапување во 2005 година и пристапување во јануари 2007 година. 
Овој необврзувачки документ се смета за важен израз на поддршката. 
(Ромпрес - 16/12/04)
