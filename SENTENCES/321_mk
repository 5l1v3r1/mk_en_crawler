03/05/2010
Родена во 1943-та година, Есма Реџепова има одржано повеќе од 8.000 концерти во 30 земји за да собере пари за нејзини дела. 
Таа има објавено 108 синглови, 20 албуми и шест филмови.
Есма одгледа пет посвоени деца под нејзиниот покрив, и се грижеше за уште 47 други деца, кои ја нарекуваат нивна мајка и татко.
Есма разговараше со Southeast European Times за своите ставови за хуманитарните напори, нејзиното пеење и животот воопшто.
SETimes: Кои се главните хуманитарни дела што ги поддржуваш и зошто?
Есма Реџепова: Помагањето на децата со посебни потреби е мојата главна хуманитарна цел. 
Јас ги гледам како најважната приоритетна група. 
Верувам дека секој би требало да им помогне, во рамките на нивните средства и способности, се разбира.
SETimes: Македонскиот претседател Ѓорге Иванов неодамна ви го врачи Медалот за заслуги. 
Што значи оваа награда за Вас?
Реџепова: Оваа награда значи многу. 
После се, секој чувствува најмногу радост кога е ценет дома, кога се почитува неговата работа и придонес. 
Јас добив многу, многу награди и признанија, но оваа последната и онаа што ми ја даде претседателот Тито се моите омилени награди.
SETimes: Минатиот месец се приклучи на македонските жени бизнис лидери во Комисијата на ОН на седницата за Статусот на жените. 
Каква е климата за развој на бизнисите на жените во Македонија?
Реџепова: Бизнис-климата во Македонија полека почна да се менува; има се повеќе жени на лидерски позиции. 
Бројот на жените законодавци се зголемува исто така. 
На последните претседателски избори [март], имавме жена кандидат [Мируше Хоџа]. 
Сметам дека овој настан имаше и поголема тежина, затоа што таа е етничка Албанка. 
Така стереотипот дека албанските жени се домаќинки чија единствена работа е да се грижат за нивните деца веќе нема основа. 
Јас бев многу горда на Хоџа, и се надевам дека жена ќе го преземе кормилото на Македонија еден ден.
SETimes: На вашата веб-страница пишува дека се надевате дека нешто ќе се промени во земјата. 
Какви промени би сакале да видите? 
Како би изгледала една изменета Македонија според вашата замисла?
Реџепова: Би сакала светот да се промени, не само Македонија. 
Еден ден, би сакала да го видам светот како функционира врз основа на еднаквост и толеранција, елиминирање на границите, така што сите би можеле да се движат слободно и да живеат каде што сакаат или секаде каде што тие сметаат дека е добро за нив.
Мислам дека овие права се земени од човештвото и заради тоа многу пати сум кажала дека животните се пред луѓето, бидејќи тие можат да се движат секаде каде што сакаат и никој не им бара пасош. 
Тие не зависат од нечија добра волја. 
Дури и најотровната змија оди каде што сака.
SETimes: Вие сте член на Советот на град Скопје. 
Како вашата граѓанска работа им помогна на Ромите во Македонија?
Реџепова: Јас сум член на ВМРО-ДПМНЕ, владејачката партија во земјата, и како член, јас сум советник во Советот на град Скопје. 
Со мојот политички ангажман, јас прво сакав да [покажам] дека една Ромка, може да биде социјално активна - и дека ова не е само привилегија за македонските жени. 
Мислам дека делумно успеав, бидејќи гледам дека се поголем број на девојки одат на училиште. 
Ако, со мојот пример, сум помогнала за еманципацијата на жените Ромки барем малку, јас сум многу среќна.
SETimes: Дали сметате дека вашите деца ќе продолжат со вашата активност и вашето хуманитарно наследство, и ќе им помогнат на повеќе луѓе да направат опиплива разлика?
Реџепова: Се разбира дека би сакала моите деца да го продолжат моето наследство. 
Мислам дека со воспитанието што им го дадов, јас им ја всадив љубовта кон луѓето. 
Моите деца знаат како да дадат, да помогнат или да организираат хуманитарен концерт. 
Се надевам дека ќе продолжат онаму каде што јас застанав.
SETimes: Дали мислите дека културата може да послужи како обединувачка сила за Југоисточна Европа?
Реџепова: Културата секогаш била и ќе биде, мостот што ги поврзува луѓето од различно кредо и националности, бидејќи не обрнува внимание на националните граници. 
Без разлика кој е, секој пее или танцува, на свој начин. 
Мислам дека таа песна е обединувачка сила не само за луѓето во Југоисточна Европа, туку и за светот.
SETimes: Дали некои пејачки, како Били Холидеј или Беси Смит, влијаеле врз тебе?
Реџепова: Кога станува збор за музиката, никогаш не сум следела некој конкретен пример, ниту сум била под влијание на некои пејачи или пејачки. 
Мојот ментор и сопруг, Стево Теодосиевски, сакаше да ме трансформира во ремек дело. 
Јас никогаш не сум следела некој пример. 
Јас работев напорно за да станам она што сум сега, но тој секогаш инсистираше да бидам „јас“ и никој друг. 
Мислам дека, заедно, го постигнавме тоа.
SETimes: Дали во некоја од твоите песни станува збор за предрасудите кон Ромите? 
Дали некогаш сте се критикувани за користење на зборот "циганка" во вашето име?
Реџепова: Не, моите песни се за ромската традиција и култура, а не за начинот на кој другите гледаат на нас. 
Кога станува збор за критика, јас одбивам да ја примам. 
Не е важно што другите велат, јас го надминав тоа одамна. 
Кога првпат започнав да одам на училиште, јас забележав дека не сум иста како другите. 
Тоа беше кога децата ме нарекоа „Циганка“ и не сакаа да седат со мене. 
Јас дојдов дома плачејќи и една од моите тетки ми објасни дека сме различни, бидејќи доаѓаме од земјата наречена Индија, каде што сонцето секогаш свети и затоа имаме темна кожа.
SETimes: Во документарниот филм „Ромска душа", ја раскажувате историјата на ромскиот народ од неговото древно потекло. 
Дали чувствувате блиска сродност со Индија и нејзината култура? 
Дали тоа имало директно влијание врз вашата музика и творештво?
Реџепова: Секако дека чувствувам блискост со Индија и нејзиниот народ, особено со една покраина во Индија, каде што околу 28 милиони луѓе го зборуваат мојот јазик и јас совршено ги разбирам. 
Ова направи да сфатам дека Ромите потекнуваат од Индија.
SETimes: Дали музиката стана премногу комерцијализирана? 
Може ли традиционална музика да биде презентирана на масовната публика без да изгуби нешто суштинско?
Реџепова: Ако е создадена на темелите на традиционална музика, сигурно може да се постигне добар ефект. 
Сепак, она што денес се продава се повеќе и повеќе е голотијата на сцената, а квалитетот и добриот глас се продаваат помалку.
SETimes: Имате одржано илјадници концерти во кариера која трае со децении. 
Дали се уште ја чувствувате истата енергија и ентузијазам кога излегувате на сцена? 
Што е она што ве одржува?
Реџепова: Да, јас се уште се пеам со истата страст. 
Сè уште чувствувам некоја позитивна трема пред некој концерт, кога сум свесна дека има повеќе од 10 000 луѓе во публика, како во Сиднеј или 200 000 луѓе на Хајд Парк. 
Она што ме мотивира е мојата љубов кон песната и музиката.
