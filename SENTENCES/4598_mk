17/06/2009
Од Мањола Хала за Southeast European Times во Тирана – 17/06/09
Албанија не ги исполни условите за кои постигна согласност пред една година, според мајскиот извештај на Европската комисија за процесот на визна либерализација.
Покрај ова, нејзините заклучоци покажуваат дека земјата нема да успее да обезбеди безвизен режим оваа година.
„Мислам дека е пореално да се мисли дека [визните] критериуми ќе бидат исполнети во 2010, а не во 2009 година“, рече Хелмут Лохан, шеф на делегацијата на ЕК во Тирана.
Безбедноста на документите е една од главните камења на сопнување.
Биометричките пасоши се „неопходни за безвизен режим со земјите на ЕУ“, рече заменик-претседателот на ЕК Жак Баро за време на посетата на Тирана на 2-ри мај.
Албанците почнаа со издавање вакви пасоши во април, но процесот оди бавно.
Граѓаните се преокупирани со обезбедувањето електронски лични карти потребни за нив да гласаат на парламентарните избори закажани за 28-ми јуни.
Сепак, недостатокот на безбедни документи не е единствената пречка што ја држи земјата надвор од белата Шенген листа.
Несоодветната контрола на границите и миграцијата е, исто така, голем проблем.
Сé на сé, Албанија доби ниски оценки за спроведувањето на реформите, кои го покриваат прашањето на документите, миграцијата, јавниот ред и безбедност, надворешните односи и основните права.
Премиерот Сали Бериша рече дека визната либерализација е приоритет број два на неговата земја, по членството во НАТО.
Во коментарот емитуван на 5-ти јуни на ТВ Клан, тој вети безвизен режим до крајот на мандатот на неговата Демократска партија на власт -- под претпоставка дека партијата ќе триумфира на престојните избори.
Опозициските политичари остро го критикуваа неисполнувањето од страна на владата на критериумите на ЕУ, но администрацијата на Бериша инсистира на тоа дека е постигнат значаен напредок.
Aлбанија и ЕУ потпишаа договор во јануари 2008 година, со цел олеснување на патувањето за студентите, спортистите и бизнисмените.
Сепак, за слободно патување во Европа, се чини дека Албанците ќе мора да почекаат.
