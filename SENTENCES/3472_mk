12/06/2007
Од Георги Митев-Сантек за Southeast European Times во Белград - 12/06/07
Трофеите ги освоија Надал и Хенин, но за момент овогодинешниот „Френч опен“ оваа година изгледаше како српски турнир. 
Не само што 19-годишната Ана Ивановиќ стана првата српска тенисерка што ја претставуваше својата земја во тениското финале, туку и другите двајца поединечни тенисери -- Нова Ѓоковиќ и Јелена Јанковиќ -- завршија во полуфиналињата. 
Во меѓувреме, Ненад Зимоњиќ се здружи повторно со Словенката Катарина Среботник во мешаните двојки.
Неискуството на Ивановиќ на крајот ја престигна, и таа й направи малку проблеми на Џастин Хенин, која ја порази со 6:1, 6:2. 
Сепак, таа имаше одличен турнир, победувајќи ја Марија Шарапова во два сета, и сега се наоѓа на 6-тото место на листата на ВТА. 
Кариерата на Ивановиќ започна во Белград, каде што недостатокот на соодветни капацитети ја обврзаа да тренира во празен базен. 
Таа е роден тактичар која оди на напади -- на натпреварот против Шарапова таа сервираше 31 ас. 
Форхендот и сервисот се нејзините најсилни оружја, заедно со убиственото враќање.
Пред да ја победи Ивановиќ, Хенин ја порази Јелена Јанковиќ (6:2, 6:2) со, како што ја опиша Јанковиќ „безгрешната“ игра. 
Јанковиќ сепак, може да се утеши со стигнувањето на третото место на ВТА листата. 
Таа освои три титули оваа година, вклучувајќи го и „Италијан опен“. 
Минатата година Јанковиќ скоро се откажа од тенисот, велејќи дека повеќе не ужива во него, но сега инсистира на тоа дека е „подготвена да биде број еден“.
Во натпреварите за мажи-поединци, Ѓоковиќ покажа голема борбеност против победникот на турнирот, Рафел Надал, но згреши во третиот сет (7:5, 6:4, 6:2). 
И покрај тоа што не стана првиот Србин што победил на грен слем, тој има зошто да е горд -- освојувајќи три титули оваа година, тој е сега трет на листата на ВТА. 
Неговата сила е немањето каква било особена слабост. 
Тој има добар форхенд и бекхенд, и извонредни тактички инстикти. 
Сега е подготвен да го оствари својот сон -- победата на Вимблдон.
„Наполнив 20 години пред две недели и имам неверојатни резултати за моите години. 
Се гледам себеси како најдобар играч на светот“, рече Ѓоковиќ на прес-конференцијата. 
„Си покажав себеси и на сите други дека имам доволно квалитет за да бидам помеѓу тројцата и четворицата најдобри во светот. 
„Ќе се обидам само да дадам сé од себе и да одам напред.“ Малкумина се сомневаат во неговата способност да биде долготраен предизвик за доминантните имиња во категоријата за мажи-поединци, Федерер и Надал.
Во мешаните двојки, Зимоњиќ и Среботник беа шампионите што ја бранеа титулата, но се покажа дека не можат да извлечат повторување. 
Тие беа поразени со 7:5 и 6:3 од Натали Деши и Енди Рем, дебитирајќи како тим.
Сега кога заврши турнирот, тенискиот свет останува освоен од силната игра на играчите од малата балканска земја со проблематична историја. 
Тие ги постигнаа резултатите и покрај сериозните пречки, и што е најважно, недостатокот од соодветни услови за вежбање. 
И навистина, тешко е да се поверува дека младите српски тенисери успеаја да го растресат светот на тенисот -- доаѓајќи од земја со едно тревно тениско игралиште.
Интензивирањето на нивната игра значеше поминување значително време во странство. 
Ѓоковиќ вежбаше во Германија, Италија и сега во Монте Карло. 
Јанковиќ е во САД и Ивановиќ во Швајцарија. 
Сите играчи јасно ставија до знаење дека нивните родители имале главна улога во нивните успеси. 
Мајките и татковците дејствувале како спонзори и менаџери, обезбедувајќи им пари, врски и поддршка.
Во меѓувреме, Србите ја прават горда својата татковина. 
Можеби нивниот успех на Роланд Гарос оваа година ќе помогне за изградба на модерен тениски центар во Белград -- проект за кој беше постигната согласност помеѓу властите и Српската тениска асоцијација минатата година.
