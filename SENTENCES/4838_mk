02/01/2009
(Ројтерс, АП, Гардијан - 02/01/09;
AФП, Ројтерс, ДПА, Блумберг, ФТ, ББС - 01/01/09)
Русија го прекина дотурот на гас за Украина во четвртокот изутрина (1-ви јануари), откако двете земји не успеаја да го решат спорот во врска со заостанатите долгови и цената на природниот гас во 2009 година.
Преговорите прекинаа откако рускиот монопол за гас Гаспром побара 180 евра за 1.000 кубни метри гас за 2009 година, што е зголемување од 120 евра што му наплаќаше на својот сосед во 2008 година.
Украина го отфрли барањето и излезе со контрапредлог, во кој таа се согласува да плати 144 евра за 1.000 кубни метри ако Русија го прифати зголемувањето на трошокот за транзит на руски природен гас низ украинска територија од 1,22 евра на 1,44 евра за 1.000 кубни метри на 100 километри.
Олех Дубина, шеф на украинското нафтено претпријатие Нафтогас доцна во четвртокот посочи дека неговата земја е подготвена да плати 169 евра за 1.000 кубни метри, а на Русија да й наплати транзитни трошоци од 1,29 евра.
Генералниот директор на Гаспром Алексеј Милер потоа предупреди дека со отфрлањето на понудата од 180 евра Украина ќе мора да плаќа 300 евра за 1.000 кубни метри гас во 2009 година.
Гаспром, исто така, сака Украина да ги плати сите свои долгови за изминатиот дотур, вклучително и каматите, до среда на полноќ.
Нафтогас вели дека префрлил 1,08 милијарди евра на РосУкрЕнерго, претпријатие за трговија со гас, регистрирано во Швајцарија и половина во сопственост на Гаспром.
Но, тоа исто така, посочи дека Украина ќе бара меѓународна арбитража во врска со преостанатите 323,3 милиони евра или повеќе што Гаспром ги наплаќа како камата за задоцнетите исплати.
Русија претходно го прекина дотурот на гас за Украина во јануари 2006 година, исто така, поради спор околу цената.
Овој потег ги покрена прашањата во врска со одговорноста и политичката експлоатација на рускиот енергетски дотур.
Многумина ја обвинија Москва дека се обидува да ја присили владата на Украина која е наклонета кон Запад.
ЕУ, чиј дотур беше прекинат во 2006 година, вели дека има доволно резерви гас за оваа зима.
Таа прима околу четвртина од својот гас од Русија.
По прекинот на дотурот за Украина, Гаспром во четвртокот го зголеми дотурот на гас преку другите гасоводи, во обид да им ја врати довербата на Западните Европејци.
Сепак, претставниците на ЕУ и САД ги повикаа двете земји да продолжат со преговорите и да побараат побрзо решение за актуелниот прекин.
Претседателството на ЕУ и Европската комисија издадоа заедничко соопштение во кое ги повикуваат „двете страни и нивните влади ...
брзо да постигнат успешен исход“.
Истакнувајќи дека двете земји мора да ги имаат предвид потенцијалните последици во случај на прекин на дотурот, портпаролот на Белата куќа Гордон Џондро повика на „предвидлив прилив енергија за Украина и остатокот од Европа по пазарните, транспарентни услови“.
Украинскиот претседател Виктор Јушченко беше оптимист дека Киев и Москва ќе постигнат договор до православен Божиќ, на 7-ми јануари.
„Верувам дека сме близу до постигнување компромисно решение“, рече тој во четвртокот.
