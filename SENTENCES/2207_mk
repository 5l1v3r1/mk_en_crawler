13/05/2005
(АП, АФП, Радио Б92, Српска влада - 12/05/05; Мониторинг на безбедноста на ЈИЕ - 11/05/05; Косова репорт - 08/05/05)
Официјалниtе претставници на Србите и косовските Албанци се состанаа во четвртокот (12-ти мај) на први директни разговори за враќањето на илјадници бегалци во провинцијата со која управуваат ОН.
„Сметам дека процесот добро започна и со нетрпение го очекуваме вториот состанок во следните неколку недели“, АФП го цитираше Готфрајд Кефнер, претставник на УНХЦР, кој претседаваше со состанокот.
За време на состанокот на високо ниво во Виена во октомври 2003 година, српските водачи и водачите на косовските Албанци се согласија да започнат разговори во работни групи за техничките прашања од взаемен интерес, како што се: енергијата, исчезнатите лица и враќањето на бегалците.
Експертските разговори што следеа потоа претежно се фокусираа на прашањето на исчезнатите лица и беа прилично успешни. 
Прекинати во март 2004 година, кога во Косово за правпат во последните пет години изби меѓуетничко насилство, состаноците продолжија претходно оваа година.
„Ние не сме овде да разговараме за политика, туку да се фокусираме на хуманитарниот проблем кој мора да се реши брзо за да можат раселените да се вратат дома“, рече Кефнер без да даде други детали. 
„Ова е само почеток на еден долг процес.“
Агендата за следниот состанок ќе биде дефинирана во следните неколку дена, се вели во соопштението на српската влада од четвртокот, во кое се цитира Кефнер. 
Српските претставници, како и претставниците на косовските Албанци го издвоија прашањето на имотите како прашање од особена важност, така што Кефнер очекува детални разговори околу ова во текот на следните состаноци.
Бројот на Србите што избегаа од Косово по конфликтот во 1998-1999 година се смета дека изнесува околу 200.000. 
Сепак, официјалните претставници на косовските Албанци ја оспоруваат таа бројка, инсистирајќи на тоа дека вистинската цифра е поблиска до 70.000. 
Само околу 12.500 бегалци оттогаш се вратија во провинцијата, која е под администрација на ОН, и покрај тоа што технички е сé уште дел од Србија. 
Преговорите за нејзиниот конечен статус би можеле да започнат оваа есен, ако во претстојниот преглед се заклучи дека е постигнат доволен напредок во исполнувањето на стандардите одредени од ОН - вклучувајќи го и враќањето на бегалците.
„Припадниците на сите заедници мора да бидат во состојба целосно да учествуваат во економскиот, политичкиот и социјалниот живот на Косово и не смеат да се соочат со закани по нивната безбедност и добросостојба поради нивната етничка припадност. 
Сите бегалци и раселени лица кои сакаат да се вратат во Косово мора да бидат во состојба да го сторат тоа безбедно и достоинствено“, се вели во Планот за спроведување на стандардите за Косово, објавен на 31-ви март 2004 година.
Во разговорите од четвртокот Владимир Чучиќ, претставник на српскиот Координативен центар за Косово, ја предводеше белградската делегација. 
Приштинската делегација ја сочинуваа претставници на УНМИК и на косовските привремени институции.
