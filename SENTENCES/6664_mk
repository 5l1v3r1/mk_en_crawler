07/10/2011
Бојана Миловановиќ за Southeast European Times во Белград -- 07.10.11
По соборувањето на автократскиот режим на Милошевиќ со покажаната моќ на народот на 5-ти октомври 2000 година, Србија одржа четири општи избори.
Сепак, и покрај демократизацијата и шансите за добивање кандидатски статус во ЕУ, обичните граѓани се сé уште загрижени за егзистенцијални прашања.
Со просечна месечна плата од околу 400 евра, Србите ги имаат најниските примања и животен стандард во Европа.
„Не можам да кажам дека е полошо сега отколку во времето на Милошевиќ;
сега нема војни, санкции и хиперинфлација.
Сепак, јас не сум среќна како живеам ...
едвај врзувам крај со крај и мојата плата не е доволна за моето петчлено семејство да има сé што му треба“, објасни професорката по математика, Миланка Предиќ (42).
Јелена Триван, портпаролка на Демократската партија на Борис Тадиќ, изјави за SETimes дека е направено многу во изминатите 11 години, но дека борбата за подобар животен стандард продолжува.
„Стандардот е подобар сега отколку во 2000 година, но сé уште не е задоволителен.
Мораме да се бориме за подобар квалитет на животот на граѓаните во областите на економијата и социјалната политика, додека во судството се соочуваме со уште порешителна борба против корупцијата и организираниот криминал“, рече Триван.
Таа, исто така, истакна дека пред 2000 година, Србија беше земја водена од диктатура и хаос, додека сега е демократска држава која се надева дека ќе стане кандидатка на ЕУ до крајот на годинава.
„ЕУ ги призна нашите реформи.
Сепак, фактот што ни требаа 11 години покажува какви длабоки и широки реформи мораше да се спроведат“, рече Триван.
Таа рече дека атентатот од 2003 година на првиот демократски избран премиер, Зоран Ѓинѓиќ, го забави реформскиот процес и го откри степенот на отпор за промените во земјата.
Политичката сцена, исто така, претрпе промени во текот на изминатите 11 години, и поразената Социјалистичка партија на Србија на Милошевиќ повторно стана голем играч.
Од јули 2008 година Социјалистичката партија стана член на српската владејачка коалиција и држи три министерски места во сегашната влада.
Мирко Цветковиќ е премиер, партискиот водач Ивица Дачиќ е првиот вицепремиер и министер за внатрешни работи, а заменик-претседателката на партија, Славица Ѓукиќ-Дејановиќ, е претседателка на парламентот.
Дачиќ подвлекува дека социјалистите денес се сосема поразлични од оние за време на владеењето на Милошевиќ.
„Социјалистите се сега модерна партија на левицата, која се бори за социјална правда.
Им благодарам на оние кои не соборија од власта на 5-ти октомври, бидејќи во меѓувреме научивме многу и ги сфативме нешите грешки“, рече Дачиќ.
На изборите што им претходеа на промените на 5-ти октомври 2000 година Милошевиќ беше поразен од водачот на Демократската партија на Србија (ДСС), Воислав Коштуница, кој беше номиниран од тогашната Обединета демократска опозиција на Србија.
Коштуница тогаш стана претседател на Федеративната Република Југославија, и подоцна, меѓу 2004 и 2008 година, дојде на функцијата премиер на Србија.
Денес неговата ДСС е во опозиција.
Портпаролот на ДСС, Предраг Петковиќ, изјави за SETimes дека основите на демократијата беа поставени во 2000 година, но актуелната влада ја втурна земјата во длабока криза, со пропадната економија и нестабилни државни институции.
„Водејќи штетна политика на немање друга алтернатива освен Европа, актуелните власти успеаја да ги растресат сите вредности воспоставени на 5-ти октомври“, вели Петковиќ.
„Решението лежи во политика на зачувување на државните и националните интереси.“
Но, социологот Владимир Гоати смета дека Србија сега е сосема поразлична земја отколку пред 11 години.
„Србија е сега земја многу поблиску до цивилизацијата, поблиску до ЕУ“, рече тој за SETimes.
