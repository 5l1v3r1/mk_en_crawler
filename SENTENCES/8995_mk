20/04/2012
Линда Карадаку за Southeast European Times во Приштина -- 20.04.12
Косово ги претстави прописите за новите регистарски таблички кои бараат од сите возила регистрирани во земјата да носат регистарски таблички издадени од Министерството за внатрешни работи, почнувајќи од 1-ви јуни. 
Сопствениците на автомобили имаат два избори: регистарски таблички Косово (КС) или Република Косово (РКС).
Законот ќе й овозможи на полицијата да ги запира автомобилите со стари регистарски таблички, и да покрене прекршочна пријава против сопствениците на автомобилите. 
Прашањето предизвикува загриженост особено на северот, каде што доминираат Србите, бидејќи регистарските таблички издадени од Србија наскоро ќе се нелегални. 
Локалните српски водачи ги повикаа Србите да не се регистрираат за косовски документи, косовски регистарски таблички или возачки дозволи издадени од приштинските власти.
Српските градоначалници на северот ги обвинуваат договорите постигнати меѓу Косово и Србија, со посредство на ЕУ, за актуелната ситуација.
„Договорите што шефот на белградскиот тим Борислав Стефановиќ ги постигна во Брисел им ги отежнаа животите на Србите во Косово, особено Договорот за слободата на движењето кој предвидува промена на нивното државјанство во ,Косовар’“, рече градоначалникот на Зубин Поток, Славиша Ристиќ, според Б92.
Во декември 2011 година Косово и Србија постигнаа договор за слободата на движењето, според кој косовските регистарски таблички РКС се заменети со привремени регистарски таблички кога се влегува на српска територија на границата.
„За луѓето што патуваат со регистарски таблички РКС, на граничните премини на располагање ќе им бидат привремените таблички“, објави ЕУ по постигнувањето на договорот.
Жителот на Митровица Стојан М., кој побара неговото цело име да не се открие од безбедносни причини, рече дека не е сигурен што ќе се случи. 
„Луѓето на северот не се подготвени да ги регистрираат своите автомобили со регистарски таблички на косовските институции. 
Само што издадовме регистарски таблички за нашите населби од институциите на Србија. 
Не гледам зошто косовската полиција смета дека има право да ни ги одземе и да ни наметне косовски регистарски таблички“, рече тој за SETimes.
Стојан додаде дека регистарските таблички издадени од српските власти се „легални“ и дека не му требаат косовски регистарски таблички на северот. 
„Таква е ситуацијата тука. 
Може евентуално да имам проблеми ако патувам со [српски регистарски таблички] на југот; затоа ќе бидам внимателен и ќе најдам други начини да патувам кога сакам да поминам низ Косово за Видовден, или да ги посетам пријателите“, рече Стојан.
Новите косовски регистарски таблички РКС беа воведени во декември 2010 година. 
Регистарските таблички со КС беа издавани претходно, од администрацијата на ОН во Косово, од 1999 до 2010 година. 
Србија сé уште ги прифаќа регистарските таблички со ознаката КС за патување во Србија.
„Автомобилите со српски регистарски таблички издадени за жителите на Србија и автомобилите со регистарски таблички издадени во Косово ќе може слободно да влегуваат или да поминуваат низ територијата на Косово и Србија“, според ЕУ.
