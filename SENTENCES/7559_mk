30/05/2013
Менексе Токјај за Southeast European Times во Истанбул -- 30.05.13
Турција и Германија неодамна формираа нова структура за нивниот дипломатски однос, која аналитичарите велат дека може да создаде клима за решенија.
„Односите меѓу Турција и Германија не се односи на држава со држава, туку односи на народ со народ“, рече турскиот министер за надворешни работи, Ахмет Давутоглу, на прес-конференцијата во Берлин, објавувајќи ја рамката.
Двете држави имаат дипломатски односи 250 години.
И покрај сличните мислења за многу прашања, повремено се јавуваат недоразбирања и ги обесхрабуваат инаку позитивните односи.
Новата рамка, која меѓу другите работи предвидува периодични состаноци на високи функционери, се смета за формален договор кој ќе ги намали болните точки и ќе поттикне подобрување и решенија на тешките прашања, како што се напорите на Турција за пристапување во ЕУ.
Во заедничкиот напис во франкфуршкиот неделник Allgemeine Sonntagszeitung Давутоглу и неговиот германски колега, Гвидо Вестервеле, напишаа дека „по повеќе од 50 години турска миграција, утврдивме дека хармонијата и мирот се главните карактеристики на турската заедница што живее во Германија“.
Според документот, двајцата министри за надворешни работи ќе се состануваат најмалку еднаш годишно за да го испитаат напредокот на дијалогот, додека замениците-министри од двете земји, како и потсекретарите, треба да остваруваат и по неколку разговори во текот на годината за да ги проценат можностите за соработка во областите од заеднички интерес.
Со оглед на ќор-сокакот во процесот на пристапување на Турција во ЕУ, почетокот на стратешкиот дијалог е од голема важност. 
Иако германската канцеларка Ангела Меркел е резервирана во врска со евентуалното членство на Турција во ЕУ (и говори за „привилегирано партнерство“ наместо полноправно членство), три поглавја од преговорите се отворени за време на нејзиниот канцеларски мандат и Германија не блокираше ниедно поглавје досега, за разлика од Франција и Кипар.
Турција е, исто така, решена внимателно да го следи случајот на неонацистичкото убиство на осуммина Турци што живееја во Германија, кривични дела што се припишуваат на расизмот. 
Вестервеле, на заедничката прес-конференција, рече дека Германија има нулта толеранција за вакви инциденти.
Темелот за односот меѓу Турција и Германија го прави населението. 
Во Германија живеат околу 3 милиони луѓе со турско потекло, што е најголем број воопшто надвор од Турција, од кои многумина се деца на турски работници што дошле во земјата во 1960-тите.
Значењето на ова ново стратешко партнерство произлегува од неговата структура, рече Ерхан Акдемир, шеф на истражувачкиот центар на ЕУ на Универзитетот Анадолу со седиште во Ескишехир.
„Точките од агендата на билатералните односи ќе бидат елаборирани преку систематски и периодични состаноци“, рече Акдемир за SETimes. 
„Нивоата на учество на двете држави, исто така, ги поттикнаа очекувањата кон обезбедување конкретни чекори во иднина.“
Ахдемир рече дека договорот, исто така, претставува знак дека Германија го сфаќа придонесот на Турција за решавање на меѓународните и регионалните конфликти. 
Во меѓувреме, Турција ја разбира улогата што Германија може да ја одигра во развивањето на фер преговарачки процес со ЕУ преку отстранување на бариерите што ги градат некои земји-членки.
„Поминуваме низ период каде што двете страни имаат зголемена потреба една од друга“, рече Акдемир. 
„Како проблемите и методите за решение, така и можностите се чести, под услов двете страни да покажат искреност и подготвеност да работат заедно.“
Покрај тоа, трговијата меѓу Германија и Турција продолжи да расте во последниве години и ужива високо ниво на поддршка.
За време на нејзината посета на Турција во февруари, Меркел беше придружена од голема група германски бизнис водачи. 
Германија е број еден извозен партнер на Турција, додека билатералната трговија достигна и до 35 милијарди американски долари.
Во Турција работат скоро 5.000 германски претпријатија, а директните странски инвестиции од Германија изнесуваат повеќе од 5,5 милијарди долари во последнава деценија.
Двете држави, исто така, имаат силни врски преку туризмот. 
Повеќе од 5 милиони германски туристи ја посетија земјата минатата година, најголем блок посетители од која било држава, според владините статистики.
Серкан Тоерен, политичар роден во Турција, кој е портпарол за интеграција во германската Слободна демократска партија, рече дека неодамна институционализираниот стратешки дијалог претставува одлична можност за зајакнување на односите и обезбедување форум за дискусија во врска со европските и меѓународните прашања.
„Ова не само што ќе овозможи подобро разбирање на меѓусебните позиции, туку ќе може да го поттикне и развојот на поусогласен пристап кон заедничките прашања, што, од друга страна, може позитивно да влијае на процесот на наоѓање решенија и ефикасноста од донесените одлуки“, рече Тоерен за SETimes.
„Една од главните предности на овој формат на дијалог е неговата флексибилност“, додаде Тоерен. 
„Учесниците можат слободно и флексибилно да одлучуваат кои прашања и области ќе бидат опфатени во рамките на соработката, според потребите што ќе се појават.“
Блискиот однос, исто така, ќе биде позитивен и надвор од границите на Турција и Германија, рече Клаудија Рот, копретседателка на германската Зелена партија.
„Во интерес на Европа и на меѓународната заедница е да се вклучат во една поефикасна соработка“, рече Рот за SETimes.
Д-р Бурак Ѓумуш, професор на Универзитетот Тракија со седиште во Едрене, кој напишал неколку книги за турско-германските односи, се согласува дека взаемните односи се толку испреплетени што еден таков стратешки однос има многу можности да ги збогати врските меѓу двете држави.
„Околу 1 милион етнички Турци во Германија имаат право на глас на изборите и тие имаат моќ да ја одредат судбината на општите избори во директно соочување“, рече Ѓумуш за SETimes. 
„Покрај тоа, десетини илјади германски Турци неодамна почнаа да работат како високопозиционирани менаџери на германски и турски претпријатија со седиште во Истанбул.“
Ѓумуш рече дека двете држави уживаат силни економии соочени со глобалната финансиска криза.
„А стратешкиот механизам ќе овозможи ефикасно координирање на взаемните интереси и политики без погрешни одлуки и ќе врши полесно лобирање меѓу нив“, рече Ѓумуш.
Загриженоста за безбедноста и тероризмот, исто така, се поклопуваат во двете држави, додаде Ѓумуш.
„Владата во Турција очекува поддршка од Германија во својата борба против терористичките организации, додека германските власти се, исто така, загрижени за радикалната исламска младина, кои се претежно со имигрантско потекло, и кои се обучени и учествувале во сириската војна“, рече тој.
Но, Рот предупредува дека овој нов процес мора да се негува и да биде проследен со дејствување.
„Без зацртани правила, силни и посветени дејства, овој дијалог ќе биде исполнет само со празни зборови“, рече таа. 
„Кога говориме за стратешки дијалог, во време на изборна кампања, политичката насока на федералната влада во врска со најважното стратешко прашање, турското пристапување во ЕУ, мора да биде јасно позитивна и без никакви двосмислености.“
Прашањата кои Германија ќе ги опфати со Турција вклучуваат човекови права, малцински права, слобода на говорот и религијата и истите се третираат врз основа на европските норми и вредности, рече Рот.
Договорот меѓу Турција и Германија беше потпишан на 12-ти мај.
Кои иницијативи можат Турција и Германија да ги преземат за да ја зајакнат соработката? 
Кажете ни ги вашите размислувања во коментарите.
