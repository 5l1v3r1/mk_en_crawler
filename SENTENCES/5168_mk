07/08/2009
Од Наташа Радиќ за Southeast European Times во Загреб -- 07/08/09
Соочен со најголемата финансиска криза од крајот на конфликтот во 1990-тите, хрватскиот парламент го усвои т.н. 
„кризен данок“, кој стапи на сила на 1-ви август, и ќе трае до крајот на следната година.
Данокот, кој треба да ја помогне економијата, се однесува на платите, пензиите и другите приходи, вклучително и дивидендите и акциите.
Данокот на додадена вредност (ДДВ), исто така, е зголемен од 22 на 23 отсто. 
Месечните нето приходи кои се движат од 409 до 819 евра ќе бидат оданочувани по стапка од 2 отсто, додека оние што заработуваат повеќе ќе бидат оданочувани со 4 отсто.
Нето дивидендите и акциите ќе бидат оданочувани по истиот систем.
Владата планира да ги казнува парично поединците и претпријатијата кои го избегнуваат новиот данок.
Новата премиерка Јадранка Косор изрази поддршка за данокот и зголемениот ДДВ, кој се пресметува дека ќе донесе скоро 600 милиони евра во буџетот, велејќи дека тоа „ќе ги задржи хрватските глави над водата и ќе й помогне на Хрватска да не се удави во долгот“.
„Решавањето на економската криза е приоритет на мојата влада“, рече таа. 
И покрај напорите на владата, некои шпекулираат дека новиот данок можеби е малку задоцнет, и дека ММФ можеби ќе мора да стапи на сцена.
Гувернерот на Хрватската народна банка (ХНБ), Жељко Рохатински, вели дека кратењето на трошоците ќе беше подобар план да се преживее економската бура, како на пример одложувањето на големите градежни работи како што е монументалниот проект за мостот Пељешац, во јужна Хрватска.
Претседателот, Стипе Месиќ, исто така, има свои сомнежи, и планира да побара од уставниот суд да го разгледа истиот подетално, бидејќи верува дека има дупки во него.
„Ако истата даночна стапка важи за лице кое заработува 3.000 куни [околу 409 евра] и лице кое заработува двапати повеќе, тие не се еднакви“, рече Месиќ.
Опозицијата се противи на новата даночна обврска.
„Овој даночен предлог е, всушност, данок на лоша влада. 
Истиот покажува само дека владата сé уште нема идеја како да излезе од кризата и само сака да остане на власт“, рече претседателот на Социјалдемократската партија, Зоран Милановиќ.
