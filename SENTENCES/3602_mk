07/02/2007
(ББС, Блиц - 07/02/07;
AП, АФП, Ројтерс, АКИ, ВОА, Интернешнал хералд трибјун, Бета, Б92 - 06/02/07)
Американскиот претставник Френк Визнер во вторникот (6-ти февруари) изрази уверување дека српските водачи ќе земат учество на престојните консултации за предлогот на ОН за решавање на прашањето на статусот на Косово.
„Заминувам со уверувањето ...
дека српската влада има намера да се вклучи во понатамошните преговори“, им рече Визнер на новинарите во Белград по разговорите со српскиот претседател Борис Тадиќ и премиерот Воислав Коштуница.
„Јас лично го поздравувам фактот што владата на Србија ќе се вклучи во, според мое уверување, последниот круг од преговорите.“
Специјалниот претставник на ОН, Марти Ахтисари, го обелодени својот план за Косово за време на посетите на Белград и Приштина во петокот.
Истиот ќе му овозможи на Косово да усвои устав и национални симболи, како што се знаме и химна, во рамките на меѓународно надгледуваната самоуправа.
Двете страни беа поканети на заеднички разговори за предлогот на поранешниот фински претседател, кои треба да започнат на 13-ти февруари во Виена.
Сепак, Србија посочи дека ќе побара од Контакт-групата да ги одложи разговорите до конституирањето на новиот парламент во Србија и формирањето на нов преговарачки тим.
Планот на Ахтисари е „историски документ“, кој го отвора патот за „стабилно, просперитетно и мултиетничко Косово“, рече Визнер во вторникот, повикувајќи на брзо заокружување на процесот.
„Овие преговори треба да се завршат со што е можно помало одложување, за да може Косово да се придвижи напред кон својата сопствена иднина и Србија ...
целосно да влезе во заедницата на Западна Европа и нејзините институции“, Ројтерс ја цитираше неговата изјава.
Во понеделникот Визнер беше во Приштина за да се состане со водачите на косовските Албанци, кои рекоа дека нивната страна ќе присуствува на новиот круг консултации во Виена.
Тој за новинарите изјави дека ќе отпатува за Москва подоцна оваа недела, за да побара поддршка од Русија во приближувањето на процесот до решение.
„Јас ќе објаснам дека она што беше започнато заеднички, треба да заврши заеднички“, рече тој, изразувајќи уверување дека Русија нема „да му наштети“ на единството на Контакт-групата за Косово.
Русија навести дека е можно да го искористи своето право на вето во Советот за безбедност за да го блокира кој било предлог кој е неприфатлив за Србија.
Изминатиот викенд рускиот министер за надворешни работи, Сергеј Лавров, рече дека Москва и Вашингтон сé уште не се согласуваат.
„Досега немавме заеднички став за тоа како да го решиме овој проблем“, руските новински агенции го цитираа Лавров по враќањето од разговорите со САД.
Во обид да го убеди Белград да одговори „конструктивно“ на предлогот на Ахтисари, група високи претставници на ЕУ требаше да пристигне во Белград во среда.
Делегацијата ја сочинуваат шефот за надворешна политика на ЕУ, Хавиер Солана, комесарот за проширување на ЕУ, Оли Рен, и германскиот министер за надворешни работи, Френк-Волтер Стајнмаер, чија земја моментно претседава со ЕУ.
Ним им се приклучи Мануел Лобо Антунес, министерот за надворешни работи на Португалија, кој ќе го преземе претседателството со ЕУ од Германија на 1-ви јули.
Дописникот на Southeast European Times, Блерта Фониќи-Кабаши, даде свој придонес во овој извештај.
