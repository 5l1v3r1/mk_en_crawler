15/12/2005
Од Антонела Архин за Southeast European Times во Подгорица – 15/12/05
Економските односи помеѓу Србија и Црна Гора и САД се подобруваат, рече амбасадорот на Србија и Црна Гора, Иван Вујачиќ на конференцијата за трговијата и инвестициите што се одржа минатиот месец во Вашингтон.
Настанот беше организиран од страна на Бизнис советот на СЦГ и САД во соработка со Американската амбасада во Белград.
Присуствуваа претставници на повеќе од 20 претпријатија од областите на телекомуникациите, банкарството, градежништвото, инфраструктурата, производството и воздушниот транспорт.
Бизнис советот на СЦГ и САД е основан во април 2004 година со цел да го промовира извозот на производите од Србија и Црна Гора.
Неговиот претседавач, Џон Сејлор, изрази задоволство од успехот на конференцијата, додавајќи дека ова е само почеток на интензивниот билатерален дијалог помеѓу бизнисмените и институциите од САД и Србија и Црна Гора.
Според Сејлор, американските бизнисмени покажаа јасен интерес за трговија и инвестирање во Србија и Црна Гора.
На снимената видео-порака прикажана на конференцијата американскиот амбасадор Мајкл Полт рече дека сегашната макроекономска и релативна политичка стабилност претставува можност за инвестирање.
Регионот закрепнува и постигнува напредок во остварувањето на реформите и бизнис климата и понатаму се подобрува, рече Полт.
Војин Влаховиќ, советникот на црногорскиот премиер Мило Ѓукановиќ за меѓународните економски односи и приватизацијата, ги информираше присутните за напредокот во процесот на приватизација во Црна Гора и за перспективите за 2006 година.
Црногорската делегација ја сочинуваа и:
министерот за земјоделство, Милутин Симуновиќ, директорот на Агенцијата за промовирање на странските инвестиции, Петар Ивановиќ, шефот на Директоратот за патна инфраструктура, Ратко Ивановиќ, извршниот директор на пристаништето Бар, Миодраг Гвозденовиќ, и Весна Марас, претставник на претпријатието „Плантаже“.
Исто така, во ноември се одржа бизнис форум за зајакнување на економските односи помеѓу Црна Гора и Чешка во Стопанската комора во Подгорица.
На форумот присуствуваа Ѓукановиќ и неговиот чешки колега, Јиржи Пароубек.
Чешкиот водач рече дека неговата земја е подготвена да й помогне на Србија и Црна Гора на нејзиниот пат кон институциите на ЕУ и евроатланските институции, додавајќи дека тој го дели оптимизмот на Ѓукановиќ во врска со идните билатерални врски.
Ѓукановиќ, пак, рече дека Чесите се помеѓу оние странски инвеститори чиј интерес за Црна Гора постојано се зголемува.
Зголемениот интерес претставува потврда дека Црна Гора воспоставува поволна и безбедна инвестициона клима, со што создава модерна држава и економија, додаде премиерот.
Пароубек, исто така, се состана со претседателот Филип Вујановиќ, кој изрази задоволство од економските односи кои сé подобри од кога и да е.
Тие се согласија дека има простор за проширување на соработката, особено во областа на економијата.
За време на форумот беше потпишан договорот за соработка помеѓу чешката и црногорската стопанска комора.
