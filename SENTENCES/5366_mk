23/09/2010
Од Наташа Радиќ за Southeast European Times во Загреб -- 23/09/10
Жените плачат, држејќи ги своите деца цврсто во раце. 
Мажите се обидуваат да ја контролираат водата која тече од сите страни. 
Тие градат препреки и постојано ги проверуваат нивоата на водата.
Вонредна состојба е прогласена во голем број хрватски села како резултат на, како што се нарекува, „водниот бран“.
Сава, најголемата река во Хрватска, се крена на 463 сантиметри, нејзино највисоко ниво во последните 50 години. 
Браните пукнаа во областа близу Запрешиќ, во северозападното предградие на Загреб.
Луѓето се собираат на мостовите во Загреб за да ја видат апокалиптичната сцена. 
Двата познати крајбрежни ноќни клубови, Бразил и Сидро, се уништени.
Селата во соседна Велика Горица и Сисак, југоисточно од Загреб, се поплавени од изминатиот викенд. 
Хрватската армија испраќа помош за евакуациите. 
Мајка со тригодишно бебе беше спасена од својот дом во вторникот изутрина (21-ви септември).
Погодените прават сé што можат да за помогнат во спасувачките напори и да ги пронајдат своите работи. 
Некои носат кокошки што не ја преживеале ноќта, ставајќи ги на растечкиот куп мртви животни.
„Си ја сакам назад мојата куќа. 
Си го сакам назад мојот живот“, рече Гордана Б, мајка на четири деца. 
Нејзините деца, во меѓувреме, не можат да одат на училиште.
Патот кој води од Сисак до Велика Горица е затворен. 
Луѓето се жалат дека одговорот требаше да биде поефикасен и побрз и дека тие не добиле никакво предупредување од властите дека реката е можно да ги загрози нивните домови.
Хрватска доживува поплави одвреме навреме, но оваа е најлоша во последниве децении. 
Има и една жртва од поплавите: 66-годишен маж кој работеше на водните препреки почина кога возач изгуби контрола над своето возило и удри во него.
Поплавите ја зафатија не само областа на Загреб, туку и полуостровот Истра. 
Во градот Умаг, улиците се под вода и сосема нов спортски центар, изграден за 5,5 милиони евра, е оштетен.
Добрата вест е што се чини оти најлошото помина и нема да има нови водни бранови. 
Според Министерството за земјоделство, поплавите не ја оштетија премногу есенската жетва. 
Најважните житарки, како што се пченицата и пченката не се одгледуваат во зафатените области.
Премиерката Јадранка Косор ја посети областа со висока делегација, ветувајќи дека целата потребна помош -- вклучително и чиста облека, обувки и хигиенски средства -- ќе биде обезбедена. 
Градоначалникот на Велика Горица, Дражен Баришиќ, и неговиот тим беа на нозе до доцна вечерта во обид да ги заштитат речните препреки направени да ги спречат понатамошните поплави.
