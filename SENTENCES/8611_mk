09/02/2012
Мухамет Брајшори за Southeast European Times во Приштина -- 09.02.12
Косовската влада презеде неколку мерки за зајакнување на економскиот раст, но некои бизнисмени се жалат дека зголемувањето на акцизите за тутунот и високите цени на прехранбените производи ги туркаат потрошувачите на црниот пазар.
Со владините реформи се поедноставуваат процедурите за увоз и извоз, се укинува данокот на додадена вредност (ДДВ) за медиумите и им се овозможува на бизнисмените да ги плаќаат акцизите за тутунските производи откако истите ќе бидат ставени на пазарот.
Владата планира да го намали ДДВ за суровините и амбалажите, како и за ИТ опремата, и да ја намали каматата за долгот кон Косовската даночна управа, рече за SETimes портпаролот на Министерството за финансии, Мухарем Шахини.
„Мерките имаат за цел поддршка на бизнис заедницата, ставање на домашните производители на исто рамниште со увозниците“, рече тој.
Но, владата ги зголеми акцизите за тутунот од 25 на 27 евра за килограм и го остави непроменет, на 16 отсто, ДДВ за прехранбените производи, иако некои водеа кампања за даночни кратења. 
ДДВ е данок на профит на производот -- разликата меѓу тоа колку чини производството на еден производ и цената по која се продава. 
Наплатите се вршат секојпат кога еден бизнис во синџирот на снабдување, купува или произведува производ и повторно го продава.
Економистката во приштинскиот Институт за економски и социјални студии Лиридона Конушефци изјави за SETimes дека ја поздравува измената, но рече дека сопствениците на бизниси стравуваат оти владата не ја разјаснува акцизата за амбалажите и суровините.
„Ова може негативно да се одрази на бизнис заедницата, бидејќи владата може да ги зголеми акцизите на овие материјали“, рече таа.
Сопствениците на продавници велат дека зголемувањето на акцизите за тутунот може на крајот да го платат со губење на муштериите и да го засилат црниот пазар.
„Шверцерите продаваат по пониски цени без да плаќаат акцизи и други обврски како нас, и тоа ги тера муштериите [да купуваат на други места]. 
Оние кои продаваат на улиците од другата страна на маркетите и на секој ќош, се предизвик за нас“, рече сопственикот на продавница за цигари во Приштина, Дукаѓин Шаља.
Шаља објасни дека сé повеќе гледа разочарани муштерии поради зголемувањето на акцизите на тутунот, но рече дека продавачите, исто така, ја користат можноста да ги зголемат цените и профитите.
Конушефци рече дека ги разбира стравувањата на сопствениците на продавници, но рече дека шверцот и црниот пазар влијаат негативно на целата економија.
„Тоа предизвикува негативен ефект во бизнис заедницата, но, исто така, му штети на државниот буџет. 
Полицијата и даночната управа мора да бидат поактивни во нивното [потиснување]“, рече таа.
