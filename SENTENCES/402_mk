29/10/2012
Дражен Ремиковиќ за Southeast European Times во Сараево -- 29.10.12
Се чини дека неодамнешните победи на коалицијата на Српската демократска партија на последните локални избори во Босна и Херцеговина (БиХ) се најнов знак за менување на политичката сцена на Балканот.
Но, додека десноориентираните партии го вратија своето значење во БиХ и други земји, граѓаните и политичките аналитичари велат дека изборните резултати повеќе се поттикнати од лошата економска состојба отколку од прастарите политички и филозофски битки помеѓу левицата и десницата.
Сојузот на независни социјалдемократи (СНСД) го доживеа најтешкиот удар на локалните избори во БиХ на 7-ми октомври, губејќи 26 општини кои Српската демократска партија (СДС) ги презеде заедно со своите коалициски партнери.
Аналитичарите и членовите на десноориентираните партии велат дека СНСД ја изгуби довербата на гласачите поради лошиот квалитет на живот, како и недостатокот на промени во земјата.
„Луѓето сфатија дека левичарските партии не се разликуваат многу од десницата кога станува збор за водење на земјата“, изјави за SETimes 34-годишниот Миодраг Раковиќ, жител на Сараево. 
„[СНСД] беше на власт во Сараево 10 години и не направи ништо значајно. 
Јас не тврдам дека новата власт ќе ги подобри нештата, но не може да биде подобро ако нешто не се промени“.
60-годишниот Јозо Коњевиќ, земјоделец од Требиње во јужна БиХ, рече дека е разочаран од владеењето на демократите.
„Кога дојдоа на власт пред 10 години, тие ветуваа сè, но исполнија многу малку“, рече Коњевиќ. 
„Ми се чини дека јас живеев подобро за време на војната. 
Барем тогаш можев да го прехранам моето семејство од мојата работа во полето. 
Сега не можам да продадам ништо што произведувам. 
Сите фабрики за откуп се приватизирани и уништени“.
Драган Чавиќ, претседател на СДС, рече дека десничарските партии во поранешна Југославија се реформираа и всушност ги разменија местата со СНСД.
„Социјалдемократите во БиХ се автократски партии кои се управувани од еден човек“, изјави Чавиќ за SETimes. 
„Тој човек е сопственик на партијата, сопственик на сите функции што ги опфаќа партијата, како и сопственик на сите гласачи кои гласаат за таа партија. 
Поранешните десничарски партии одамна завршија со автократијата и се реформираа низ годините, па сега имаме заменета теза во идеологијата на партиите. 
Исто е и во Србија и Црна Гора.
Борислав Бојиќ, потпретседател на СДС, рече дека политичката сцена е значително променета бидејќи граѓаните се незадоволни.
Стотици илјадници работници во БиХ и во другите балкански земји ги загубија своите работни места во последните пет години, а просечната пазарна кошница стана речиси двојно поскапа во овој период. 
Во меѓувреме, земјите продолжија да позајмуваат од меѓународните финансиски институции, со цел да се зачува социјалниот мир.
„Промената е дефинитивно добра, но не е важно што СДС, како умерена десничарска партија, освои“, изјави Бојиќ за SETimes. 
„Политичарите треба да сфатат дека луѓето ќе ги казнат ако не работат добро, како што се случи сега“.
Слободан Поповиќ, потпретседател на Социјал демократската партија, рече дека сите партии имаат доживеано некој вид на трансформација.
„Кога левицата дојде на власт тие не знаеја што да прават со неа“, изјави Поповиќ за SETimes. 
„Власта стана главна цел за секого. 
Мораме да се вратиме на нашите првобитни принципи, а тоа е солидарноста, човечките потреби, помагање на општествено ранливите категории. 
Тоа треба да биде рецептот за подобра политика во иднина“.
Желбата за промена станува сè позаедничка во регионот.
Во Србија, Српската напредна партија, која беше формирана откако поранешниот претседател Томислав Николиќ ја напушти Српската радикална партија, победи на парламентарните избори одржани во јули.
Останува да се види што новата влада во Србија ќе стори за решавање на економските проблеми на земјата.
Мирослав Прокопиевиќ, професор по економија на Универзитетот во Белград, рече дека нема видлив напредок во првите неколку месеци од владеењето.
„Новите власти продолжуваат да позајмуваат пари, рекоа дека нема да има намалување на администрацијата, а од друга страна имаме повеќе од 400.000 отпуштања во приватниот сектор во изминатите неколку години. 
Можеби е уште рано да се коментира за работа на владата, но не сум оптимист“, изјави тој за SETimes.
Левичарска кон десничарска промена се случи во Хрватска минатата година. 
Социјалдемократите дојдоа на власт, туркајќи ја Хрватската демократска заедница (ХДЗ) во опозиција само по втор пат во две децении.
37-годишниот Динко Сисљагиќ, адвокат од Загреб, вели дека главните причини што гласачите сакаат промена беа високо ниво на корупција и недостаток на политички идеи за тоа како да се придвижи земјата напред.
„Видовме по изборите колкав е корупцискиот октопод во Хрватска и колку луѓе отидоа во затвор“, рече изјави Сисљагиќ. 
„Не велам дека новата влада е безгрешна, но луѓето сфатија дека можат да ги казнат политичарите“.
