10/04/2006
Од Пол Ќоќоју за Southeast European Times во Букурешт – 10/04/06 Фотографии добиени како подарок од Пол Ќоќоју
Патувајќи покрај Карпатите низ теснецот Црвена тврдина, оставајќи го зад себе она што странците го нарекуваат Валакија, посетителот влегува во еден потполно нов свет - Трансилванија. 
Првото нешто што треба да се забележи е архитектурата. 
Камените куќи со покриви покриени со шиндра, совршено наредени по должината на улицата, и со дворови од задната страна се главно обележје на саксонските села. 
Тоа е традиција која се поврзува со Централна Европа и е целосно различна од онаа на било кое друго место во Романија.
Градот Сибиу има карактеристична средновековна атмосфера. 
Да не беа автомобилите по улиците или луксузните продавници, секој би можел да си замисли дека патува назад во времето. 
Лежејќи на подножјето на планината Фагарас, Сибиу веќе девет века е стражар кој стои на портата на оваа легендарна покраина.
За прв пат спомнат во еден документ напишан во 1191-та година од папата Селестин III, Сибиу некогаш беше познат како Хермансдорф, а потоа - откако ја доби титулата civitas во 1366-та година - како Херманштад. 
Во 1919-та година, една година откако Трансилванија беше вратена на матичната земја, градот го доби официјалното име Сибиу.
Преполн со историја, градот кој ја издржа опсадата од султанот Мурат II во 1438-та година има со што да се пофали - тука е отворена првата болница во Романија, првото документирано училиште, првиот музеј, првата аптека и првата фабрика за хартија. 
Првата книга на романски јазик беше отпечатена во Сибиу, а исто така тука се случи и првиот експеримент со ракети во светот.
Потребен е цел лист за да се набројат сите убавини што ги нуди овој град. 
Најдобар начин е да ги откриете нив сами и да уживате во секое изненадување што можете да го најдете зад секој агол, кревајќи ја правта на овие древни улици на ист начин како што тоа го правеле безброј генерации од 12-от век наваму.
Добро место за почеток на посетата би бил комплексот на Националниот музеј АСТРА, најголемиот музеј под отворено небо во Европа. 
Овој етнографски музеј, отворен во 1967-та година, се протега на 96 хектари и ги воодушевува посетителите со своите 340 градби, меѓу кои воденици и ветерници, џиновски преси за вино, овошје и нафта, ковачници и други структури кои се симбол на архитектонски стилови од целата земја. 
Уживајте во тој мал, тивок дел на Романија додека се возите со традиционалните кочии. 
Во комплексот се наоѓа музејот на саксонска етнографија и народна уметност Емил Сигерус и музејот на светска етнографија Фран Бајндер.
Ако вашиот апетит за традиција сеуште не е згаснат, тогаш фатете трамвај, втор по ред изграден во Европа, до Маргинимеа Сибилуи, уникатна етнографска област со 18 села, каде можете да го посетите и најголемиот музеј на икони нацртани на стакло.
Во музејот Брукентал, прв од овој вид во Романија, а втор во Европа, изложени се уметничките колекции и библиотеката на Семјуел вон Брукентал, поранешен управник на Трнсилванија. 
Во неговата поранешна резиденција се наоѓаат слики потпишани од Рубенс, Ботичели, Жан ван Дајк и Тицијан, меѓу другите реномирани уметници. 
Листата на музеи продолжува: Историскиот музеј, Фармацевтскиот музеј, Музејот на оружје и ловечки трофеи, Природонаучниот музеј и Музејот на парни локомотиви. 
Една картичка ги отвора вратите на секој од нив.
Освен тоа, самиот Сибиу е музеј под отворено небо. 
Шетајќи по старите калдармисани улици имате можност подобро да ги запознаете остатоците од една друга ера. 
Градот има две нивоа: Горниот град, во кој се наоѓаат повеќето историски места и Долниот град. 
Тие се поврзани преку Скалестиот премин, изграден во 13-от век. 
Големиот плоштад претставува историска срж на Сибиу, кој за прв пат беше споменат во 1411-та година како пазар за жито. 
Како што е карактеристично за сите главни плоштади во средновековните градови, тука се одржувале сите јавни средби - и јавни егзекуции. 
Малиот плоштад е опкружен со зачувани средновековни градби, во најголем дел куќи и работилници на занаетчии и овозможува лесен пристап до етнографските музеи.
Бидејќи цитаделата Сибиу со векови беше тврдина на портите на Трансилванија, таа е опкружена со ѕидини и одбрамбени кули, од кои најголем број сеуште гордо стојат: Кулата на советот, изградена во 13-от век, Кулата на „аркебузите“, Кулата на грнчарите, Кулата на дрводелците, сите изградени во 15-от век, Дебелата кула, подигната кон средината на 16-от век, Халеровиот бастион, изграден во 1552-та година, кружната Барутана и Кулата на штавачите. 
Над ќерамидните покриви се издигнуваат 15-те стари цркви, ремек-дела на архитектурата кои заслужуваат почит, било да се евангелиски, православни, католички, протестантски, францискански или урсулински.
За оние кои сакаат да ја почувствуваат сегашноста и забавите што таа ги нуди, постои засолниште на само 35 км од Сибиу: летувалиштето Палтинис. 
И бидејќи досега зборувавме за суперлативи, можеме да додадеме уште еден: Палтинис е највисокото (1440км) и најстарото летувалиште во Романија. 
Изградено во 1894-та година, тоа може да се пофали со четири хотели, шест бунгалови и 17 вили за туристите, многу ресторани, барови и продавници.
Во 2007-та година, означувајќи го влезот на Романија во ЕУ, Сибиу ќе стане 32-от европски културен центар заедно со Луксембург, по неговото назначување од страна на Советот на министрите за култура на ЕУ во 2004-та година. 
Општината започна амбициозна програма за реставрирање, заедно со подготвителни настани кои ќе ја промовираат културната соработка и разбирање низ целиот континент. 
Романија ќе влезе во својата европска иднина преку старите порти на овој легендарен град.
