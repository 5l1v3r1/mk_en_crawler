18/09/2006
Од Игор Јовановиќ за Southeast European Times во Белград – 18/09/06
Националната банка на Грција (НБГ) минатиот вторник (12-ти септември) купи 99,44 отсто од акциите во новосадската Војвоѓанска банка, за 385 милиони евра. 
Војвоѓанска банка е втората по големина банка во Србија, со околу 700.000 клиенти. 
Српскиот министер за финансии, Млаѓан Динкиќ, и генералниот менаџер на НБГ, Такис Арапоглу, потпишаа договор за банката која претходно беше во државна сопственост.
Владата „успешно ја заврши приватизацијата на српските банки“, рече Динкиќ. 
Од почетокот на 2005 година државата ги продаде своите мнозински акции во Јубанка, Континентал, Новосадска, Нишка и Панонска банка. 
Од продажбите Србија доби нешто помалку од една милијарда евра.
Отсега, Комерцијална банка останува единствената српска банка со мнозински акции во рацете на државата.
Новиот сопственик на Војвоѓанска банка вети дека ќе плати 360 милиони евра во текот на следните три месеци -- скоро четирипати повеќе од капиталот на Војвоѓанска банка. 
Преостанатите 25 милиони евра ќе бидат чувани на специјална сметка до средината на 2008 година и пуштањето на овие средства ќе зависи од судбината на контроверзните заеми што Војвоѓанска банка им ги даде на српските претпријатија.
За возврат, НБГ ќе му додели на Српскиот фонд за развој, заем во висина од 25 милиони евра за периодот од седум години и по поволна каматна стапка. 
Монетарните трансакции треба да бидат завршени за околу три месеци, рече Динкиќ.
Грчката банка, исто така, се обврза да инвестира 40 милиони евра во банката, претежно во технологија и мрежно проширување, како и да ги задржи 2.415-те вработени во текот на следните три години. 
НБГ, исто така, се согласи да го задржи името на банката и нејзината централа во Нови Сад.
„НБГ ја смета Србија за стратешки пазар“, рече Арапоглу, додавајќи дека банката има намера да го зголеми уделот на пазарот на Војвоѓанска банка. 
Грчкиот амбасадор во Белград, Христос Панаѓопулос, кој присуствуваше на потпишувањето, рече дека очекува грчките инвеститори да помогнат во подобрувањето на бизнис условите во Србија.
Продажбата на Војвоѓанска банка уследи по значајниот договор за приватизација претходно ова лето, кога мобилниот оператор Моби 63 му беше продаден на норвешки Теленор за 1,5 милијарди евра. 
Српската влада објави дека ќе инвестира една милијарда евра од приватизацијата во реконструкција на инфраструктурата, стимулирање на производството и извозот, како и на рано враќање на надворешниот долг.
