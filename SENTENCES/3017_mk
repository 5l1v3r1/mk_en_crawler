17/05/2006
Од Берта Фониќи за Southeast European Times во Приштина – 17/05/06
И покрај тоа што политичарите во Косово и Србија и Црна Гора и понатаму имаат несогласувања во врска со прашањето на статусот, верските фигури ја презедоа оваа иницијатива претходно овој месец и испратија силна порака на помирување, толеранција и взаемно почитување.
Пред четвртиот круг преговори за статусот, клучните фигури од Српската православна црква, католичката црква и исламската, еврејската и евангелистичката заедница одржаа дводневна конференција во Пеќ, на која се разговараше за зајакнување на мирните односи, почитување на правата на сите заедници на богопочитување, и поттикнување на единството во покраината.
„Ние мора да воспоставиме правда, соживот и мир со волјата на Господ и повикот на нашата човечност за мир помеѓу народите на Косово и целиот свет“, рече митрополитот Амфилохие од Српската православна црква. 
Тој беше придружен во овој повик од дон Шан Зефи и муфтијата Наин Тернава, од католичката црква, односно од исламската заедница, како и од белградскиот рабин Јицак Асиел и евангелистичкиот пастор Артур Красниќи.
Во својата изјава Амфилохие повика на решение на прашањето во врска со статусот, кое ги штити традициите, правата и културното и верското наследство на сите граѓани во покраината. 
„Одржливо и долгорочно решение претставува премиса за иднината на Косово. 
Ние очекуваме меѓународната заедница и сите оние кои учествуваат во тој процес да го прифатат ова решение“, рече Амфилохие.
Тернава, пак, апелираше до верските водачи да работат за попозитивен однос помеѓу сите косовски граѓани. 
Тој, исто така, ги повика институциите во покраината да ги поправат верските објекти што беа уништени за време на војната и по војната.
„Српското малцинство треба да разбере дека Косово е нова реалност“, рече Тернава. 
„Српската православна црква треба да покаже дека е духовен претставник на српскиот народ и не треба да се меша во политичките прашања.“ Дон Зефи рече дека имаше мала верска соработка во покраината од конфликтот во периодот 1998-1999 година. 
Тој рече дека се надева дека ова ќе се промени по решавањето на прашањето на статусот.
„Денес ние можеме да се сетиме на насилното расселување за време на војната и по неа, масакрите, уништувањето на културните објекти, што не беше наша традиција“, рече дон Зефи. 
Тој рече дека минатото треба да биде причини за сите католици, муслимани и православни христијани да живеат заедно во мир и толеранција.
Конференцијата беше организирана од Норвешката црковна помош, а домаќин беше Српската православна црква. 
Истата беше дел од тековните активности на Меѓуверскиот совет на Косово, формиран во 2001 година од страна на владиката Артемије од Рашка и Призрен, муфтијата Реџеп Боја и сега веќе покојниот римокатолички бискуп Марко Сопи.
