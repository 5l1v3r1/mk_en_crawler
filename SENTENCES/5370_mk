25/08/2010
Од Александар Кристи-Милер за Southeast European Times во Истанбул -- 25/08/10
Турција е можно да ги тргне Грција и другите соседи од националната „листа на земји што претставуваат закана“, бидејќи Анкара гледа подобрување во врските со земјите што во текот на историјата се сметаа за непријателски.
Заедно со Русија, Ирак и Иран, Грција е можно да се тргне од листата на држави кои се сметаат за „закана по националната безбедност“, при што армиските и владините шефови го преработуваат клучниот документ на одбранбената политика.
Документот „протече“ во турските медиуми оваа недела, но планот ќе биде формализиран во октомври.
Документот, познат и како „Црвена книга“ или „Таен устав“ беше претходно обликуван според безбедносните грижи на армијата, но сега е препишан со цел да се истакне економската соработка, во согласност со водењето од страна на владата на Партијата на правдата и развојот на надворешна политика на нулта проблем.
Документот е ревидиран од владата, Националната служба за разузнавање (МИТ) и Генералштабот.
Аналитичарите велат дека измената ја одразува желбата за подобрување на односите меѓу Турција и нејзините соседи, како и зголемената доминација на цивилната власт над областите од политиката кои претходно се разгледуваат единствено во склопот на војската.
„Турција минува низ голема трансформација“, изјави за SETimes главниот уредник на весникот Тудејс Заман, Булент Кенеш.
„Од 2002 година државата се залага за подобри односи со своите соседи, но ситуацијата беше 100 отсто поразлична пред десет години, кога ги сметавме државите како Иран и Грција за непријатели.
Денес ситуацијата целосно се измени така што повторната проценка на ризиците е природна.“
Кенеш рече дека во минатото безбедносните грижи беа главно манипулирани од сопствените интереси на војската.
„На војската и институциите околу неа им требаа вакви изговори за да доминираат со политичката сцена“, рече тој.
„Воено-цивилните односи во државата се променија, и сега Турција не гледа во своите соседи од гледна точка на безбедноста, туку од гледна точка на трговијата и соработката.“
Според документот, грчкиот територијален воден појас од 19 километри, во согласност со меѓународните стандарди, повеќе не се смета за „причина за војна“ на Турција, објави весникот  Сабах.
Односите меѓу двата поранешни непријатели се подобрија во текот на изминатата деценија и трговијата процвета, но двете држави и понатаму имаат значително воено присуство, долж нивните спорни граници во Егејското Море.
Во Грција, перцепираната закана од Турција и понатаму ги разгорува нејзините огромни воени трошоци, кои се најголеми во однос на нејзиниот БДП од која било земја во ЕУ.
За време на посетата во мај на Атина од страна на турскиот премиер Реџеп Тајип Ердоган -- во врска со економската криза на Грција -- двете држави се согласија да одржуваат редовни билатерални состаноци со цел взаемни кратења на трошоците во одбраната.
Сепак, другите предупредуваат дека предложените измени во Црвената книга досега се претежно работа на Министерството за надворешни работи и сé уште не биле предмет на анализа на турската моќна војска.
„Би сакал да верувам во ова, но тоа е само документ на кој работи Министерството за надворешни работи“, изјави за SETimes уредникот на весникот за странски вести Тудејс Заман Керим Балци.
„Овој документ треба допрва до оди до Националниот совет за безбедност, каде што армиските генерални се повлијателни.
Кога станува збор за дискутирањето околу ова, генералите ќе се придржуваат на своите утврдени стравувања.“
