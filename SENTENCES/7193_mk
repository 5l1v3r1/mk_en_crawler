11/05/2012
Линда Карадаку за Southeast European Times во Тирана -- 11.05.12
НАТО се трансформира, но ќе продолжи да постигнува рамнотежа и безбедност во Југоисточна Европа, рече во четвртокот (10-ти мај) командантот на седиштето на Здружените сили Хајделберг, генерал-полковник Џон Морган, на затворањето на 7-мата Конференција за разговори на началниците на сојузничките генералштабови и копнените команданти, која се одржа во Тирана.
Началниците на армиските генералштабови на 26 земји-членки на НАТО -- вклучително и Албанија, Бугарија, Грција, Романија, Хрватска, Турција и Словенија -- присуствуваа на состанокот. 
Десетте земји од Партнерството за мир, исто така, испратија претставници, вклучително и Босна и Херцеговина, Црна Гора, Србија и Македонија.
Две земји од Медитеранскиот дијалог и две од Истанбулската иницијатива за соработка, исто така, учествуваа на тридневната седница.
Советникот за јавни работи на командата Хајделберг, потполковник Гоц Хафке, изјави за SETimes дека безбедносните закани во регионот беа многу поголеми пред неколку години. 
„Имаме мир и стабилност во регионот, но сé уште има закани по безбедноста“, рече Хафке.
Минатата недела НАТО превентивно испрати дополнителни трупи во Косово, пред изборите во Србија, врз основа на потенцијалното влијание на изборите по безбедноста во северно Косово.
„Имаше засилувања што беа испратени таму во случај да бидат потребни“, рече Хафке.
Тој ја истакна трансформацијата на базата на НАТО во Измир како една од претстојните промени. 
Минатото лето Алијансата објави дека ќе ја претвори воздухопловната база во турскиот пристанишен град Измир во копнена команда -- една од 11-те бази на Алијансата што ќе бидат реструктуирани -- заради намалување на трошоците и дуплирањето.
„Следното лето тие ќе бидат подготвени за првичен оперативен капацитет. 
Тоа ќе потрае некое време; тоа е дел од целокупната трансформација на НАТО“, рече Хафке за SETimes.
Бригадниот генерал Виктор Бердо, командант на Албанските копнени сили, изјави за новинарите дека фокусот на дискусиите беше на изнаоѓање нови решенија -- засновани на новиот стратешки концепт на НАТО и концептот „Паметна одбрана“ -- за подобро искористување на одбранбените ресурси.
Еден начин да се оствари ова, според потполковникот на Албанските вооружени сили, Фреди Максути, ќе биде создавање регионални баталјонски единици, што ќе им овозможи на вклучените земји да ги делат трошоците и војниците.
Максути изјави за SETimes дека тоа ќе има позитивно влијание врз добрососедските односи во регионот.
Тој рече дека Албанија сака да им помагне на другите земји во регионот да станат членки на НАТО, преку обука и заеднички вежби -- но, исто така, и преку создавање заеднички капацитети.
Максути вели дека неодамнешните настани во Косово, Македонија и Прешевската долина се политички и не се за коментар од војската.
„Безбедноста треба да се загарантира и треба да има дијалог меѓу соседите“, рече Максути за SETimes.
Морган подвлече дека овие состаноци се можност за членките на НАТО, партнерите, командната структура и структурата на силите да дискутираат за способноста на копнените сили на Алијансата.
„Овие состаноци служат за поттикнување на дијалогот и зајакнување на врските меѓу воените власти на НАТО и партнерите“, соопшти Алијансата.
Следниот состанок на началниците на генералштабовите ќе се одржи следната година.
