28/05/2013
Светла Димитрова за Southeast European Times во Софијa -- 28.05.13
Неодамнешниот извештај на Еуропол посочи дека заканата од тероризам останува силна и разновидна во Европа, така што безбедносните експерти и безбедносните власти ги повикаа балканските држави да работат заедно на зајакнување на нивната способност за одговор.
Во својот годишен извештај Еуропол го наведува големиот пораст за период од една година на терористичките напади и жртвите од тероризмот во рамките на Унијата во 2012 година. 
Бројот на неуспешните, спречените или извршените напади во земјите-членки на ЕУ се зголеми од 174 во 2011 година на 219 минатата година, кога 17 луѓе загинаа во вакви инциденти, што претставува пораст од двете жртви во претходниот 12-месечен период.
Самоубиствениот бомбашки напад на аеродромот во Бургас во Бугарија минатиот јули беше еден од најсмртоносните терористички чинови во Европа во 2012 година. 
Петмина израелски терористи и нивниот бугарски возач на автобусот загинаа, додека редица други беа повредени.
Порастот на екстремизмот предизвикува „голема загриженост“, вели Николај Радулов, асистент на катедрата за национална и меѓународна безбедност на Новиот бугарски универзитет во Софија. 
Тој рече дека бугарскиот национален план за борба против тероризмот, подготвен во 2011 година, вклучуваше мерки за зајакнување на подготвеноста на Министерството за внатрешни работи и државната агенција за национална безбедност и создавање систем за рано предупредување. 
Но, овие мерки не се спроведуваат.
„Не се преземаат конкретни дејства од страна на службите кои се задолжени за утврдување на шемите на терористичките напади и закани и за нивно откривање, спречување и пресекување“, рече Радулов за SETimes. 
„Фокусот на инструменталната власт на јавниот ред и безбедносните служби беше на области кои не се поврзани со терористичките закани, што го објаснува непреченото извршување на бомбашкиот напад на аеродромот во Бургас по некои многу конкретни предупредувања.“
Во својот годишен извештај државната агенција за национална безбедност објави дека нивото на заштита против меѓународните терористички и екстремистички групи во 2012 година беше „високо“. 
Извештајот потврди дека заканата од вакви активности е зголемена, како и интензитетот на напорите против тероризмот.
Татјана Дронзина, професорка на софискиот Универзитет „Св.Климент Охридски“, изрази загриженост поради порастот на верски мотивираниот тероризам. 
Во извештајот на Еуропол се вели дека во 2011 година немало верски мотивирани напади, додека во 2012 година имало шест.
„Искуството покажува дека овој вид тероризам е најтежок за следење и спречување“, рече Дронзина за SETimes. 
„Покрај тоа, истиот се однесува на чувствителни и деликатни области, како што се верските слободи и слободата на мислата.“
Дронзина рече дека фактот што некои од напаѓачите се граѓани на ЕУ покажува дека постојат изолирани групи во Унијата кои се далеку од интеграцијата и од приспособувањето на локалниот живот.
Радулов и Дронзина рекоа дека е неопходна понатамошна обука на претставниците на бугарските безбедносни служби и соработка со партнерските држави.
Дронзина рече дека на регионот му треба подобра гранична контрола, посилна контрола на приливот на имигранти и туристи, поголема безбедност за израелските туристи во Бугарија и дека мора да обезбеди добри односи меѓу верските и етничките заедници.
Радулов рече дека бугарските власти мораат итно да ги преиспитаат своите планови за одговор на терористички закани.
„Мора да се изготви долга листа на знаци дека се во тек можни подготовки за терористички напад и истата треба да им биде на располагање само на службите за јавен ред и безбедност, но и на граѓаните со цел да се обезбеди што е можно поширока основа за добивање информации однапред“, рече Радулов.
Тој додаде дека бугарскиот безбедносен систем треба да ја намали администрацијата, која сочинува околу една третина од вработените и да регрутира повеќе персонал кој ќе работи директно на гарантирање на безбедноста.
„Исто така, има потреба од широка меѓународна соработка и воспоставување единствен антитерористички центар на Балканот, со задача да ја координира борбата против криминалните активности“, рече Радулов.
Илир Ѓони, поранешен министер за внатрешни работи на Албанија, рече дека еден таков центар е неопходен.
„Но, пред сè, треба да се воспостави доверба меѓу специјализираните агенции на државите во регионот“, рече Ѓони за SETimes. 
„Центарот треба, исто така, да има надзор од стратешките партнери, ЕУ и САД, со цел да не биде само „игра“ или само балкански центар, туку и да има поширока основа, бидејќи самиот тероризам се протега многу пошироко.“
Ѓони помогна да се иницира регионален центар за борба против нелегалната трговија, преку која, според него, терористите пренесуваат оружје и луѓе низ регионот. 
Центарот беше формиран во Валона, Албанија, во 2001 година со поддршка од неколку држави, вклучително и Германија, Италија и Грција.
Хидајет Хисени, заменик-претседател на косовската парламентарна комисија за надворешна политика, рече дека спречувањето на тероризмот стана преокупација за државите во транзиција, особено оние што излегоа од војни.
„Важноста на регионалното ниво на соработка и координација во антитерористичката борба не може да се исклучи, но како што досега беше практиката, дури и регионалната соработка може да биде ефикасна само во рамките на една поширока европска и меѓународна соработка“, рече Хисени за SETimes. 
„Вклучувањето и интеграцијата на целиот регион и секоја држава во системот на организирање, функционирање и координирање е најдобриот начин за спречување и борба против опасноста од појавата на тероризам и екстремизам на Балканот и секој од неговите делови.“
Дописничката Линда Карадаку во Приштина даде свој придонес за овој извештај.
Како можат земјите во југоисточна Европа да соработуваат против заканите од тероризам? 
Споделете ги вашите размислувања во делот за коментари.
