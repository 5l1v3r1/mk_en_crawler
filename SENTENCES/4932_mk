24/02/2010
Од Пол Чикои за Southeast European Times во Букурешт – 24/02/10
По неколкугодишното одолговлекување на прашањето, романската влада одлучи да декласифицира скоро 8.000 документи поврзани со соборувањето на комунистичкиот режим на Николае Чаушеску и крвопролевањето кое следеше.
Владата ја донесе одлуката за време на седницата на 10-ти февруари, откако Министерството за одбрана го отвори патот.
Т.н. 
„револуционерни досиеја“ беа класифицирани претходно како државна тајна. 
Но, според министерството, тие повеќе не претставуваат закана по националната безбедност. 
Покрај 7.617-те досиеја кои се достапни сега, дополнителни 2.684 беа декласифицирани во средината на јануари.
Преку 1.000 други документи сé уште остануваат класифицирани, но Министерството за одбрана вели дека ќе ја испита нивната содржина и ќе ги декласифицира сите поврзани со настаните во 1989 година. 
Сите декласифицирани документи ќе бидат објавени во романскиот Службен весник.
Одлуката уследи шест месеци откако Европскиот суд за човекови права (ЦЕДО) донесе одлука дека копија на целото револуционерно досие -- кое содржи околу 1.200 томови документи -- треба да биде поднесено до организацијата позната како „21-ви декември 1989“.
Групата, основана во јануари 1990 година, ја сочинуваат членови кои учествуваа во востанието против Чаушеску, кое стана крваво откако полицијата отвори оган кон насобраниот народ. 
Истата тврди дека има цврсти докази оти повеќе од 1.000 луѓе биле убиени од страна на властите.
Претседателот на здружението, Теодор Мариес, е тужител во случајот пред ЦЕДО. 
Тој штрајкува со глад во знак на протест поради одбивањето од страна на канцеларијата на генералниот обвинител да постапи според одлуката на ЦЕДО.
Канцеларијата на генералниот обвинител ги преиспита настаните од изминатите 20 години, но досега осуди само двајца поранешни генерали за нивната вмешаност во масакрот.
Мариес за Southeast European Times изјави дека ја поздравува последната одлука. 
„Иако дојде малку доцна за нас, кои чекаме 20 години да се фрли светлина на тие трагични настани, овие документи се добредојдени за нас“, рече тој.
„Какви и да се документите, технички или не, тие содржат драгоцени информации во врска со репресиската структура вмешана во убиствата кои се случија во декември 1989 година“, рече Мариес. 
Досиејата, додаде тој, ќе помогнат да се идентификува „кој издавал наредби, какви биле тие наредби, какво оружје тие користеле против револуционерите“.
Мариес вели дека добил уверување оти остатокот од класифицираните документи, исто така, ќе биде објавен. 
Тој планира да го прекине својот штрајк со глад кога класифицираните документи ќе бидат објавено во Службен весник.
