29/08/2006
Од Валентин Нешовски за Southeast European Times во Скопје -- 29/08/06
На 45-тите Струшки вечери на поезијата (СВП), кои беа отворени во четвртокот (24-ти август), учествуваат повеќе од 70 поети од целиот свет.
Настанот е најпрестижната програма фокусирана на поезијата на Балканот и е со светско реноме.
На почетокот од СВП беше прочитана македонската поема „Т’га за југ“ од Константин Миладинов и имаше спектакуларен огномет.
Овогодинешниот поетски лауреат, Кубанката Ненси Морехон, го засади 45-тото дрво во Паркот на поезијата.
Mорехон пишува на шпански и има објавено 15 книги поезија.
Експертите гледаат во нејзината модерна поезија продолжение на традицијата на старите шпански балади, каде што танцот, музиката, топлината и љубовта се доминантни теми.
Нејзините дела се преведени на скоро сите европски јазици и објавени во списанија во САД.
Централна тема на овогодинешните СВП претставува мултимедијалното обележје на модерната поезија и односот помеѓу стиховите и другите уметности.
Симпозиумот на СВП 2006 „Песна и слика:
Поезијата во дијалог со сликарството“ е замислен како дијалог помеѓу поетите и сликарите во теоријата и естетиката.
Планирани се неколку тркалезни маси кои треба да се фокусираат на оваа тема.
Од другите настани, ќе се одржи традиционална поетска вечер посветена на карипската поезија, ќе бидат организирани читања насловени како „Ноќ без интерпункција“, а ќе бидат објавени и книга поезија, „Плејади“ и антологија на поезија од македонски автори.
Кулминација на фестивалот се Мостови -- настан што се одржува на истекот на реката Црни Дрим во Охридското Езеро.
За време на овој настан, СВП и УНЕСКО ќе й ја предадат наградата на младата поетеса Марија Маркован-Гејде од Руската Федерација, за нејзината книга „Време за бришење прашина“.
СВП нема да завршат во Струга.
Поетите ќе ги посетат и другите градови во Македонија каде што ќе читаат стихови, во рамките на мисијата на ширење на уметноста.
На крајот, тие ќе се соберат во Скопје на поетско матине и читање.
Познати поети имаат дојдено во Македонија за СВП во изминативе 45 години.
Добитник на минатогодишниот Златен венец на СВП беше американскиот поет В.С.Мервин.
Американските поети Ален Гинсберг и Џозеф Бродски, Гркот Јанис Рицос, Унгарецот Ласло Наѓ, Чилеанецот Пабло Неруда, Шпанецот Хусто Хорхе Падрон и Израелецот Јехуда Амичаи се само дел од добитниците на Златниот венец.
