28/04/2005
(АП, АФП, веб-страница на албанскиот парламент - 27/04/05; РФЕ/РЛ - 26/04/05; АП, Ројтерс, АФП - 25/04/05)
Шеснаесет албански политички партии и коалиции кои планираат учество на парламентарните избори на 3-ти јули потпишаа кодекс на однесување, ветувајќи слободни, фер и демократски избори, претходени од цивилна и мирна кампања.
„Кодексот на однесување ... 
претставува морален договор со кој интересите на земјата и оние за спроведување на слободни и демократски избори се ставаат пред какви било други интереси“, рече претседателот Алфред Мојсиу на церемонијата на потпишување во средата (27-ми април), два дена по одредувањето на датумот на изборите. 
„Ние денес сме тука за да им ја пренесеме пораката на разбирање и надеж на граѓаните и на општеството дека можеме да се издигнеме над сé она што би претставувало пречка за напредокот на Албанија.“
Престојните избори нашироко во меѓународната заедница се сметаат за тест за политичката зрелост на Албанија и придржувањето на демократските стандарди. 
Претходните избори поминаа во сенката на нерегуларностите и обвинувања за изборен фалсификат.
Владејачката Социјалистичка партија, предводена од страна на премиерот Фатос Нано, се надева на победа на изборите и добивање на трет четиригодишен мандат. 
Главната опозициска Демократска партија, предводена од поранешниот претседател Сали Бериша, вели дека тоа може да ја доведе Албанија побрзо до остварувањето на своите цели на интеграција во ЕУ и НАТО.
Во правилникот на однесување потпишан во средата се повикуваат политичарите да го почитуваат Уставот, изборниот закон и другата релевантна легислатива. 
Тој, исто така, ги обврзува - особено членовите на владејачката партија - да не „ги користат ресурсите, административните структури, јавните простории, транспортните средства или персоналот во јавната администрација, финансирани од парите на даночните обврзици... 
за политичката кампања или за продлабочување на нивните изборни интереси“.
Партиите се согласија да одбијат финансирање од сомнителни извори и да се придржуваат на принципите на транспарентност во врска со финансирањето на изборните кампањи. 
Покрај тоа, тие ветија дека нема да ги заплашуваат гласачите или другите учесници ниту, пак, ќе нудат мито или бонуси.
„Вистинската важност на правилникот на однесување започнува сега со фазата на исполнување на ветувањата“, рече Мојсиу. 
„Наша заедничка обврска е ова ветување да не остане само на хартија, туку и да биде спроведено во текот на целиот период и на самиот ден на изборниот процес.“
Со вкупно околу 3,5 милиони жители, Албанија е една од најсиромашните земји во Европа. 
Тирана го потпиша Договорот за стабилизација и асоцијација со ЕУ минатата година, но официјалните претставници во Брисел ги критикуваа властите поради бавниот прогрес во спроведувањето на потебните реформи.
