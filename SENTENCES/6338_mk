21/11/2011
Мухамет Брајшори за Southeast European Times во Приштина -- 21.11.2011
Дорис Пак е членка на блокот на Европската народна партија (Демохристијани) во парламентот на ЕУ. 
Таа е, исто така, дел од парламентарната делегација за односи со Албанија, Босна и Херцеговина, Србија, Црна Гора и Косово.
Дописникот на  SETimes Мухамет Брајшори разговараше со Пак за клучните прашања што се однесуваат на регионот.
SETimes: Како гледате на развојот на настаните во северно Косово?
Дорис Пак: Како што сите треба да гледаат: како чекор назад и нешто што ниту му помага на населението што живее таму, ниту на интересите на Србија, која се очекува да добие кандидатски статус од ЕУ.
Чувствувам срам што гледам ѕид и барикади поставени од криминалци. 
Обичниот народ бара подобар живот, слободно движење и добро образование за своите деца, и не се бори против ЕУЛЕКС и КФОР.
SETimes: ЕУ ќе одлучува за кандидатскиот статус на Србија на 9-ти декември. 
Што очекувате од состанокот на ЕУ и каков ќе биде ставот на Германија?
Пак: Јас не сум во германскиот парламент, јас сум европарламентарка избрана во Германија. 
Треба да се почека и да се види или да се праша владата во Берлин за нејзината одлука. 
Постои можност Србија да добие кандидатски статус, но јас можам само да шпекулирам.
SETimes: Дали Србија и Косово постигнаа доволно напредок за време на дијалогот и како истиот треба да продолжи?
Пак: Не, тие сé уште не постигнале задоволителни резултати. 
Договорот што го постигнаа минатото лето не беше спроведен, па дури и доби одговор во вид на агресија на северот.
SETimes: Некои тврдат дека поделбата на Косово треба да биде опција. 
Дури и [поранешниот координатор на Пактот за стабилност] Ерхард Бусек го посочи ова неодамна. 
Каков е вашиот став?
Пак: Не се согласувам дека тоа би било решение; промената на границата ќе биде почеток на една домино реакција во соседството, како што сите би требало да знаат. 
Планот на Ахтисари беше успешна основа за Србите што живеат во Косово. 
Зошто северот би бил третиран поразлично отколку југот? 
Дали Србите долж реката Ибар се поразлични од оние на северот? 
Треба ли меѓународната заедница да ги награди криминалците на северот за нивното ирационално и опасно однесување во текот на изминативе години?
SETimes: Дали Германија сé уште бара укинување на парлалените структури од северно Косово?
Пак: Сите во ЕУ бараат укинување на паралелните структури, бидејќи тие се причината која им дозволува на Србите на северот да се однесуваат така како што се однесуваат, сметајќи секогаш на поддршката од Србија.
SETimes: Што треба да направат политичарите во Босна и Херцеговина -- земја сé уште без влада -- за да ја доближат до ЕУ?
Пак: Tие треба да работат како луѓе што се избрани да ја водат земјата сериозно, согласувајќи се, меѓу другото, да формираат демократски власти како што е владата. 
Сите тие треба да се свесни дека БиХ може да влезе во ЕУ само како држава, и затоа треба да функционира како таква. 
Уставот мора да се измени, според случајот Финци. 
Со оглед на тоа колку време на кантоните им требаше да ги формираат своите влади, сите треба да размислат за пофункционална структура на ентитетот на ФБиХ.
SETimes: Има ли надеж албанската политичка криза да заврши сега кога социјалистите и демократите се согласија да започнат реформи?
Пак: Како што слушнав, опозицијата се врати на работа и гласа во парламентот. 
Тоа дава надеж дека политичкиот живот ќе се нормализира и заедничкиот интерес ќе управува со политичката сцена повеќе отколку омразата и агресивните говори.
SETimes: Што очекува ЕУ од земјите во регионот следната година?
Пак: Земјите во регионот може да сметаат на нашата помош за пристапувањето во ЕУ, како финансиски, така и со луѓе. 
Но, очекуваме политичарите во различните земји во регионот да сторат сé за да ги исполнат своите обврски, да ги направат потребните реформи во правдата, администрацијата, енергијата итн.
Тие мора да се борат против корупцијата и организираниот криминал. 
Тие треба да ги почитуваат Копенхашките критериуми, кои се основни стандарди на проширувањето на ЕУ.
