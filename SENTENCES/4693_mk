13/04/2009
Од Марина Стојановска за Southeast European Times во Скопје -- 13/04/09
Претепувањето минатиот месец, кое за малку ќе завршеше фатaлно, на етнички македонски ученик од страна на скоро 50 вооружени ученици од етничките Албанци, ги разбранува меѓуетничките односи во Струга, град историски познат по својот мир.
Средноучилишниот центар во Струга „Нико Нестор“ се соочува со зголемено насилство меѓу учениците по проширувањето на Струга во 2004 година.
Во таа територијална реорганизација, тогашниот владејачки Социјалдемократски сојуз (СДСМ), поддржан од Демократската унија за интеграција (ДУИ) на етничките Албанци, додаде неколку општини на Струга, давајќи им на Албанците мнозинство од 55 отсто од населението.
Две години подоцна, градскиот совет контролиран од ДУИ го подели училишниот комплекс:
гимназијата стана одделно училиште кое се вика „Ибрахим Темо“, со новоназначен директор - етнички Албанец, додека техничките училишта го задржаа старото име, Нико Нестор.
Демографските промени на поголемата заедница се одразија и во училиштата.
И во училишниот комплекс, албанските ученици станаа мнозинство.
Тепачките се зголемија и станаа особено нагласени помеѓу етничките Албанци од неодамна додадените општини и етничките Македонци од самата Струга.
Лoкaлните pодители, инсистирајќи на анонимност, рекоа дека проблемот не е по својата природа урбано-рурален, туку етнички и политички.
Тие тврдат дека „во тек е тивко етничко чистење на етничките Македонци“.
Осумнаесет македонски ученици ја напуштија Струга оваа година.
Училишните камери ги снимија тепачките, но македонските родители веруваат дека градоначалникот на Струга, Рамиз Мерко, член на ДУИ, и неговите официјални претставници одбиваат да ги казнат виновниците.
Вознемирените родители се согласуваат дека единствениот начин да се спречат понатамошните напади врз нивните деца е двете етнички групи да имаат настава одделно.
Во февруари, соочен со насилството на учениците и бојкотот на предавањата, министерот за образование, Перо Стојановски, се согласи да воведе ваков план.
Смените, засновани на јазикот на кој се одвива наставата -- македонски и албански -- ќе бидат воведени до крајот на годинава.
Владата, исто така, ветува дека ќе изгради нова училишна зграда до крајот на учебната година, заради решавање на проблемот.
„Ова е само привремено решение“, рече директорката на училиштето, Маре Савеска.
„Локалната власт го прифати ова решение, иако албанските професори и градските советници едвај се согласија“, рече Јамие Хајредини, директор на образовниот сектор на Струга.
Премиерот Никола Груевски вели дека етничките тензии се должат на проширувањето на Струга во 2004 година.
„Владата е одлучна во намерата [да го реши] проблемот и е ...
постојано во контакт со родителите, професорите и локалната власт“, рече тој.
