26/05/2010
Од Бојана Миловановиќ за Southeast European Times во Белград -- 26/05/10
Илјадници луѓе се упатија кон вечниот дом на Јосип Броз Тито во Белград во вторникот (25-ти мај), да го одбележат роденденот на поранешниот комунистички диктатор. 
Наречен архитект на „втора Југославија“, Тито успеа да обедини и истовремено да раздвои огромни маси народ.
Илјадници луѓе се собраа пред Куќата на цвеќето -- каде што е Тито закопан -- за да ги оживеат спомените.
Роденденот на Тито, кој се совпаѓаше со српскиот Ден на младоста, со години беше прославуван во поранешна Југославија на тој начин што тркачи со недели ја пренесуваа штафетата и на крајот му ја предаваа на водачот на 25-ти. 
Оваа година штафетата беше донесена во Белград од Србија, Словенија, Босна и Херцеговина, Хрватска, Црна Гора и Македонија. 
Во вторникот обожавателите му ја предадоа штафетата на внукот на Тито, Јошка Броз.
Иако Тито се смета за диктатор, тој се памети по слободите што му ги давал на својот народ -- како што е отвореното патување -- кои другите комунистички земји не ги дозволувале.
Тешките повоени времиња бараа влијателни и решителни водачи. 
На народот му требаше конфор, сигурност и надеж. 
Тито му даде на народот идеја за која може да продолжи да се бори -- визијата на голема република на обединети народи и етнички групи.
Распаѓањето на државата и денешната раширена сиромаштија доведоа до тоа многумина да веруваат дека времето на Тито беше подобро од денешното.
Жана Станица (85) од Вршац дојде да му оддаде почит на „големиот татко на народите и етничките групи“. 
Четириесет и пет години по завршувањето на Втората светска војна, кога започна крвавото разединување на поранешните републики, идејата за голема Југославија во која верувала скоро целиот свој живот стана само сеќавање. 
„Тоа не се заборава“, вели таа.
Миодраг Милошевиќ помина 43 километри од своето село Умчаре за да ја посети Куќата на цвеќето.
„Одам полека, не се брзам. 
Тргнав во 3 часот попладне вчера, потоа запрев тука, па запрев таму и конечно дојдов“, изјави Милошевиќ за SETimes.
„Ги паметиме подобрите времиња, ги чуваме спомените за нив и ја негуваме таа традиција“, рече Еди Криж од здружението Титова република од Риека, Хрватска за SETimes.
