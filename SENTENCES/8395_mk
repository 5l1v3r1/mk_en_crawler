17/08/2011
Алакбар Рауфоглу за Southeast European Times -- 17.08.11
ПКК ја презеде одговорноста за двата неодамнешни напади на турско-иранскиот гасовод -- експлозијата на 11-ти август во Агри, Турција, и другата во Базарџан, Иран, на 29-ти јули.
Гасоводот, кој пренесува околу 30 метри кубни гас дневно, беше затворен по двата инциденти.
Властите во Анкара се надеваат дека ќе продолжат со целокупниот прилив на гас до следната недела.
„Иран е наш многу важен снабдувач на [гас].
Ќе ги надминеме ваквите инциденти како и порано“, рече за SETimes претседателот на парламентарната Комисија за енергија, Махмут Мучахит Финдикли.
Иран е вториот по големина снабдувач на природен гас на Турција, по Русија.
Извозот на гас од Иран за Турција покажа околу 7 отсто зголемување во првата половина од оваа година, во споредба со минатата година.
Во меѓувреме, неодамнешните инциденти предизвикаа загриженост кај критичарите на турската енергетска зависност од Иран.
„Тие [Иран] го користат дотурот на гас како политичка моќ“, рече за SETimes аналитичарот со седиште во Анкара, Халук Дирескенели, додавајќи дека иранскиот гас е „тотално несигурен за турската домашна потрошувачка“.
„Тие [Иран] вршат дотур на гас со лош квалитет (ниска ХХВ, висок процент на сулфур).
Тие, исто така, го прекинуваат приливот, гасоводот не е сигурен, подложен е на експлозии, и предмет на напади на ПКК во текот на целата година“, рече тој.
"
„Турција треба да ја намали целокупната потрошувачка на природен гас и да се врати на своите локални извори, имено обновливите -- ветрова/соларна/хидро технологија и технологијата на чист јаглен, печејќи го локалниот лигнит во тешка, но непречена промена.“
Вели Агбаба, пратеник на ЦХП и член на парламентарната Комисија за енергија, смета дека нападите на ПКК покажуваат оти овој гасовод е ниту безбеден, ниту сигурен.
„Тука е поважно како Турција може да го совлада тероризмот на својата територија, отколку зависноста на гасоводот“, рече тој за SETimes, додавајќи дека Анкара треба да ги земе предвид ваквите ризици во својата енергетска политика.
Александар Џексон, лондонски аналитичар на енергетската сигурност, фокусиран на Турција и Кавказ, рече дека неодамнешните напади ја принудиле Турција да го зголеми увозот од Азербејџан и Русија.
„Иако Турција прави напори да негува енергетски врски со многу снабдувачи, што ќе й овозможи да биде флексибилна, краткорочните префрлања во снабдувањето се кревки и не се секогаш одржливи“, рече тој за SETimes.
Главната лекција што Турција треба да ја извлече од ова е дека додека биде поразена ПКК, нејзината цела мрежа на стратешка инфраструктура на југоистокот е кревка, додаде тој.
Надер Хабиби, блискоисточен економски аналитичар во Краун центарот при Универзитетот Брендеис, исто така, смета дека политички мотивираните напади на турско-иранскиот гасовод има голема веројатност да се случуваат и во иднина, бидејќи двете земји се соочуваат со курдски сепаратистички движења.
„Откако Иран се соочува со значителен меѓународен притисок и санкции, истиот има силен мотив да ги одржува своите тесни економски врски со Турција и мала е веројатноста дека дотурот со гас ќе биде еднострано прекинат, освен во случај на силни политички тензии меѓу двете земји“, рече тој за SETimes.
Сепак, Финдикли рече дека нападите на ПКК „нема да имаат никакво влијание врз енергетската политика на Анкара кон Иран“.
„Нема причина да се отфрла важноста на Иран во нашата енергетска политика.
Ни треба оваа врата -- не само за енергетската сигурност на Турција, туку и за Европа“, рече тој.
Но, локалните аналитичари сè уште се прашуваат за ползата од „иранската врата“, велејќи дека Техеран не е извор на диверзификувани енергетски правци за Европа и Турција.
„Природниот гас е хероин за корисниците, но кога станува збор за цената, нема преговори меѓу купувачот и продавачот.
Цените на гасот се зголемуваат цело време, а купувачот скоро нема сила да каже ,не’“, рече Дирескенели.
