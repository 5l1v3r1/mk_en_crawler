11/03/2009
ПРИШТИНА, Косово -- Владата ќе продолжи со својата европска агенда и напорите за хармонизација на локалната легислатива со онаа на ЕУ, иако пет од 27-те земји-членки сé уште не ја признале независноста на Косово, соопшти Министерскиот совет за европска интеграција на својот прв состанок во вторникот (10-ти март). 
„Владата го класифицираше процесот на европска интеграција како стратешки и национален приоритет“, рече премиерот Хашим Тачи, повикувајќи ги министрите да работат напорно без оглед дали или кога Косово ќе стане дел од ЕУ.
Во другите вести од вторникот, американскиот заменик-претседател Џозеф Биден ја отфрли можноста за намалување на присуството на американските војници во Косово и покрај итните потреби во Авганистан. 
„Не мислам дека мораме да се повлечеме или да донесеме одлука за Авганистан врз основа на напредокот или отсуството во Косово“, рече Биден, додавајќи дека има уште работа во Косово. 
Биден беше во Брисел, на разговори околу плановите на НАТО пред самитот во април.
Во меѓувреме, во Приштина, претседателот на парламентот, Јакуп Красниќи, во вторникот рече дека Косово и Србија не можат да изградат односи на соработка додека политичарите во Белград продолжуваат да бојкотираат и отфрлаат сé што е поврзано со Косово. 
По состанокот со француската амбасадорка во Косово, Делфин Борион, Красниќи рече дека сите напори на УНМИК за создавање мостови на соработка помеѓу Србија и Косово се залудни. 
(Коха Диторе, Експрес, Лајм, Зери, Телеграфи, Косова Сот - 11/03/09; Кохавижн, РТК - 10/03/09)
