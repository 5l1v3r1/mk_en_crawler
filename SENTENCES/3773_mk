22/08/2007
(Заман - 22/08/07;
AП, Ројтерс, АФП, ВОА, РФЕ/РЛ - 21/08/07)
Во екот на претседателските избори на кои се очекува да победи кандидатот на владејачката Партија на правдата и развојот (АКП), турскиот премиер Реџеп Тајип Ердоган ја предупреди војската во земјата да не се меша во политиката.
„Сите институции треба да дејствуваат во согласност со мандантот што им е даден со уставот“, рече тој во интервјуто емитувано на турскиот Канал Д, доцна во понеделникот (20-ти август).
„Ако веруваме во демократијата, не треба да ги вклучуваме турските вооружени сили во политиката.
За нас, вооружените сили се свети ...
Тие имаат свое место, а политичарите имаат друго место во демократијата.“
Армијата собори четири влади од 1960 година досега.
Во последниве месеци истата се спротивстави на претседателскиот кандидат на АКП, министерот за надворешни работи, Абдула Ѓул, поради тоа што неговите корени се во политичкиот ислам.
Ѓул најпрво беше номиниран во април, што предизвика криза која ја принуди власта да свика предвремени парламентарни избори.
АКП извојува лесна победа на овие избори.
Тврдејќи дека ја има поддршката на јавноста, партијата одлучи да го реноминира Ѓул, чија претходна кандидатура пропадна поради бојкотот на опозицијата.
Во понеделникот парламентот одново го започна изборниот процес.
Во првиот круг од гласањето Ѓул доби поддршка од 341 пратеник, но не успеа да обезбеди двотретинско мнозинство потребно за директна победа.
Истото правило важи и во вториот круг, закажан за во петок.
Но, во третиот и четвртиот круг, доволно е просто мнозинство.
Повеќето аналитичари очекуваат Ѓул да биде избран за време на третиот круг, во понеделник.
Во првиот круг, двајцата други претседателски кандидати -- Себахатин Чакмакоглу од Партијата за националистичка акција и Тајфун Ичли од Партијата на демократската левица -- завршија зад Ѓул, со 70, односно 13 гласови.
Во обид да ги смират сомневањата на турската воена и секуларна елита, Ердоган и другите водачи на АКП постојано ветуваат посветеност на секуларизмот и демократијата.
„Ако бидам избран, уставот ќе биде мој водич“, рече Ѓул по повторната кандидатура.
„Заштитата на секуларизмот е еден од моите основни принципи.
Никој не треба да се грижи за тоа.“
Во неговото интервју за Канал Д, Ердоган рече дека врските на Ѓул со АКП ќе завршат со неговиот избор за претседател.
„Откако ќе биде избран г-дин Ѓул, неговата врска со нашата партија ќе заврши“, АФП го цитираше премиерот.
„Од тој момент натаму, тој ќе биде претседател на Турската Република.“
Војската не даде посебен коментар за најновата кандидатура на Ѓул за претседател.
Сепак, началникот на Генералштабот Јашар Бујуканит минатиот месец рече дека личноста која ќе ја заземе оваа позиција мора да биде секуларист не само со зборови, туку и со дела.
Во вторникот тој ги негираше извештаите на медиумите дека имал тајни разговори со Ѓул.
Тој рече дека армијата никогаш нема да сврти кон пазарање за ниту едно прашање.
„Постојат напори да се наведе јавноста на мислење, преку целосно измислени извештаи, дека началникот на Генералштабот се состанал со некои политичари и постигнал договор“, се вели во изјавата на веб-страницата на генералот.
„Началникот на Генералштабот нема таен распоред и ги остварува сите свои состаноци во согласност со утврдените традиции на државата.“
