14/12/2007
(Ројтерс, АФП, Гардијан, Еуопсервер, Еурактив - 14/12/07; AП, Ројтерс, ББС, ВОА, Б92 - 13/12/07)
Водачите на ЕУ се состанаа на самитот во Брисел во петок (14-ти декември), на разговори околу неколку итни прашања, меѓу кои и чекорите за одбегнување на евентуалната нестабилност на Балканот по неуспехот на меѓународно посредуваните разговори за идниот статус на Косово.
Во очекување на прогласувањето независност од Србија следниот месец од страна на мнозинството од 90 отсто на етничките Албанци во покраината, постигнувањето на заеднички став за тоа како да се одговори на ваков потег се смета за клучно во одбегнувањето на нова криза во дворот на блокот.
„Видовме што се случи во поранешна Југославија кога [EУ] не ги зеде работите во свои раце“, Ројтерс го цитираше белгискиот министер за надворешни работи, Карел де Гихт, во изјавата пред самитот, мислејќи на балканските конфликти во 1990-тите.
Претставниците на блокот од 27 земји го одржаа својот состанок на крајот од годината, пет дена пред разговорите за извештајот на посредниците од ЕУ, САД и Русија на Советот на безбедност на ОН, за резултатите од преговорите.
Повеќето земји-членки, вклучително и големата четворка на ЕУ -- Велика Британија, Франција, Германија и Италија -- ја сигнализираа својата подготвеност за признавање на независно Косово. 
Стравувајќи дека прифаќањето на отцепувањето на покраината без одобрение на ОН би можело да ги охрабри сепаратистите насекаде, одреден број земји -- Грција, Романија, Словачка, Шпанија и, највеќе, Кипар -- изразија резервираност.
Новинските агенции ја цитираа нацрт-изјавата за која водачите на ЕУ се очекува да разговараат во петок, во која се вели дека процесот на преговори е исцрпен.
„Европскиот совет се согласи со генералниот секретар на ОН дека состојбата на статус кво во Косово е неодржлива и дека тоа ја истакнува потребата да се оди напред кон решение за Косово, што е од суштинска важност за регионалната стабилност“, Ројтерс го цитираше документот што го подготвија министрите за надворешни работи на ЕУ претходно оваа недела.
Инсистирајќи на тоа дека Косово е неоттуѓив дел од нејзината територија, Србија изрази противење на секој план кој би ја ставил покраината на патот кон државноста, истакнувајќи дека највеќе што може да прифати е широка автономија.
Иако технички сé уште дел од Србија, Косово е де факто протекторат на ОН уште од крајот на конфликтот во периодот 1998-1999 година. 
Нацрт-изјавата на самитот го истакнува ова како единствен случај, кој не претставува преседан.
Поранешниот фински претседател Марти Ахтисари, кој ги водеше разговорите помеѓу Белград и Приштина во име на ОН 14 месеци, во март предложи план со кој Косово би добил независност надгледувана од ЕУ.
Подготовките за распоредување на мисија од 1.800 припадници на ЕУ, која ќе го спроведува планот на Ахтисари, се вели дека се во напредна фаза.
Во врска со Србија, нацрт-изјавата на ЕУ го охрабрува Белград „да ги исполни неопходните услови што ќе й овозможат брзо потпишување на Договорот за стабилизација и асоцијација (ДСА)“, и истовремено се изразува „уверување дека напредокот на патот кон ЕУ, вклучително и кандидатскиот статус, може да се забрза“.
Некои членки, исто така, посочија дека ЕУ ќе се откаже од целосната соработка со Трибуналот на ОН за воени злосторства како услов за финализирање на ДСА со Србија, но Холанѓаните изразиле противење на тоа да се прават какви било отстапки кон Белград додека не бидат уапсени сите обвинети за воени злосторства што ги бара Хаг.
Некои водачи на ЕУ посочија дека можеби би било најдобро блокот да почка до српските претседателски избори, пред да преземе чекори за признавање на независно Косово. 
Првиот круг гласање е закажан за 20-ти јануари, со можен втор круг на 3-ти февруари.
