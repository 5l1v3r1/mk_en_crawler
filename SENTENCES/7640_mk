18/03/2013
Сафет Кабашај за Southeast European Times во Приштина -- 18.03.13
Косовската влада се подготвува да обезбеди правен статус и бенефиции за поранешните припадници на Ослободителната војска на Косово и нивните семејства, но некои ветерани изразуваат резервираност во врска со процесот.
Повеќе од 59.000 луѓе аплицираа за надоместоци во врска со поранешната армија, која се бореше со српските сили во 1998 и 1999 година. 
Повеќе од 52.000 се ветерани, скоро 4.500 бараат инвалидски статус, а 2.600 бараат статус на жртви за членовите на семејствата кои загинале за време на војната.
Законот усвоен во 2012 година го утврдува процесот на обезбедување пензии, здравствено осигурување, образование, јавни услуги и бенефиции за вработување на воените ветерани, инвалидите и семејствата на жртвите. 
Точната висина на помошта ќе биде одредена со придружен закон, кој треба да биде усвоен подоцна оваа година, откако владата ќе го комплетира процесот на верификација.
Комисијата предводена од косовскиот министер за безбедност, Агим Чеку, е задолжена за проверка на апликациите и утврдување на статусот за секој поединец. 
Апликантите поднесоа идентификациска документација од Ослободителната војска на Косово и други документи, кои ќе бидат разгледани од комисијата и поранешните армиски команданти.
„Тоа ќе биде тежок процес, но јас се надевам дека во текот на оваа година ветераните ќе почнат да го добиваат она што навистина го заслужуваат“, рече Чеку за SETimes, додавајќи дека процесот на верификација ќе потрае неколку месеци.
Бислим Ходај бара статус на ветеран, но има сомнежи за успешниот исход на процесот. 
Тој изјави за SETimes дека утврдувањето на статусот на ветеран не мора да биде тежок бидејќи локалните и меѓународните институции во Косово имаат податоци за бројот и идентитетот на сите поранешни армиски борци.
„Сепак, ова е чувство на сатисфакција, бидејќи во изминатите 13 години немавме ниту една единствена помош, никој не го зеде предвид нашиот придонес“, рече Ходај.
Ходај рече дека има малку информации за бенефициите што ветераните може да ги добијат врз основа на законот, но очекува помош во здравствените и јавните услуги, како и помош во образованието и при вработување на децата на армиските припадници.
Неговиот скептицизам делумно се должи на тешката ситуација во Косово, поради што на владата ѝ е потешко да обезбеди бенефиции за ветераните.
„Многу е важно да се утврди точниот број поединци што беа вклучени во војната. 
Важно е да се признае придонесот на овие луѓе и нивните вредности“, рече за SETimes Мухарем Џемаили, претседател на здружението на ветерани и член на комисијата за статусот на ветераните.
Тој рече дека статусот на ветераните е решен веднаш по војната, но напредокот е бавен поради фактот што земјата беше под администрација на ОН повеќе од осум години.
„Но, пет години откако Косово прогласи независност, требаше да се направи повеќе за да се испочитуваат вредностите на [Ослободителната војска на Косово]“, рече Џемаили.
Енвер Фејза, кој служел во Косовскиот заштитен корпус, организација за итни ситуации формирана од армиски борци по демилитаризацијата, рече дека доцнењето е поразочарувачко за другите отколку за него.
„Разочарувачки е за некои други поранешни [aрмиски] членови кои се или стари или не можат да најдат работа“, рече Фејза.
