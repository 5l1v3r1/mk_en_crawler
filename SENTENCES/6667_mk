04/11/2011
Линда Карадаку за Southeast European Times во Приштина -- 04.11.11
ЕУ сака српските и косовските преговарачи да се вратат на преговарачката маса во Брисел, а земјата-кандидатка за ЕУ Србија се чини дека има малку избор по ова прашање.
Комесарот за проширување, Штефан Филе, изјави за српскиот весник Политика: „Европската комисија препорача Србија да добие статус на [кандидат за ЕУ] без никакви дополнителни услови, очекувајќи Белград да ги продолжи разговорите со Приштина и да почне искрено со спроведување на договорите постигнати досега“.
Српскиот државен секретар за Косово, Оливер Ивановиќ, вели дека гледа решение само во преговорите, додавајќи дека ако Косово не е подготвено, треба да интервенираат и ЕУ и Соединетите Американски Држави.
„Подготвени сме за разговори во секое време, на секое место, 24 часа на ден, но само ако бидеме третирани како еднакви партнери“, рече за SETimes градоначалникот на Северна Митровица, Крстомир Пантиќ.
Портпаролката на ЕУ, Маја Кочијанчиќ, изјави за SETimes дека дијалогот меѓу Приштина и Белград треба да ги реши практичните проблеми на теренот, за да може двете страни да се придвижат кон членството во ЕУ.
„Ако говориме за територии, веруваме дека не треба да има веќе промени на границите во Западен Балкан. 
Затоа, тоа е нешто на што инсистира ЕУ“, рече Кочијанчиќ.
„Косовските власти се тие што треба да ги финализираат [деталите на стратегијата], но има некои елементи што мора да бидат таму“, рече Кочијанчиќ, без да образложи.
Унијата побара од Косово да изготви сеопфатна стратегија за северот, на што косовските власти одговорија со формирање координативна канцеларија за северот.
Последниот извештај на канцеларијата, што на SETimes му го даде нејзиниот шеф, Илбер Хиса, вклучува информации за српски спонзорираните институции на северот. 
Овие т.н. 
паралелни структури се голем дел од проблемот.
Извештајот истакнува дека иако косовската полиција оперира на северот, тие немаат целосна надлежност. 
„Истата нема функционален суд, [што резултира со] граѓани кои се збунети меѓу чувството на политичко-етничка лојалност и потребата за достоинствен живот, владеење на правото и економска благосостојба.“
Организираниот криминал останува голем проблем, како и финансиските тешкотии. 
Извештајот ја истакнува потребата за економски развој на северот, како начин за напред.
Косовскиот вицепремиер Хајредин Куци вели дека Приштина сака да стори повеќе од воспоставување владеење на правото на северот. 
Истата сака да ја направи областа „атрактивна“ за Србите таму, што значи помош и поддршка.
„Како резултат на ситуацијата таму, 12 години по ред не сме во можност да й понудиме [на областа] патна инфраструктура, училишта, економска помош или друг развој, како што е земјоделството, кое е нешто што нé оддалечува од нив“, рече Куци за косовските медиуми.
Тој додаде дека „отстранувањето“ на криминалците и барикадите се првите работи што треба да се направат, без да им се наштети на невините граѓани.
Ивана Јовановиќ во Белград придонесе за овој натпис.
