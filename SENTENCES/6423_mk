15/11/2011
Линда Карадаку и Игор Јовановиќ за Southeast European Times во Приштина и Белград – 15.11.11
Медиумите во Косово минатата недела објавија дека Белград и Приштина постигнале договор за заедничка административна контрола на северната граница, иако ова не е официјално потврдено.
Локалните Срби, пак, веќе навестија дека ќе се спротивстават.
Планот, како што јави дневниот весник Коха Диторе во петокот (11-ти ноември) ќе вклучува заеднички патроли на косовските, српските и ЕУЛЕКС цариници и полицајци.
Според главната косовска преговарачка Едита Тахири -- која е и заменик-премиер на земјата -- можностите за една таква соработка биле дискутирани со олеснувачот на ЕУ, Роберт Купер, за време на разговорите во Приштина минатата недела.
Шефот на белградскиот преговарачки тим, Борислав Стефановиќ, минатиот месец побара од Купер да й претстави предлог за интегриран граничен менаџмент на косовската страна.
Србија има намера истиот да ги покрива само административните премини Јариње и Брњак, но олеснувачот на ЕУ, наводно, го проширил, вклучувајќи ги сите шест административни премини со централна Србија.
„Да, предлогот на Купер ни беше официјално предаден, и истиот предвидува интегриран менаџмент на границите.
Консултациите за неговото практично спроведување ќе продолжат“, рече за SETimes Висар Ксани, портпарол на Тахири.
Тахири изјави за косовските медиуми дека идејата е прифатлива бидејќи тоа ќе значи договор меѓу две суверени држави и во согласност со косовскиот устав.
„Не гледам тешкотии за спроведувањето на овој договор бидејќи Косово има единствен царински систем и граничен менаџмент.
Според моделот на ЕУ за интегриран граничен менаџмент, двете држави што ќе се одлучат за ваква соработка, работат под јурисдикција на своите држави.
Според тоа, двете ги спроведуваат своите закони“, весникот Епока е Ре ја цитираше нејзината изјава.
Но, претставницитре на косовскитре Срби велат дека ќе го отфрлат секој план кој би значел претворање на премините во државна граница.
„Поентата е дека ние не сакаме административните линии да се претворат во царини и т.н. државни премини.
Тоа е суштината на борбата на овој народ и секоја опција која предвидува косовска царина е неприфатлива за нас“, рече градоначалникот на Зубин Поток, Славиша Ристиќ.
Српскиот државен секретар во Министерството за Косово, Оливер Ивановиќ, рече дека мислењето меѓу Србите на северот е скоро едногласно.
„Сигурен сум дека 99 отсто од Србите од северно Косово се против овој предлог, и јас се прашувам како ќе го спроведеме.
Но, исто така, сигурен сум дека нема да има поделби меѓу Белград и косовските Срби“, рече тој.
Портпаролот на шефицата за надворешна политика на ЕУ, Кетрин Ештин, говореше за континуираните напори за решавање на пограничниот проблем.
„Во тек се контакти за изнаоѓање решение и отпочнување нов круг дијалог што е можно поскоро“, рече за SETimes портпаролката Маја Кочијанчиќ.
Основачот на Трансконфликт, Јан Банкрофт, рече дека предлогот за интегрирано управување со премините претставува чекор напред во вистинската насока.
Сепак, тој додаде дека тоа не го решава чувствителното прашање на царината.
„Интегрираното управување со премините -- зборот „граница“ нема да биде споменат, освен од страна на Приштина и Квинтата -- сигурно ќе ја подобри соработката меѓу трите страни [ЕУЛЕКС е третата страна], што ќе помогне во справувањето со проблемот на шверцот“, рече тој.
„Србите на северот, чиј легитимен став беше во голема мера игнориран во текот на преговорите, со што беше уште повеќе разгорена нивната огорченост, ќе продолжат да го отфрлаат присуството на секој косовски цариник и наплаќањето даноци“, рече Банкрофт.
„Според тоа, блокадите ќе продолжат.
Евентуалната јасната решеност да не се наплаќаат царински давачки за стоката што се користи на северот може да биде прифатлива за Србите, што би овозможило смирување на актуелната ситуација.“
