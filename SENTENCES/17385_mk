28/02/2007
ПРИШТИНА, Косово, Србија -- Претседавачот на ОБСЕ, шпанскиот министер за надворешни работи, Мигуел Ангел Моратинос, во вторникот (27-ми февруари) го потврди долгорочниот ангажман на организацијата во Косово, без оглед на идниот статус на покраината.
Неговите разговори со претседателот Фатмир Сејдиу и претставниците на различни етнички заедници уследија по сличните такви разговори во понеделникот со водачите во Белград.
Моратинос ги повика сите да се воздржат од насилство и да му пристапат конструктивно на актуелниот процес на решавање на статусот.
Во меѓувреме, во Белград, околу 20.000 луѓе се собраа во вторникот пред Американската амбасада за да го искажат својот протест во врска со предлогот за решението на претставникот на ОН Марти Ахтисари.
Демонстрантите, од кои повеќето беа Срби од Косово, бараа покраината да остане дел од Србија.
Демонстрантите, исто така, побараа од Русија и Кина да го искористат своето право на вето во Советот за безбедност на ОН против каква било резолуција која би го направила Косово независно.
Разговорите помеѓу белградската и приштинската делегација продолжија во средата во Виена, овојпат фокусирајќи се на верското и културното наследство во Косово.
Разговорите во вторникот за децентрализацијата не резултираа со договор.
(Блиц, Данас, Политика - 28/02/07;
веб-страница на ОБСЕ, Бета, Б92, Танјуг, РТС, АП, Ројтерс - 27/02/07)
