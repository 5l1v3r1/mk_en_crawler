25/06/2010
Сиромаштијата е зголемена на континентот во изминатава година, сметаат 60 отсто од Европејците, според истражувањето на Еуробарометар за социјалното влијание на светската финансиска криза, објавено во вторникот (22-ри јуни).
Во Грција, 85 отсто од луѓето веруваат дека станале посиромашни во споредба со изминатата година.
Следи Бугарија со 82 отсто, додека 72 отсто во Романијa сметаат дека нивната состојба се влошува.
Во Кипар, 66 отсто од испитаниците искусиле криза во нивната финансиска состојба во текот на изминатите 12 месеци.
Авио-компанијата за економски летови „Изи џет“ почна со работа во Косовo на 19-ти јуни.
Првото повратно патување беше од Базел, Швајцарија, за Приштина.
Линијата ќе работи четирипати неделно, и се очекува да опслужи 20.000 патници до крајот на октомври.
Српскиот премиер Мирко Цветковиќ отвори нова фармацевтска фабрика во централата Галеника во Земун во понеделникот (21-ви јуни).
Инвестицијата чини повеќе од 50 милиони евра и ќе создаде 150 нови работни места.
Годишниот капацитет на новата фабрика е околу 2 милијарди таблети и 100 милиони капсули, што треба двојно да го зголеми вкупниот производен капацитет на производителот на лекови.
Хрватската премиерка Јадранка Косор и нејзиниот руски колега Владимир Путин ја потврдија билатералната економска соработка за време на состанокот на 19-ти јуни во Москва.
Косор рече дека очекува парламентот наскоро да го усвои законот за учеството на Хрватска во проектот Јужен тек.
Гасоводот ќе пренесува гас од Русија преку Црното Море за Централна Европа.
За време на престојот во Москва, Косор отвори канцеларија на хрватската Стопанска комора.
Maкедонскиот претседател Ѓорге Иванов и неговиот чешки колега во посета на земјата, Вацлав Клаус, присуствуваа на македонско-чешкиот бизнис форум во вторникот (22-ри јуни) во Скопје.
Тие се согласија на понатамошен развој на билатералните врски.
На маргините од форумот, беше потпишан договор за воспоставување македонско-чешки бизнис совет.
Хрватското нафтено претпријатие ИНА и унгарското МОЛ открија значителни количини природен гас во полето Залата-Дравица на хрватската страна од договорната област Подравска Слатина-Залата, објави ИНА во средата (23-ти јуни).
Заедничкиот проект за истражување на басенот Драва започна во 2006 година.
Двете претпријатија имаат еднакви удели од 50 отсто и ги делат трошоците и производството.
Tурскиот министер за труд и социјална безбедност Омер Динчер во средата (23-ти јуни) ги откри деталите од новата програма за обука.
Проектот, кој ќе се спроведе во 111 центри во 81 турска провинција, има за цел зголемување на ефикасноста на професионалната обука за вработените во индустрискиот сектор, зајакнувајќи го пазарот на труд.
Романската влада одобри итен декрет во средата (23-ти јуни) кој ќе го зголеми уделот на профитот кој државните претпријатија мора да го дадат во јавниот буџет, и ќе воведе нови даноци за поединците.
Според новите правила, државните фирми мора да се откажат од најмногу 90 отсто од својот профит за буџетот, во споредба со сегашните 50 отсто.
Ваучерите за храна, детските додатоци и парите за одмори ќе бидат оданочени со 16 отсто.
Данокот што може да се одбие за производите на интелектуалната сопственост ќе биде намален од 40 на 20 отсто, во обид за избегнувањата на даночното затајување.
Мерките се дел од владините антикризни напори.
(Разни извори -- 18/06/10-25/06/10)
