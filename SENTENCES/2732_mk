07/02/2006
Од Зоран Николовски за Southeast European Times во Скопје – 07/02/06
Олеснувањето на визниот режим, зголемувањето на бројот на стипендиите за студентите, регионалното училиште за јавна администрација и формирањето на слободна зона во Југоисточна Европа (ЈИЕ) беа помеѓу предлозите на Европската комисија наведени во извештајот објавен на 27-ми јануари. 
И покрај тоа што земјите од ЈИЕ ги поздравија поголемиот број од идеите, предвидената зона на слободна трговија предизвика полемики.
За визните олеснувања - клучна грижа во голем број балкански земји - ќе биде преговарано со секоја земја одделно, почнувајќи со Македонија, се вели во извештајот на ЕК насловен како „Западен Балкан на патот кон ЕУ: Консолидирачка стабилност и растечка благосостојба“.
Првите чекори, според ЕК, ќе вклучуваат олесување на процедурите за апликација, елиминирање на трошоците за издавање на виза и одобрување на повеќекратен влез. 
За време на првата фаза овие привилегии ќе важат за студентите и учениците.
ЕК, исто така, повикува на формирање на локален режим на граничниот сообраќај на надворешните граници кон земјите на ЕУ. 
Жителите на граничните региони, вклучувајќи ги и границите на ЕУ со земјите од Западен Балкан, би можеле да ја преминуваат границата со локални сообраќајни дозволи, без да им се бара виза. 
Формалното усвојување на предлогот од страна на Европскиот парламент и Советот се очекува овој месец.
Другиот клучен предлог - за формирање на регионална зона на слободна трговија - беше критикуван од страна на Хрватска, која тврди дека таа би можела да доведе до обновување на Југославија, без Словенија, но со Албанија во својот состав.
Предложениот Трговски договор на Југоисточна Европа би значел замена на постојниот Централноевропски договор за слободна трговија (ЦЕФТА), кој ги вклучува Романија, Хрватска и Романија. 
Две членки, Бугарија и Романија, ќе ја напуштат организацијата откако ќе пристапат во ЕУ. 
Македонија е во последната фаза на влезот во ЦЕФТА.
Како алтернатива на создавањето нова зона, Хрватска ја предложи можноста за проширување на ЦЕФТА. 
ЕУ и Пактот за стабилност беа восприемчиви за идејата, истовремено предупредувајќи дека 15-годишните трговски правила на ЦЕФТА ќе мора да се подобрат.
Предлогот на ЕК, според македонската вицепремиерка Радмила Шеќеринска, не се однесува на формирање на царинска унија, туку на поттикнувањето на слободната трговија. 
Дали тоа ќе биде преку ЦЕФТА или преку некои други договори, тоа би било од корист за сите, додаде таа.
Извештајот на ЕК предлага и други мерки за помош. 
Комисијата го продолжи процесот на менаџирање на малите претпријатија во рамките на Европската повелба за три години - оваа година се очекува истиот да донесе 60 милиони евра. 
Средствата ќе бидат наменети за неодамна формираниот Европски фонд за Југоисточна Европа.
Покрај тоа, бројот на стипендиите за студентите и постдипломците и учениците ќе биде зголемен, а ќе биде формиран и Регионален факултет за високо образование и јавна администрација.
