19/05/2010
Од Бојана Миловановиќ за Southeast European Times во Белград -- 19/05/10
Научниот сектор во Србија доби поттик, благодарение на заемот од 200 милиони евра од Европската инвестициска банка (ЕИБ).
Парите, кои треба да помогнат во надминувањето на последиците од светската економска криза, беа одобрени во март и беа ставени на располагање овој месец.
Ова е најголема инвестиција во секторот во изминативе 30 години.
Парите ќе одат за купување нова опрема, реновирање на дотраените научни објекти во Србија и изградба на потребната инфраструктура.
Целта е да се искорени тековниот одлив на мозоци и да се охрабри враќањето на научниците кои веќе заминаа.
„Ова е првиот заем што ЕИБ го одобри за научни инвестиции и технологија во Србија и Западен Балкан, што може да го отвори патот за слични иницијативи“, рече заменик-претседателот на ЕИБ Дарио Сканапеко.
„Овие пари се само прв во серијата проекти што ЕИБ ги финансира за да й помогне на Србија да се бори против економската криза и да го поддржи нејзиниот пат кон ЕУ.“
„Ќе обезбедиме пари што ќе овозможат старите проекти, кои се моментно во лоша состојба, да станат клучна инфраструктура, рече српскиот вицепремиер Божидар Ѓелиќ, наведувајќи ја Ботаничката градина и изградбата на нова зграда за белградскиот електро-машински факултет како проекти што ќе се финансираат.
„Исто така, има можност да се изградат кампуси за еколошка заштита во националниот парк Кошутњак, да се обнови зградата на Универзитетското претседателство во Нови Сад, да се изгради ИТ инкубатор во Ниш и да се отвори центар на матични ќелии во Крагуевац, кој ќе биде на исто рамниште со европските“, рече тој.
Ќе бидат изградени околу 1.000 станови за научници и нивните семејства.
Заемот на ЕИБ, исто така, ќе ја финансира изградбата на голем регионален објект за биомедицина во рамките на Клиничкиот центар во Белград, и отворањето на Центар за промовирање на науката.
Претседателот Борис Тадиќ вели дека договорот за заем, потпишан на 4-ти март, е една од најважните инвестиции што се досега направени за економскиот развој на Србија.
„Инвестираме во иднината, во развојот на Србија.
Горд сум што имавме храброст да ја донесеме оваа одлука во најлош момент“, рече Тадиќ, алудирајќи на економската криза.
Државата планира да инвестира околу 220 милиони евра во текот на следните пет години, со дополнителни средства од државниот буџет, предпристапните фондови на ЕУ, Европската банка за реконструкција и развој и Развојната банка на Советот на Европа.
