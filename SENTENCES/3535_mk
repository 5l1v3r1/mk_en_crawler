11/04/2007
(ХИНA - 11/04/07;
AП, УПИ, ДПА, Макфакс, Белата куќа, Вашингтон фајл, американскиот Стејт департмент - 10/04/07)
Американскиот претседател Џорџ В. Буш потпиша закон со кој се потврдува поддршката на неговата земја за прием на Албанија, Хрватска, Грузија, Македонија и Украина во НАТО, објави Белата куќа во соопштението од вторникот (10-ти април).
Актот на НАТО Слобода на консолидирањето 2007, исто така, ги отвора вратите за доделување нова американска помош на петте земји во текот на фискалната година 2008.
На својот самит во Рига во ноември 2006 година Алијансата јасно стави до знаење дека земјите што ги исполниле политичките и воените услови за членството, може да очекуваат покана за влез во пактот од 26 нации за време на неговиот самит во 2008 година.
Албанија, Хрватска и Македонија, кои ја потпишаа Јадранската повелба поддржана од САД во мај 2003 година и учествуваат во Акциониот план за членство на НАТО (МАП) од 2002 година, придонеле со вкупно 300 војници во Меѓународните сили за помош на безбедноста во Авганистан, предводени од Алијансата.
НАТО започна интензивен дијалог за членство со Украина и Грузија во 2005, односно 2006 година, но ниту една од нив сé уште не добила МАП.
Грузија учествува со 850 војници во Мултинационалните сили-Ирак, предводени од САД, и планира да испрати дополнителни 1.550 војници, додека Украина ја заврши својата улога во операцијата во декември 2005 година.
„Во зависност од нивното континуирано спроведување на демократските, одбранбените и економските реформи и нивната подготвеност и способност за исполнување на обврските од членството во НАТО и јасното изразување на националната намера тоа да се стори, Конгресот повикува на благовремен прием на Албанија, Хрватска, Грузија, Македонија и Украина во Организацијата на Северноатлантската повелба за унапредување безбедноста и стабилноста во Европа“, пишува во Актот на НАТО Слобода на консолидирањето 2007.
Законот, претставен на 6-ти февруари од страна на сенаторот на Индијана, Ричард Лугар, републиканец во Комитетот за надворешни односи, беше одобрен од Сенатот на 16-ти март и од страна на Претставничкиот дом на 26-ти март.
Истиот стапи на сила по одобрението на Буш во понеделникот.
„Од крајот на Студената војна, НАТО се развиваше со цел да ги исполни новите безбедносни потреби на 21-виот век“, рече Лугар додека го претставуваше актот.
„Ако НАТО сака и понатаму да биде водечки безбедносен сојуз и да им служи на одбранбените интереси на своето членство, мора да продолжи да се развива и тој развој мора да вклучува проширување.“
При одобрувањето од страна на Сенатот на легислативата, Лугар ги пофали Албанија, Хрватска и Македонија за нивниот напредок во спроведувањето на голем број демократски, економски и воени реформи за НАТО.
„Јас сметам дека членството во НАТО на овие пет земји ќе биде успех за Европа, НАТО и САД, продолжувајќи го проширувањето на зоната на мир и безбедност“, рече сенаторот.
Трите балкански земји и двете поранешни советски републики сега ќе може да примат помош во висина од 42 милиони американски долари во рамките на Актот на учество на НАТО од 1994 година, закон создаден да ја олесни американската помош за членството во НАТО, како и помошта за безбедноста што се доделува од буџетот за 2008 година, објави во вторникот Вашингтон фајл.
Минимизирајќи ја руската загриженост за безбедноста во врска со можниот пристап на Грузија и Украина во НАТО, американскиот државен секретар Кондолиза Рајс вели дека Москва треба, наместо тоа, да ги поддржува заложбите за членство на своите соседи.
„Ние силно веруваме дека мрежа на силни, демократски, независни држави што растат и просперираат и поради тоа се стабилни, ќе биде корисна, а не штетна за Русија“, й рече таа на групата странски новинари во вторникот.
