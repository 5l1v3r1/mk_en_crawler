26/04/2013
Линда Карадаку и Игор Јовановиќ за Southeast European Times во Приштина и Белград -- 26.04.13
Водачите во Приштина и Белград ги повикаа Србите што живеат во северно Косово да го прифатат историскиот договор кој им овозможува на двете земји да го следат патот кон ЕУ.
„Ги повикувам косовските Срби да се обединат и да го спроведат договорот, бидејќи не можеме без нашиот народ, ниту нашиот народ може без својата држава.
Очекувам да се договориме и обединиме со Србите од северно Косово, а не да се делиме“, рече српскиот вицепремиер Александар Вучиќ во вторникот (23-ти април).
Косовскиот министер за надворешни работи, Енвер Хоџај, се согласи.
„Спроведувањето на договорот нема да биде лесно;
свесни сме дека живееме на Балканот и дека Србија не ја промени многу својата позиција во однос на Косово, но фактот дека Косово и Србија потшишаа билатерален и државен договор е промена во српската политика кон Косово, тоа е прифаќање на независната косовска држава“, рече Хоџај за SETimes.
Хоџај рече дека косовските институции, вклучително и КФОР и ЕУЛЕКС, ќе мора да заземат став во однос на спроведувањето на договорот, особено поради тоа што водачите во Северно Косово повикуваат на референдум за договорот и усвоија декларација за формирање собрание на автономната покраина Косово, кое ќе го спроведува српскиот устав.
Градоначалникот на Звечан, Драгиша Миловиќ, изјави за српските медиуми дека преговарачкиот тим на Белград „донесе одлука за косовските Срби, без да ги праша нив“.
Марко Јакшиќ, водач на Србите од северно Косово, ги обвини српските власти за предавство и најави дека Србите од северно Косово ќе се обидат да го спречат спроведувањето на договорот преку „протести, блокади на патиштата и со бојкот на локалните избори во согласност со косовскиот систем“.
„Ќе се обидеме да го прeселиме отпорот од северно Косово во Белград, бидејќи предавството не е во Косово, туку во главниот град на Србија.
Борбата за гол опстанок ќе ја водиме повеќе во Белград отколку во Косово, бидејќи главната опасност за нас не доаѓа од Приштина или од Брисел, туку од Белград“, рече Јакшиќ за белградски B92.
Косовскиот вицепремиер Хајредин Куци рече дека Приштина има план за спроведување на договорот.
Косовската новинска агенција Indeksonline ја цитираше изјавата на Куци дека ќе има дијалог за координирање на косовскиот план со планот од Србија.
Според Драган Поповиќ, аналитичар во Белградскиот политички центар, српската влада има силно влијание врз политичките претставници во северно Косово.
„Голем дел од српските безбедносни сили во тој дел од Косово се во контакт со водачите во северно Косово, што би требало да овозможи спроведување на договорот.
Сепак, не можеме да го исклучиме можното сценарио српските водачи да одлучат да дејствуваат независно“, рече Поповиќ за SETimes.
„Очекувам спроведувањето да биде тешко, но реално.
Не очекувам некакво сериозно насилство“, додаде Поповиќ.
Ментор Врајоли, безбедносен аналитичар во Косовскиот центар за безбедносни студии, рече дека реакцијата на локалните српски водачи можеше да се очекува и дека прогласувањето регионален локален парламент на северот е без законски импликации.
„Најверојатно, тоа нема да биде поддржано од ниедна одлучувачка страна.
Но, во еден период може да создаде тензии на теренот“, рече Врајоли за SETimes.
Како треба Белград и Приштина да ги охрабрат косовските Срби да го прифатат договорот од Брисел?
Кажете ни го вашето мислење во делот за коментари.
