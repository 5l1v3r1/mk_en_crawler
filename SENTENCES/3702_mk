26/12/2007
Од Наташа Радиќ за Southeast European Times во Загреб –26/12/07
Девет земји-членки на ЕУ, меѓу кои и Унгарија и Словенија, станаа дел од Шенген визната зона во петокот (21-ви декември). 
Сега граѓаните на овие две земји ќе можат да патуваат без пасош во оваа зона. 
Истовремено, овој чекор значи воведување на нови процедури за патниците од Хрватска, најзападната земја која ќе граничи со блокот.
Жителите на Хрватска се уште ќе можат да патуваат во Словенија користејќи ги само нивните лични карти, како и досега. 
Меѓутоа, сега тие мора да пополнат посебна карта со лични податоци, како и да добијат печат од граничната контрола. 
Досега овој процес се одвива без проблеми и властите велат дека немало доцнење или технички проблеми.
Некои локални жители кои живеат во близина треба да ја минуваат границата секој ден, заради работа или други причини. 
Тие добија посебни клучеви со кои можат да ги минуваат рампите за влез или излез од нивната земја. 
Околу 700 клучеви им беа дадени на жителите на Хрватска; дури и повеќе добија Словенците.
На граничните премини, направени се различни ленти за жителите на земјите од ЕУ, жителите на земјите кои не се членки на ЕУ и за жителите на Хрватска. 
За да се подготви за влезот на соседната земја во Шенген зоната, хрватските погранични и царински служби мораа да воведат голем број реформи, доведувајќи го контролниот систем во согласност со шенген стандардите. 
Беа поставени скенери за отпечатоци, камери и нов компјутерски систем со цел полицијата да може лесно да го идентификува и потврди идентитетот на патниците.
Хрватска, исто така, се граничи со уште една нова членка на шенген зоната, Унгарија. 
Но, сообраќајот низ Словенија е далеку погуст бидејќи главните сообраќајници од Југоисточна Европа поминуваат оттука. 
Според официјалните податоци, над 55 милиони луѓе поминуваат низ хрватско-словенската граница секоја година.
Како сосед на овие шенген земји, Хрватска ќе стекне искуство кое ќе и помогне во нејзиниот обид за членство во ЕУ. 
Земјата очекува да влезе во блокот до 2009-та година, како и да стане следна членка на шенген зоната. 
Кога тоа ќе се случи, новите стандарди воведени сега на северната и западната граница ќе бидат проширени на јужната и источната.
