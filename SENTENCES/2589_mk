15/11/2005
Од Антонио Прленда за Southeast European Times во Сараево – 15/11/05
Шефовите на државите Босна и Херцеговина (БиХ), Хрватска и Србија и Црна Гора се состанаа во Сараево на 7-ми ноември, на разговори во врска со подобрувањето на меѓудржавните односи во рамките на „Дејтонскиот триаголник“.
Тоа беше 11-тиот состанок на Игманската иницијатива, движење во кое учествуваат 140 невладини организации од трите земји.
„Десет години по Дејтон - Следните чекори на соработката“, беше темата на состанокот, кој заврши со заедничка изјава во која се препорачуваат измени на Дејтонскиот договор од 1995 година, со кој беше ставен крај на меѓуетничкиот конфликт во БиХ.
Плановите хрватскиот претседател Стипе Месиќ, претседателот на Србија и Црна Гора Светозар Маровиќ и членот на Претседателството на БиХ да го потпишат, сепак, пропаднаа, бидејќи страната на босанските Срби се спротивстави на текстот.
Канцеларијата на Борислав Паравац, членот на трипартитното Претседателство од босанските Срби, издаде изјава со остар тон, во која се вели дека резолуцијата содржи „политички ставови за иднината на БиХ кои се сосема нереални и не ја изразуваат волјата на целиот народ и практично претставуваат целосно укинување на уставната структура на БиХ“.
Според Игманската резолуцијата Дејтонскиот договор се однесувал на специфичната ситуација во тоа време, која е сега минато, и потребни се промени за градење на „траен и праведен мир“.
„Договорот си го има своето место во историјата и ние не треба да губиме време дебатирајќи околу тоа дали треба да го менуваме или не“, се вели во нацрт-изјавата.
„Секојдневната реалност го надмина договорот, така што нам ни треба да побараме нови форми и рамки за посоодветен, фунционален и современ пристап кон потребните на граѓаните на БиХ и новата политичка реалност“, се додава во истата.
И покрај тоа што состанокот заврши без церемонија на потпишување, тој претставуваше можност шефовите на државните кои присуствуваа на истиот да ја потврдат својата посветеност на градењето на врските.
Маровиќ и Месиќ изразија желба да видат една функционална и мултиетничка БиХ во постдејтонскиот период.
Водачите се согласија дека каква било промена на Дејтонскиот договор мора да се случи во самата БиХ.
„Дејтонскиот договор беше единствено можно решение во тоа време“, рече Месиќ.
„Но, тој не е добра основа за воспоставување на траен мир и стабилност, бидејќи во истиот се прифаќаат некои цели кои беа исполнети преку војна.“
„Дејтонскиот договор мора да биде проверен од граѓаните и институциите на БиХ и нејзините ентитети“, рече Маровиќ.
Игманската иницијатива беше инспирирана од група интелектуалци кои му пркосеа на насилството од балканските конфликти и патуваа до Сараево преку планината Игман, како знак на солидарност со населението во главниот град, кое беше под опсада.
Во 2000 година интелектуалците го одржаа првиот состанок на иницијативата во Бања Лука со повик за соработка и пријателство помеѓу земјите - потег кој им овозможи предност во однос на владите што беа тогаш на власт.
