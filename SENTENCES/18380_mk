11/05/2007
ЊУЈОРК, САД -- Членовите на Советот за безбедност на ОН се состанаа во четвртокот (10-ти мај) на разговори во врска со извештајот на белгискиот амбасадор Јохан Вербеке во врска со мисијата за утврдување на фактите на Советот за безбедност во Приштина и Белград, на крајот од минатиот месец.
Генерално, Вербеке ја опиша ситуацијата во Косово како стабилна, но кревка.
Тој истакна дека косовските Албанци се сигурни во исходот на процесот на решавање на статусот, додека српското малцинство останува многу загрижено.
И покрај тоа што членовите на Советот се согласија околу потребата за ставање крај на состојбата на статус кво во покраината, тие претставија контрадикторни предлози.
Рускиот амбасадор Витали Чуркин предложи продолжување на разговорите помеѓу Приштина и Белград, додека американскиот амбасадор Залмај Калилзад рече дека планот на претставникот на ОН Марти Ахтисари претставува најостварливо решение.
САД и клучните европски земји во петок ќе поднесат нацрт-резолуција до Советот за безбедност, која предвидува меѓународно надгледувана независност за Косово.
(РФЕ, РТК, Телеграфи, РТС, Танјуг, Б92, АП, соопштение за печатот на ОН - 10/05/07)
