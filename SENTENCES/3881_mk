14/01/2008
Од Наташа Радиќ за Southeast European Times во Загреб -- 14/01/08
По првата седница од изборите на 25-ти ноември, парламентот во саботата (12-ти јануари) й ја даде својата поддршка на новата коалициска влада на премиерот Иво Санадер.
Осумдесет и двајца пратеници ја поддржаа владата на Санадер, додека 62 гласаа против.
„Се соочуваме со период за време на кој Хрватска може да ги оствари своите стратешки цели“, им рече Санадер на пратениците.
Тој рече дека негови приоритети се:
економскиот раст, влезот на Хрватска во ЕУ и во НАТО и спроведувањето на реформите.
Новата влада има 15 министри -- двајца повеќе од претходната -- и четворица вицепремиери.
Повеќето министери во претходната влада на Санадер ги задржаа своите позиции.
Всушност, владејачката Хрватска демократска заедница (ХДЗ) ги доби сите портфолија освен две министерства и двајца вицепремиери.
По повеќе од еден месец преговори, Санадер излезе со релативно силна позиција.
И покрај тоа, опозициските социјалдемократи (СДП) жестоко го критикуваа, како што го нарекоа, „очигледното политичко пазарење за функции и фотелји“.
За првпат еден етнички Србин е назначен за вицепремиер.
Тоа е Слободан Узелац од Независната српска демократска партија (СДСС).
Узелац ќе биде задолжен за економскиот развој, реконструкцијата и враќањето на бегалците.
Ѓурѓа Адлешиќ, претседателка на социјал-либералите, е една од замениците на премиерот.
Социјал-либералите, исто така, го добија Министерството за туризам, со кое ќе раководи Дамир Бајс.
Божидар Панкретиќ, од Хрватската селска партија, ќе биде новиот министер за земјоделство.
Поранешната министерка за надворешни работи, не доби втор мандат.
Таа е заменета од ѕвездата што доаѓа на ХДЗ, Горан Јандроковиќ.
Аналитичарите се согласуваат дека Санадер, најверојатно, ќе се соочи со потежок втор мандат.
Опозицијата е посилна и покохерентна отколку за време на неговиот претходен мандат.
Новиот водач на СДП, Зоран Милановиќ, е млад, жесток и елоквентен.
Милановиќ веднаш одговори на отвореното обраќање на премиерот.
Тој рече дека ЕУ веќе ја предупреди Хрватска во неколку прилики дека реформскиот процес на земјата не се одвива непречено и дека има празнини -- особено во судските реформи и борбата против корупцијата -- што мора да се решат.
Санадер и неговата влада имаат „листа на добри желби“, рече претседателот на СДП.
