11/10/2012
Мухамет Брајшори за Southeast European Times во Приштина -- 11.10.12
Косовската влада потпиша договор со шест најголеми банки што работат во Косово за земјоделски кредитен гаранциски фонд, кој ќе им овозможи на земјоделците да подигаат кредити и ќе ја ублажи перцепцијата за земјоделството како високоризичен сектор.
Фондот, поддржан од УСАИД, ќе го олесни гаранцискиот кредит од 20 милиони евра за земјоделците.
„Земјоделските кредити беа ,препреката’ за развојот на земјоделскиот сектор. 
Овој фонд дава можност за активирање на финансиските ресурси и многу поголемо инвестирање во земјоделскиот сектор“, рече заSETimesАдил Бехрамај, портпарол на Министерството за земјоделство.
Претходно земјоделците имаа тежок пристап до банкарските кредити, а оние што добиваа кредити имаа годишна каматна стапка од 22 отсто.
Земјоделските кредити сочинуваат 3,6 отсто од вкупниот обем на кредити, или 40 милиони евра.
Бехрамај рече дека фондот е еден од неколкуте чекори што треба да се преземат за да се помогне во развојот на земјоделството.
„Тој треба да го олесни пристапот на земјоделците до земјоделски кредит, [да овозможи] дополнително гаранциско покривање од 50 отсто, да го изедначи третманот со другите сектори, [да овозможи] поволна политика на каматните стапки и да го прошири портфолиото на земјоделскиот сектор“, рече Бехрамај.
Целта на Дирекцијата за кредитен развој на УСАИД е да го охрабри зголеменото кредитирање на банките за недоволно покриените сектори, како што е земјоделството, кое банките може да го сметаат за премногу ризично, според Таиша Џонс, претставничка на УСАИД за Косово и Албанија.
Дирекцијата им дава на учесничките банки делумна кредитна гаранција од 50 отсто, за да ја минимизира загриженоста за евентуален прекумерен ризик за ваквите сектори.
„Откако банките ќе увидат дека кредитирањето за ваквите недоволно покриени сектори не е толку ризично колку што првично се сметало, банките вообичаено издаваат дополнителни кредити за ваквите сектори откако ќе заврши програмата“, рече Џонс заSETimes.
Џонс рече дека Дирекцијата мобилизирала 1,9 милијарди американски долари во вид на дополнителен кредит за кредиторите во 70 земји низ целиот свет, вклучително и на Балканот.
„Кредитните гаранции УСАИД ги користи во најразлични сектори, вклучително во малите и средните претпријатија, земјоделството, микрофинансирањето, домувањето, водата, инфраструктурата, енергијата, образованието, здравството и животната средина“, рече таа.
Висината на кредитите варира меѓу 5.000 и 250.000 евра.
УСАИД, исто така, го поддржува земјоделскиот сектор на Косово преку проектот Нови можности за земјоделството.
„Проектот дава техничка помош за земјоделците и преработувачите на храна, за да можат да станат поконкурентни, со што би се зголемила продажбата и би се намалил увозот на странски земјоделски производи кои може да се одгледуваат во Косово“, рече Џонс.
Во изминатата деценија УСАИД обезбеди слична техничка помош за Хрватска, Босна и Херцеговина, Црна Гора, Србија, Албанија и Македонија.
„Во минатото кредитите кои ги подигавме само ни наштетуваа. 
Се надевам дека сега со ова ќе можам да инвестирам повеќе и со тоа ќе го зголемам производството на млеко. 
Тоа ќе му обезбеди на моето семејство добар извор на приходи и одржлив развој“, рече заSETimesШефќет Алшиќи, земјоделец од Приштина.
