27/02/2008
БРИСЕЛ, Белгија -- Комесарот за проширување на ЕУ, Оли Рен, потврди дека ќе биде подготвен да го потпише Договорот за стабилизација и асоцијација (ДСА) со БиХ во април, ако земјата набргу ги финализира своите полициски реформи. 
„Ова е одлична шанса ... 
и јас верувам дека водачите нема да ја испуштат“, рече Рен пред состанокот на Управниот одбор на Советот за спроведување на мирот (ССМ), кој започна во вторникот (26-ти февруари) во Брисел.
Рен, исто така, ги покани политичките водачи од БиХ да се состанат со него вo среда и четврток, за да ги расчистат преостанатите разлики во врска со пакетот полициски реформи. 
Тој, исто така, планира да го нагласи она што мора да се направи во врска со трите други услови за ДСА: целосната соработка со Трибуналот на ОН за воени злосторства, реформата на националниот радиотелевизиски сервис и реформата на јавната администрација.
Иднината на Канцеларијата на високиот претставник, чиј мандат истекува во јули, е исто така главна тема на состанокот на ССМ. 
Претставниците ќе разговараат за спроведувањето на Дејтонскиот мировен договор и ќе достават оценка за политичката ситуација во БиХ по разговорите со членовите на трипартитното претседателство и владејачката коалиција. 
(Независне новине, Дневни аваз - 27/02/08; Фена, Ројтерс, веб-страница на ОХР - 26/02/08)
