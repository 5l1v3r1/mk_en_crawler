13/04/2007
Продажбата на нови автомобили во Бугаријa се зголеми за 28,2 отсто за период од една година, во првото тримесечје од 2007 година, според податоците што ги објави бугарскиот сојуз на увозници на автомобили во средата (11-ти април).
„Тојота“ е водач на локалниот пазар, истиснувајќи го „пежо“, кој беше водач неколку години.
„Пежо“ падна на третото место, додека второто место во првото тримесечје од 2007 година го држеше „форд“.
Maкедонијa ќе врати предвреме околу 101 милион евра од долгот кон Светската банка и Европската инвестициона банка, објави премиерот Никола Груевски на 11-ти април.
Овој потег уследи по предвременото враќање во март.
Македонија се надева дека ќе биде тргната од листата на земји со просечен долг и рангирана како земја со мал долг.
Директорот на Светската банка за Tурција, Улрих Закау, рече дека банката ќе обезбеди специјални заеми ова лето за проектите насочени кон можностите за вработување и поттикнување на економската конкурентност на Турција.
Вкупниот обем на заемите сé уште не е определен, додаде Закау.
Заемите на светската банка ќе бидат одвоени од стратегијата на банката за помош на земјата.
Хрватското претпријатие за нафта и гас ИНА подигна заем од 741 милиони евра, според официјалното соопштение на Загребската берза.
Банката на Токио-Мицубиши, Бајерише ландесбанк, БНП Парибас, Ситибанк, Привредна банка Загреб и Сосиете женерал се главните финансиски институции што ќе го обезбедат кредитот, кој има период на достасување од пет години со можност за продолжување за една година.
Романскиот надворешен трговски дефицит во јануари и февруари се зголеми за 83,3 отсто на годишна основа, достигнувајќи 2,57 милијарди евра.
Официјалните претставници од Државниот институт за статистика го припишуваат зголемувањето на дефицитот на зголемениот увоз од ЕУ, како резултат на пристапот на Романија во Унијата.
Во првите два месеци од годината, извозот изнесуваше 4,36 милијарди евра, постигнувајќи годишен раст од 12,5 отсто, додека увозот се зголеми за 31,3 отсто на годишна основа, достигнувајќи 6,93 милијарди евра.
Српското претпријатие за електрична енергија ЕПС ќе инвестира 3,2 милијарди евра во различни проекти во следните три години, објави претпријатието на 8-ми април.
Најголемата инвестиција што ја планира ЕПС се однесува на завршувањето на зградата на термоцентралата „Колубара Б“, отпочнувањето на одделот на третиот генератор во термоцентралата „Никола Тесла“, како и модернизација на војводинската термоцентрала „Термоелектрана топлана“.
(Разни извори – 06/04/07-13/04/07)
