18/05/2006
Од Ерслис Селимај за Southeast European Times во Тирана -- 18/05/06
Новиот договор потпишан од албанската влада и привремените власти во Косово има за цел да ја зајакне соработката во областа на туризмот.
Албанија веќе е омилена туристичка дестинација за посетителите од Косово, додека соседната покраина -- моментно во процес на решавање на нејзиниот конечен статус -- се надева дека ќе ја изгради својата туристичка дестинација во текот на следните години.
Туризмот „е многу важен за целокупниот економски развој на Косово и јас сметам дека Косово има голем потенцијал на ова поле“, рече претставникот на УНМИК, Јоаким Рукер, на церемонијата на потпишување.
„Особено мислам на скијачкиот центар Брезовица и со нетрпение го чекам исходот од овој договор“, додаде тој.
Документот го потпишаа косовскиот министер за трговија и индустрија, Бујар Дуголи, и албанскиот министер за туризам, култура, млади и спорт, Бухар Лескај.
Истиот повикува на олеснување на посетата на Косово од страна на граѓаните на Албанија и на Албанија од страна на Косоварите -- особено во шпицот на сезоната, од 25-ти мај до 15-ти септември.
Според овој договор, туристички институции од Албанија и Косово ќе работат заедно на размена на искуство и информации, и заеднички ќе учествуваат на меѓународните саеми за туризам.
Ќе бидат преземени чекори и за промовирање на еко-туризмот и мултиетничноста.
Ние ќе разменуваме искуства во областа на туризмот и ќе работиме заеднички на создавање на најдобри услови за комуникација помеѓу граѓаните на Косово и Албанија.
Исто така, ќе организираме различни активности за поттикнување на туризмот.
Со овој договор ние ја институционализираме соработката и размената на информации во областа на економијата“, рече Дуголи.
Туристите од Косово претставуваат „добар пазар“, рече Лескај.
Тој додаде дека Албанија има многу да понуди, вклучувајќи ги и приморските атракции Велипоја, Шен Ѓини, Саранда и Ксамили.
Во текот на изминатите седум години албанските власти ги поедноставија процедурите на граничната контрола со цел да се олесни туризмот од Косово.
Владата на албанските премиер Сали Бериша прави големи заложби за унапредување на туризмот, ветувајќи дека престојната сезона ќе биде најдобра досега.
„Мораме да вложиме максимални напори“, му рече Бериша на својот кабинет претходно оваа година, повикувајќи на подобрување во туристичката инфраструктура и отстранување на пречките како што се:
прекините на струјата, загадените плажи и непостојаното водоснабдување.
