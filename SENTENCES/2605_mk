14/07/2005
Од Игор Јовановиќ за Southeast European Times во Белград – 14/07/05
Националната стратегија за пристап во ЕУ го одредува начинот на кој земјата треба да се развива на патот кон европска интеграција.
Документот, кој го подготвија експерти од неколку српски институти и факултети, го наведува севкупниот развој на Србија како главна цел, додека пристапот во ЕУ се смета како средство за постигнување на таа цел.
Во стратегијата на повеќе од 200 страници се најбројани политичките и економските задачи кои властите мора да ги преземат на патот кон пристапот.
Не е даден проектиран датум за интегрирање.
Според Милица Делевиќ-Ѓилас, една од коавторите на стратегијата, анктетите покажаа дека 65 отсто од српските граѓани го поддржуваат пристапот во ЕУ, и покрај тоа што тие признаваат дека не знаат какви промени ќе бидат потребни.
Далеку помал број ги одобрува конкретните чекори како што се намалувањето на работната сила, намалувањето на јавните трошоци, затворањето на непрофитабилните претпријатија, како и потиснувањето на таканаречената сива економија.
„Токму затоа стратегијата мора јасно да им покаже како на политичарите така и на граѓаните не само што не чека на патот до ЕУ, туку и што се очекува од нив на тој пат“, рече Делевиќ-Ѓилас.
Србија допрва треба да реши две големи прашања -- идниот статус на Косово и несигурниот опстанок на државната заедница со Црна Гора.
Стратегијата „не предвидува конкретни решенија за овие два проблеми“, рече Тања Мишчевиќ, секретар на Српската канцеларија за пристап во ЕУ.
Србија, исто така, мора да се соочи со проблемот на целосната соработка со Хашкиот трибунал.
Судот очекува Белград да екстрадира уште неколку обвинети во бегство, меѓу кои и генералот на босанските Срби од времето на војната, Ратко Младиќ.
Стратегијата препорачува постигнување на консензус во врска со потребата од соработка, но не предлага начин за постигнување на тој консензус.
„Се чини дека прашањето на соработката со Трибуналот е се повеќе работа на минатото во Србија и дека властите се решени да го затворат ова прашање“, рече Владимир Тодориќ, друг коавтор на стратегијата.
Српските власти, генерално, одбиваат да шпекулираат во врска со тоа кога Србија би можела да пристапи во ЕУ, и покрај тоа што заменик-премиерот Мирољуб Лабус рече дека тоа би можело да се случи во 2012 година „ако се се одвива според планот“.
Досега мала е загриженоста во Белград во врска со одбивањето на предлог-уставот на ЕУ од страна на холандските и француските гласачи -- настан кој според многумина ќе има потенцијално влијание врз процесот на проширување.
„Тоа нема да има влијание за нас сега, но ние сме свесни дека би можело да има последици на долгорочен план.
Затоа мораме внимателно да ја следиме ситуацијата во ЕУ“, рече Лабус.
Моменталниот приоритет на владата е започнувањето на разговорите за стабилизација и асоцијација со ЕУ, кои треба да започнат на почетокот на октомври.
Во меѓувреме, владата се залага за донесување на легислативата која ќе значи доближување на земјата до стандардите на ЕУ.
