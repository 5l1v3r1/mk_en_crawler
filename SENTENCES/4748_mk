09/12/2008
(AП, СНН, Тајмс - 09/12/08; AП, Ројтерс, АФП, Блумберг, ББС, Еуопсервер, Еуроњус, Телеграф, Дојче веле, ЕУ, прес-центар на ОН - 08/12/08)
Министрите за надворешни работи на ЕУ во понеделникот (8-ми декември) ја поздравија првата поморска операција на блокот, чија цел е заштита на бродовите кои поминуваат низ Аденскиот Залив, каде што сомалиските пирати нападнаа скоро 100 бродови само оваа година.
На 15-ти декември едногодишната мисијата на ЕУ, НАВФОР, наречена Операција Атланта, ќе ја замени армадата на НАТО од четири бродови, која моментно патролира на една од најфрекфентните бродски линии во светот. 
Флотилата на ЕУ ќе вклучи шест воени бродови и три набљудувачки авиони, со персонал од 1.200 лица. 
Осумте земји кои ќе учествуваат во операцијата се: Белгија, Велика Британија, Франција, Германија, Грција, Шведска, Шпанија и Холандија.
Британскиот вицеадмирал Филип Џонс ќе ја координира операцијата од неговото седиште во близина на Лондон, додека грчкиот комодор Антониос Папајоану ќе ги води противпиратските активности на бојното поле.
Конкретните задачи на ЕУ НАВФОР, која оперира под мандатот на ОН, вклучуваат заштита на бродовите од Светската програма за храна, како и трговските бродови кои крстарат покрај сомалискиот брег.
Таа, исто така, ќе продолжи со набљудувањето на областите во кои има опасности за поморски сообраќај и ќе ги преземе сите неопходни мерки со цел прекин на пиратството и вооружените грабежи, каде што ќе патролира.
„Правилата на ангажманот се многу обемни, со можност за искористување на сите средства кои вклучуваат сила за заштита, за спречување или за судење на сите чинови на пиратство“, рече шефот за надворешна политика, Хавиер Солана, во понеделникот. 
Сепак, судбината на секој фатен пират, останува отворено прашање.
„ЕУ ја разгледува можноста за договори со кои осомничените може да бидат однесени во трети земји кои сакаат и се во позиција да спроведат судска постапка“, рече германскиот министер за надворешни работи, Франк-Валтер Стајнмаер, за АФП.
Индија, Малезија, Русија и САД се меѓу нациите кои веќе имаат бродови што патролираат во оваа област, каде што се појави пиратството уште од јули.
Сомалиските пирати моментно го држат во заробеништво екипажот од 14 киднапирани бродови, односно вкупно 290 морнари. 
Саудискиот супертанкер „Сириус стар“ превезуваше нафта вредна повеќе од 78 милиони евра кога пиратите го совладаа неговиот екипаж минатиот месец, со што ова стана најголемиот брод киднапиран досега.
Експертите велат дека пиратите не само што ги зголемија своите напади, туку и значително ја зголемија својата оперативна зона во последниве месеци.
„Претходно пиратите напаѓаа во јужна Сомалија, но сега гледате напади на 400 до 500 милји (640 до 800 километри) оддалеченост од кениското крајбрежје ... 
и тие стигнуваат дури до Танзанија“, изјави за АФП Ноел Чунг, шеф на известувачкиот центар за пиратство при малезиското Меѓународно поморско биро.
Џонс посочи дека антипиратската мисија на ЕУ под негова команда може да постави вооружени стражари на товарните бродови кои се сметаат за потенцијална цел на киднапирање.
