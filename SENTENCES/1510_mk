30/08/2010
Археолозите кои работат на грчкиот остров Итака веруваат дека ја нашле палатата на митскиот јунак Одисеј.
Нивните надежи беа дополнително подгреани од една слика на карпа, која беше откопана неодамна на самото место, на која е насликан бродот на Одисеј.
Тимот, од Универзитетот во Јанина, рече дека пронашле остатоци од една проширена трикатна градба.
Комплексот, исто така, има и бунар од 8 век п.н.е., за кога се верува дека Одисеј владеел како крал на Итака.
Кипарскиот студент Андреас Хаџинколау ја освои првата награда на годинешниот Меѓународен студентски конгрес за медицински науки при Универзитетот Гронинген во Холандија.
Хаџинколау беше признаен за неговиот придонес во еден истражувачки проект за новите молекуларни методи за дијагноза користејќи молекуларни светилки за бактериите салмонела, антрацис и САРС вирусот.
Истражувањето беше спроведено во лабораторија за биотехнологија и молекуларна вирологија на Универзитетот на Кипар.
Косово претстави рамка за развој на својот научен сектор по 20 години застој.
Буџетот од 1 милион евра за оваа година ќе се искористи за научни истражувања, според министерот за образование, наука и технологија Енвер Хоџај, кој ги опиша приоритетите на програмата на 23-ти Август.
Центар за природни науки ќе биде изграден во српскиот град Свилајнац.
Министерот за наука Божидар Ѓелиќ и претседателот на општината Свилајнац Горица Динчиќ-Тасиќ потпишаа протокол за проектот вреден 5 милиони евра во средата (25-ти август).
Ова ќе биде прв ваков центар во Србија и единствена научна институција на Балканот, каде што посетителите ќе можат да учат за развојот на Земјата преку различни експозиции.
Белград беше домаќин на меѓународна конференција во средата (25-ти август) за современите образовни идеи и новата генерација на учебници.
На настанот присуствуваа професори, претставници на образовните власти и издавачи од Србија, Норвешка, Австрија, Германија, Белгија, Данска и Словенија.
Македонија започна тримесечна студија за навиките за исхрана на јавноста.
Министерот за здравство Бујар Османи го најави почетокот на кампањата на 24-ти август, велејќи дека нејзината цел е да се дефинира нивото на анемија кај малите деца и жените и да се утврди нивниот хранлив статус.
Тим на лекари ќе посетат повеќе од 9000 домаќинства за да земат примероци од крв.
Некои од водечките интервентни кардиолози во светот беа во Белград во средата (25-ти август) и четвртокот, каде што извршија операции на 11 пациенти кои страдаат од болести на срцето.
Осаму Като од Јапонија, Алфредо Галаси од Италија и Јоргос Сианос од Грција бесплатно ги понудија своите услуги.
Археолошките наоди во рушевините на античкиот град Аполонија во Албанија продолжија да ги изненадуваат експертите.
Мермерна биста на една жена, која датира од вториот или третиот век н.е., беше откопана на 23-ти август од страна на албански и француски експерти.
Неодамна, биста на римски аристократ беше откриена на тоа место.
Исто така беше пронајден и долниот дел од бистата на воинот направена од бронза.
Аполонија е прогласена за национален археолошки парк во 2006-та година, а од неа е откопан само мал дел.
(Разни извори -- 23/08/10-30/08/10)
