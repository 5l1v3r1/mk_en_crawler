20/12/2011
Светла Димитрова за Southeast European Times во Софија -- 20.12.11
Руската влада се очекува да дискутира за предлогот на Бугарија за поништување на договорот за нафтоводот Бургас-Александрополис на седница на почетокот од следната година, објави во понеделникот (19-ти декември) московската новинска агенција РИА Новости.
Истата го цитираше и рускиот заменик-министер за енергија, Анатоли Јановски, дека страните во договорот, вклучително и Грција, може да го прифатат или одбијат барањето на Софија.
Бугарската влада на 7-ми декември објави дека сака трилатералниот договор потпишан во Атина на 15-ти март 2007 година, да биде поништен со взаемна согласност.
Ако другите учесници не се согласат со тоа, земјата ќе се повлече од проектот за дванаесет месеци.
Одлуката на владата почива на фактот дека Софија повеќе не го смета нафтоводот за финансиски и економски одржлив, изјави за новинарите министерот за финансии, Симеон Џанков, додавајќи дека Бугарија нема да се соочи со никакви санкции.
„Според анализите на проектот за нафтоводот, истиот не може да се спроведе под условите на договорот во 2007 година“, објасни министерот.
Според договорот, копнениот нафтовод од 279 километри, кој беше првпат осмислен во 1993 година, би транспортирал руска сурова нафта од бугарскиот црноморски пристанишен град Бургас до грчкиот град Александрополис во Егејското Море.
Истиот би имал првичен капацитет од 35 милиони тони, што подоцна би се проширило на 50 милиони тони.
По неколку години преговори, страните на крајот се согласија руските претпријатија да имаат 51 отсто од акциите во проектното претпријатие ТрансБалкан нафтовод, со што на Бугарија и Грција им останаа по 24,5 отсто.
Бугарија официјално ги извести своите партнери за одлуката минатата недела.
Разочаран од потегот на Софија, грчкиот министер за животна средина, енергија и климатски промени, Јоргос Папаконстантину, рече дека Атина е подготвена повторно да преговара околу условите на договорот.
„Многу ни е жал за конкретниот актуелен став на бугарската влада и би сакале постојните проблеми да се решат“, рече министерот во интервју за онлајн новинскиот портал Грик рипортер.
„Подготвени сме за повторно отворање на разговорите со двете други учеснички страни, за да можеме да најдеме можност да го спроведеме проектот во некој друг формат.“
Владејачката централно-десничарска партија во Бугарија, ГЕРБ, предупредуваше за можното повлекување на земјата од проектот уште откако дојде на власт во јули 2009 година.
Освен финансиските и економските аспекти, истата претходно ја наведе и еколошката загриженост, како еден од клучните мотиви за каков било потег во тој правец.
Планот за изградба на нафтовод, од кој дел ќе поминува низ заштитените области под мрежата на ЕУ Натура 2000, е критикуван од еколошките организации.
Населението во Бургас и другите опфатени области во регионот, каде што многумина живеат од туризмот, жестоко се спротивставија на проектот.
На референдумот што се одржа во овој пристанишен град во февруари 2008 година, 97 отсто од учесниците гласаа против нафтоводот.
Гласањето, сепак, пропадна поради малиот одѕив.
Истражување на софиската анкетна агенција Алфа рисрч набргу откако владата ја објави својата одлука за откажување од проектот, покажа дека 86 отсто од жителите на Бургас го поддржуваат потегот.
Градоначалникот на Бургас, Димитар Николов, рече дека „се радува со сите жители на градот кои отворено и цврсто го покажаа своето противење на изградбата на нафтоводот“.
Поздравувајќи ја одлуката на владата, тој истовремено истакна дека животот беше напнат за граѓаните на Бургас во изминатите неколку години, поради неизвесноста и потенцијалните ризици што ги носеше проектот.
Иако сега работи и живее во Софија, Гергана Дојнова рече дека одлуката е „добра вест“ за нејзиниот роден град, Бургас, бидејќи ја отстрани новата потенцијална закана како за животната средина во регионот, така и за туризмот на Црното Море.
„Многу луѓе по целиот морски брег живеат од туризмот.
Можете ли да замислите што би се случило ако дојде до инцидент?“, рече Дојнова за SETimes.
„Протечена нафта не би имала катастрофално влијание само врз црноморската флора и фауна, туку и сигурно би го уништила туризмот во Бургас и регионот и би го осудила, во најмала рака, на години економски пад.“
Цвиатко Топалов, сопственик на семеен хотел на три ката во градот Черноморец, 25 километри јужно од Бургас, рече дека нема простор за какви било инсталации во Црното Море.
„Многу сум среќен што владата имаше храброст да се откаже [од проектот]“, рече тој за SETimes.
„Погледнете ги сите економски и финансиски проблеми што ги имаме денес.
На Бугарија не й треба еколошка катастрофа згора на сé.
Тоа би нé уништило ...
Црното Море треба да остане чисто.“
