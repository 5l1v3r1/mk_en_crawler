16/05/2005
(Ромпрес -- 15/05/05 - 16/05/05;
Еурактив - 13/05/05;
Блумберг, АФКС - 12/05/05)
Романскиот премиер Калин Попеску Таричеану во неделата (15-ти мај) побара од членовите на владата како свој најголем приоритет да си ги постават условите за влез во ЕУ.
„Клучните точки на кои сите министерства мора да инсистираат се обврските поврзани со процесот на пристапување во ЕУ, спречувањето и борбата против корупцијата, искористувањето на европските фондови, цврстото спроведување на зацртаните политики, спроведувањето и финализирањето на програмите закажани за оваа година, во согласност со владината програма“, се цитира Таричеану во соопштението на владата за печатот од неделата.
Премиерот ги свика државните секретари и министри на состанок во Снагов, на околу 30 километри оддалеченост од Букурешт, за да извршат преглед на работата на владата од нејзиното назначување на крајот од декември, како и приоритетите за следните шест месеци.
Од секој државен секретар беше побарано да ги наведе главните пречки со кои се соочил досега и приоритетите и иницијативите поврзани со влезот во ЕУ.
Романија и Бугарија на 25-ти април потпишаа спогодба за пристапување со ЕУ.
Двете земји треба да пристапат во Унијата на 1-ви јануари 2007 година.
Но, заштитните клаузули вклучени во спогодбата й дозволуваат на ЕУ да го одложи влезот на која било од овие две земји за една година, ако обврските преземени за време на разговорите за пристапување не бидат исполнети.
Покрај борбата против корупцијата, Романија вети дека ќе спроведе и реформи на судството и јавната администрација.
Од неа, исто така, беше побарано да ги намали државните субвенции за секторот на челичната индустрија, во согласност со правилата на ЕУ што се однесуваат на конкурентноста.
Таричеану предупреди дека нема да се двоуми да отпушти министри ако влезот на Романија биде одложен поради неисполнувањето на нејзините обврски.
„Најтешкиот тест ќе се случи оваа есен, кога Европската комисија ќе го анализира мониторинг извештајот и ќе одлучи дали заштитната клаузула ќе биде применета или не“, рече премиерот.
„Ве потсетувам дека нашиот главен приоритет е интеграцијата на земјата во ЕУ на 1-ви јануари 2007 година.
За да се постигне тоа мојот главен приоритет е исполнувањето на ветувањата што ги презедовме во рамките на заштитната клаузула и придобивките за заедниците.
Нема да се двоумам да прибегнам кон отпуштања во случај на доцнења во придржувањето кон европскиот распоред.“
Една од одлуките што владата ги презеде во неделата беше формирањето на меѓуминистерска комисија, во која влегуваат сите државни секретари задолжени за врски со парламентот, за да се осигури добра комуникација и размена на информации во врска со политичките иницијативи на министерствата, објави романската државна агенција „Ромпрес“.
Состанокот во Снагов успеди по предупредувањето на комесарот на ЕУ за конкуренција Нели Крос во четвртокот дека влезот на Романија би можел да се одложи ако властите брзо не преземат дејства за услогласување на легислативата со онаа на блокот од 25-нации.
„Се разбира, сите се надеваме - и јас верувам - дека нема да треба да ја искористиме таа опција“, рече Крос за време на посетата на Букурешт.
„Но, моја одговорност и должност е да кажам јасно, без несигурни термини, дека ако не се подобри перформансата на Романија [Европската] комисија нема да има друга опција освен да предложи одложување.“
Наведувајќи ги државните субвенции и реструктуирањето на секторот на челичната индустрија како области од особен интерес за Брисел, Крос ги предупреди сите државни агенции за помош дека треба да играат по правилата или ќе се соочат со сериозни последици.
„Ако Романија сака да ни се придружи што е можно побргу, мора да дејствува сега“, рече комесарот.
„Часовникот отчукува и, реално, останува уште многу малку време за да се комплетираат реформите.“
