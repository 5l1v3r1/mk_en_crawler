24/04/2006
(Вашингтон тајмс, Турски дневни вести - 24/04/06; AП, Ројтерс, АФП, АНА-МПА - 23/04/06; Вашингтон фајл - 20/04/06; НАТO - 19/04/06)
Американскиот државен секретар, Кондолиза Рајс, ќе ја посети Атина во вторник (25-ти април), во рамките на европската турнеја која ќе вклучи и еднодневна посета на Анкара и учество на неформалниот состанок на министрите за надворешни работи на НАТО во Софија подоцна оваа недела.
За време на нејзината еднодневна посета на Атина највисокиот американски дипломат ќе се состане со грчкиот премиер Костас Караманлис и со министерката за надворешни работи, Дора Бакојани.
Рајс, потоа, ќе отпатува за Анкара, каде што в среда ќе оствари разговори со претседателот Ахмет Неџдет Сезер, со премиерот Реџеп Тајип Ердоган и со нејзиниот турски колега, Абдула Ѓул.
„Во Турција и Грција таа ќе ги разгледа нашите заеднички интереси со овие стратешки партнери, вклучувајќи го и унапредувањето на демократијата и мирот во поширокиот Среден Исток и надвор, борбата против тероризмот, пристапот на Кипар и Турција во ЕУ и евроазискиот енергетски сектор“, рече портпаролот на Стејт департментот, Шон Меккормак, минатата недела, најавувајќи ја турнејата на Рајс.
Грчките и турските медиуми очекуваат иранската нуклеарна програма да биде клучното прашање на агендата на американскиот дипломат на разговорите со локалните официјални претставници пред разговорите во Советот за безбедност на ОН за ова прашање в петок.
Грчката новинска агенција АНА-МПА ги наведува: иднината на Косово, ситуацијата во Балканот и грчката улога во напорите за обновување на односите со муслиманските земји, како други евентуални теми на разговорите за време на посетата на Рајс на Атина.
Во разговорите со неа, турските официјални претставници се очекува да ја истакнат нивната сé поголема нетрпеливост во однос на присуството на членовите на забранетата Курдистанска работничка партија (ПКК) во северен Ирак и повикаа на порешителна акција од страна на Вашингтон против бунтовниците.
Анкара ја обвинува ПКК, која ЕУ и САД ја сметаат за терористичка организација, за неодамнешната ескалација на немирите во турскиот главно курдски југоисточен дел и бомбашките напади во Истанбул во кои загинаа 17 лица.
По Турција, Рајс ќе им се придружи на министрите за надворешни работи на другите 25 земји на НАТО на неформалниот дводневен состанок, кој ќе биде отворен в четврток во Софија.
Консултациите во бугарскиот главен град ќе се фокусираат на подготовките за самитот на Алијансата во Рига, Латвија, закажан за ноември. 
Помеѓу другите прашања за кои министрите ќе разговараат се и предлозите за поструктурен однос помеѓу НАТО и одредени земји надвор од евроатланската област, ситуацијата на Балканот, вклучувајќи ги и разговорите за статусот на Косово, како и напредокот што го постигнаа земјите што бараат членство во НАТО.
„Ова е неформален состанок и нема да биде усвоена никаква одлука, целта е да им се дозволи на министрите слободно да разговараат за клучните прашања околу политичката агенда на НАТО и подготовките за состанокот во Рига на шефовите на држави и влади на НАТО“, се вели во соопштението на Алијансата за престојниот состанок во Софија.
За време на престојот таму, Рајс се очекува да потпише договор за соработка во областа на одбраната со Бугарија, со кој ќе се утврдат процедурите и правилата за заедничката употреба на неколку воени објекти на територијата на оваа балканска земја.
