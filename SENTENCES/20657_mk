09/09/2007
ВАШИНГТОН, САД -- Висок официјален претставник на американскиот Стејт департмент во петокот (7-ми септември) изјави дека Вашингтон ќе ја признае евентуалната унилатерално прогласена независност.
„Ќе ја признаеме независноста на Косово, како што тоа ќе го сторат, претпоставуваме, и одреден број други земји бидејќи тоа е единствениот стабилен пат за напред на Балканот“, АФП го цитираше главниот заменик помошник државен секретар Курст Волкер.
Тој понатаму инсистираше дека „секој мора да ја преземе одговорноста за одржувањето на мирот и стабилноста на Балканот“.
Српскиот премиер Воислав Коштуница реагираше остро, велејќи дека неговата земја „се соочува со директна американска закана“.
Тој го повика Советот за безбедност на ОН да го зачува суверенитетот и територијалниот интегритет на Србија.
Но, косовското раководство во Приштина го поздрави коментарот на Волкер и рече дека тој е конзистентен со претходните изјави на американската администрација, вклучително и на претседателот Џорџ В. Буш.
Во другите вести, ЕУ побара Србија да ја објасни изјавата на државниот секретар на Србија за Косово, Душан Пророковиќ, кој рече дека неговата влада би можела да испрати војници во покраината.
„Несфатливо е една земја која бара договорно решение од една страна, да се заканува со насилство од друга страна, што ја доведува во прашање нејзината посветеност на сериозните преговори“, рече комесарот за проширување на ЕУ, Оли Рен.
Тој го повика Коштуница да ја разјасни изјавата пред да пристигне во посета на Брисел в среда.
(AФП, Б92, Интернешнал хералд трибјун, Ројтерс, АП, ББС - 07/09/07)
