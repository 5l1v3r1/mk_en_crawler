26/04/2007
Од Игор Јовановиќ за Southeast European Times во Белград – 26/04/07
За време на судирот минатата недела српската полиција го уби Исмаил Прентиќ, наводниот водач на групата исламски милитанти во Нови Пазар, град во регионот на Сањак на јужна Србија. 
Полицијата соопшти дека двајца други -- Сафет Бецовиќ и Сенад Рамовиќ -- се уапсени. 
Еден полицаец претрпе помали повреди.
Двајцата уапсени се српски државјани. 
Случајот е доставен до специјалното обвинителство за организиран криминал и е класифициран како државна тајна.
И покрај тоа што деталите за нивните наводни активности не се официјално потврдени, според извештаите во медиумите милитантите планирале убиства на умерените претставници на исламската заедница во Србија, како и умерените муслимански политичари во Нови Пазар.
Во соопштението за печатот, полицијата вели дека била нападната во петокот (20-ти април) додека се приближувала до куќата каде што престојувал Прентиќ, кој бил баран за обвиненија за оружје. 
Мажите во куќата, наводно, најпрво пуштиле кучиња за напад, а потоа фрлиле гранати и отвориле оган. 
Полицијата возвратила, убивајќи го Прентиќ и повредувајќи го Рамовиќ.
Оваа акција уследи по откритието во март на наводниот камп на Вахаби во близина на Нови Пазар. 
На снимките што ги покажаа властите се гледаа големи количества тешко вооружување и резерви на храна. 
Тогаш беа уапсени неколку лица, но Прентиќ избега.
Балканската мрежа за истражувачко новинарство, цитирајќи анонимен функционер, објави дека последната акција е спроведена во соработка со косовската полиција, што е за првпат двете агенции за спроведување на законот да работат заедно официјално, од преземањето на контролата од страна на ОН и НАТО на покраината.
За Прентиќ беше издадена потерница во Косово. 
Тој и одреден број негови приврзаници се вели дека се инфилтрирале во северниот дел од покраината, главно населен со Срби, носејќи оружје со себе.
Вахабите почнаа да се појавуваат во Нови Пазар во 2006 година. 
Во еден инцидент за кој многу се зборуваше, тие прекинаа концерт на Балканика, популарна етно група, кршејќи ги инструментите и обвинувајќи ги музичарите за „сатанско дело“. 
Во ноември тие се обидоа да ја преземат арапската џамија во Нови Пазар, судрувајќи се со умерените муслимани. 
Три лица беа повредени.
Аналитичарите велат дека подемот на групата беше поттикнат со расправиите во српската исламска заедница и борбата за водство помеѓу муфтиите во Белград и во Нови Пазар.
Фундаменталистичко движење кое потекнува од 18-тиот век во сегашна Саудиска Арабија, Вахабизмот ги смета другите ограноци на исламизмот за нелегални, спротивставувајќи се на странското влијание и спречувајќи бројни активности -- вклучувајќи го и слушањето музика -- како спротивни на исламот. 
Движењето за првпат се појави на Балканот за време на конфликтот во Босна и Херцеговина во периодот 1992-1995 година, заедно со пристигнувањето на муџахединските борци од муслиманските земји.
Властите велат дека неговото појавување претставува сериозна закана. 
Сепак, истакната политичка фигура од регионот вели дека проблемот се преувеличува.
„Вахабите навистина постојат во Србија, но проблемот е пренадуен“, извештајот на Интер-прес сервисот ја цитираше изјавата на водачот на Демократската партија на Сањак, Расим Љајиќ.
Ова прашање треба да се реши на локално ниво, додаде Љајиќ, кој е исто така и шеф на националниот совет за соработка со Трибуналот на ОН за воени злосторства.
