07/08/2006
Од Берта Фониќи за Southeast European Times во Приштина – 07/08/06
Дваесет нови членови од косовските малцински заедници се приклучија на Косовскиот заштитен корпус минатата недела, зголемувајќи ја застапеноста на малцинствата на 215.
Помеѓу регрутите има тројца Срби, седумина Босанци, двајца Хрвати, тројца Турци, двајца Ашкали, еден косовски Египќанец и еден Ром.
„Повеќето од вас се млади и ова е неопходно за КЗК.
Дел од мојата работа е трансформацијата и професионализмот, а тоа можеме да го оствариме со млади луѓе.
Вашата генерација е клучна за успехот“, рече генералниот координатор на КЗК, Крис Стеирн.
Тој, исто така, го поздрави сé поголемиот број на жени-регрути.
Зголемувањето на бројот на малцинствата во КЗК е потребно според стандардите што ги одредија ОН за покраината.
Според критериумите на ОН, малцинствата треба да сочинуваат помалку од 10 отсто од силите.
Сепак, исполнувањето на оваа цел е предизвик.
Според еден од новите српски припадници, одлуката да се приклучи не била добредојдена од сите.
„Но, ние ја донесовме одлуката и таа е наша одлука, а не на соседот“, рече Ивана Недељковиќ.
Друг регрут, Басри Тепеку, вели дека се приклучил на КЗК не само да им служи на институциите на покраината, туку и на неговата ромска заедница.
„Ние имаме заедничка желба да бидеме војници.
Тука нема разлики“, додаде тој.
Нермина Муратагиќ, босански регрут, вели дека неговата цел е да работи „за КЗК, за мојот народ и за моето место.
Тука ни беше посакано добредојде од припадниците на КЗК“.
„Ова е голем ден за мене, за моите колеги и пријателите кои се дел од КЗК“, рече друг нов припадник, Насер Ислами.
„Мислам дека заедно со моите колеги ќе покажеме дека КЗК има добра иднина и ние ќе бидеме косовска војска.
Со нашата работа и посветеност ние ќе покажеме дека заслужуваме учество во КЗК.“
Според последните препораки на Меѓународната кризна група, Косово треба да има воена сила од вкупно 3.000 припадници по решавањето на статусот.
Во Приштина градењето на ваквите сили е значајно за долгорочната перспектива на Косово за пристап во меѓународните институции и воените структури.
