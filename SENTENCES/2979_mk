14/03/2006
Од Игор Јовановиќ за Southeast European Times во Белград – 14/03/06
Во неделата (12-ти март) српскиот претседател Борис Тадиќ, официјалните претставници на Демократската партија и илјадници граѓани му оддадоа почит на починатиот премиер Зоран Ѓинѓиќ на тригодишнината од неговиот атентат. 
Тадиќ му се придружи на семејството на Ѓинѓиќ, на пријателите и политичките истомисленици, кои положија цвеќе на неговиот гроб и запалија свеќи. 
Премиерот Воислав Коштуница, исто така, присуствуваше на комеморативната церемонија за Ѓинѓиќ на местото каде што тој беше убиен.
Ѓинѓиќ беше застрелан пред три години пред зградата на српската влада, само неколку недели по претходниот обид за атентат врз него. 
Поранешниот командант на полициската единица за специјални операции Милорад Улемек и членовите на Земунскиот клан - организирана криминална банка - се судат за неговото убиството.
Комеморативна средба, насловена како „Ќе се видиме во иднина“, се одржа во Сава центар во Белград. 
На комеморацијата беше прикажан краток докунтарен филм за политичката кариера на Ѓинѓиќ, а на посетителите им беше прикажана снимка од атентатот.
И покрај тоа што оние за кои се верува дека биле директно вмешани во убиството се зад решетки, инспекторите допрва треба да откријат кој ја наредил и финансирал заверата.
Земунскиот клан беше поврзан со режимот на Милошевиќ и нападите врз неговите политички противници. 
Откако Улемек им се предаде на властите на 2-ри мај 2004 година, се зголемија надежите дека ќе биде откриена целата вистина. 
Уште еден клучен член на Земунскиот клан, Дејан Миленковиќ, беше уапсен во Солун на 16-ти јули 2004 година, подгревајќи ги надежите уште повеќе.
Но, Улемек негира каква било вмешаност во атентантот, инсистирајќи на тоа дека тој е жртвен јарец. 
Миленковиќ, пак, при своето појавување пред белградскиот специјален суд, едноставно рече дека „знае многу“ за убиството, додавајќи дека ќе разговара за истото „кога ќе дојде време“. 
Вмешани се моќни луѓе, рече тој, одбивајќи да даде повеќе детали.
Соработниците на Ѓинѓиќ, како што е Владимир Поповиќ, ги обвинија моќните сили во земјата, меѓу кои и делови на српската армија, православната црква и Академијата на науките и уметностите, дека стојат зад убиството. 
Дури и Коштуница, кој честопати доаѓаше во судир со Ѓинѓиќ во текот на последните години, стана мета на обвинувања. 
Белградската обвинителска канцеларија сослуша неколку луѓе што ги спомена Поповиќ, но официјалните претставници - меѓу кои и поранешниот српски министер за внатрешни работи, Душан Михајловиќ, - велат дека обвинувањата не се поткрепени со полициски докази.
„Немаше надворешни финансиери или организатори“, вели новинарот Милош Васиќ, автор на книгата за атентатот. 
Сепак, тој додава дека убијците, најверојатно, имале врски со широка мрежа групи на организиран криминал во Југоисточна Европа.
Судот сега ги чека резултатите на анализите од Криминолошкиот институт во Висбаден, Германија. 
Истиот допрва треба да одлучи по барањето на одбраната за реконструкција на убиството.
Потоа, заменик специјалниот обвинител Јован Пријиќ, одбраната и обвинетите ќе ги дадат своите финални изјави.
