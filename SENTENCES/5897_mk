15/11/2010
(Eуопсервер, Софија ечо, Москва тајмс - 15/11/10; Софиска новинска агенција, Dnevnik.bg, Meдиапул - 14/11/10; AФП, Ројтерс, Блумберг, ДПА, Софиска новинска агенција, новинска агенција Фокус, Dnevnik.bg, Бгнес, официјална веб-страница на бугарската влада - 13/11/10)
Бугарија и Русија потпишаа два договори за проектот за гасоводот Јужен тек и трет за спроведувањето на спогодбата за социјално осигурување, за време на еднодневната работна посета на Софија на рускиот премиер Владимир Путин во саботата (13-ти ноември).
Акционерскиот договор за 50:50 заедничко претпријатие за изградба и управување со бугарскиот дел од гасоводот што пренесува руски природен гас за Европа и членовите за здружување на претпријатието беа потпишани од генералниот директор на Гаспром Алексеј Милер и шефот на Бугарскиот енергетски холдинг (БЕХ) Маја Христова.
Јужен тек Бугарија, како што се нарекува новото претпријатие, се очекува да биде регистрирано до крајот на овој месец. 
Истото ќе биде со седиште во Софија и „ќе ги чува своите финансиски средства во [заедничкото претпријатие], кое е во 100-процентна државна сопственост“, објасни премиерот Бојко Борисов.
Според договорот со насоки на двете земји, постигнат претходно оваа година, со цел забрзување на работата на проектот што го води Гаспром и италијанскиот Ени, заедничкото претпријатие требаше да се формира во февруари 2011 година. 
Гасоводот Јужен тек со ова може да стане целосно оперативен четири месеци пред закажаното, рече Милер во Софија.
Изградбата треба да започне во 2013 година и ќе биде завршена до 31-ви декември 2015 година, според првичните планови. 
Гасоводот, кој вклучува 900 километри крајбрежен дел што ги поврзува црноморските пристаништа Новоросијск во Русија и Варна во Бугарија, има за цел транспортирање на рускиот природен гас за Европа, заобиколувајќи ја Украина. 
Првично, истиот ќе пренесува 30 милијарди кубни метри гас секоја година. 
Минатата година Гаспром и Ени се согласија да го зголемат годишниот капацитет на Јужен тек на 63 милијарди кубни метри до 2018 година.
Откако ќе се случи тоа, Бугарија ќе добива 2,4 милијарди американски долари годишно во транзитни приходи од гасоворот, според Путин.
„Материјалната полза за Бугарија е очигледна“, рече рускиот премиер, поздравувајќи го потегот од саботата како „клучен чекор кон спроведувањето на гасоводот“. 
Цената на проектот се очекува да се утврди до крајот на март. 
Според некои извештаи, истата може да биде меѓу 19 и 24 милијарди евра.
Говорејќи на заедничката прес-конференција со својот бугарски колега, Путин истакна дека и други европски претпријатија е можно да се приклучат на Јужен тек. 
Освен француското претпријатие ЕДФ, кое се согласи да добие најмалку 10 отсто удел во проектот, некои германски фирми изразија интерес за истиот, објави Гаспром претходно.
Јужен тек, според општото мислење, е конкурент на гасоводот Набуко поддржан од САД и од ЕУ, кој треба да пренесува 31 милијарди кубни метри природен гас од Каспискиот регион и Блискиот Исток за Европа годишно и да ја намали зависноста на ЕУ од рускиот дотур.
Борисов, чија земја е исто така вклучена во тој проект, посочи во саботата дека Бугарија го смета за исто онолку важен како и Јужен тек.
„Се разбира дека работиме на Набуко со истата брзина ... 
за Бугарија навистина да стане енергетски центар на Балканот“, рече тој.
За време на разговорите, Борисов ја повика Русија да ги намали цените на природниот гас за неговата земја. 
Според извештаите на руските медиуми, Гаспром, најверојатно, ќе понуди намалување на цената за Бугарија меѓу 5 и 7 отсто до крајот на 2012 година.
Двете делегации, исто така, разговараа за зајакнување на врските во другите области, вклучително и во трговијата, културата и туризмот. 
Путин, кој доби бугарски овчар како подарок од Борисов, се чинеше задоволен од исходот на својата работна посета, изразувајќи „задоволство“ од преговорите.
Борисов, чија влада се закани дека ќе ги прекине сите големи енергетски договори со Русија кога ќе ја преземе во јули 2009 година, истакна во саботата дека односите меѓу двете земји „се сега прагматични“ и водени од интересите на взаемна корист.
