13/04/2009
Клиничкиот центар во Бања Лука во Босна и Херцеговинa (БиХ) ја изведе првата имплантација на ушна школка во земјата користејќи ја најновата технологија, наречена ВЕРИА.
Хирурзите го воведоа класичниот метод пред пет години и им го вратија слухот на 22 пациенти, претежно деца.
Водечките кардиолози во светот пристигнаа во Белград на 5-ти април за да учествуваат на Петтиот белградски самит на интервентни кардиолози.
Кардиолозите изведоа 45 операции на срце во рамките на настанот, кој го спонзорираше српскиот претседател Борис Тадиќ.
Конференцијата заврши во средата (8-ми април).
Србијa и Кина потпишаа договор за соработка во науката и технологијата на 7-ми април.
Српскиот вицепремиер и министер за научен и технолошки развој, Божидар Ѓелиќ, го потпиша договорот за време на својата посета на Пекинг.
Романското претпријатие МБ Телеком СРЛ ја освои главната награда на 37-мата Меѓународна изложба на пронајдоци во Женева на 4-ти април.
Робоскан 1 М, напреден систем на снимање на камиони со гама зраци, победи едногласно.
Скоро 700 пронаоѓачи од 45 земји учествуваа на саемот.
Турски тим средношколци ја освои специјалната награда на жирито на роботскиот натпревар ФИРСТ, коспонзориран од Мајкрософт, НАСА и Боинг.
Истиот се одржа во американскиот град Сиетл, објави новинската агенција Анадолу на 6-ти април.
Истанбулското средно училиште Дарусафака, испрати еден од само двата странски тима.
Сé на сé, учествуваа 64 училишта.
Грчките aрхеолози ја завршија првата фаза од проектот од 3 милиони евра за обновување на кралската палата на Крал Филип Втори од Македон на археолошкиот локалитет Кутлеш во северна Грција, објави новинската агенција АНА-МПА на 5-ти април.
Тимот ги претстави своите откритија на конференција за археолошките ископувања што се одржа во Солун.
Хакери упаднаа во компјутерите на неколку амбасади во Кипар, објави весникот Филелефтерос на 3-ти април, цитирајќи канадски експерти за компјутерска безбедност.
Истражувачите од Центарот за меѓународни студии Манк во Торонто, открија голема операција на електронска шпионажа која се инфилтрирала во компјутерите и крадела документи од владата и приватни канцеларии низ целиот свет, вклучително и во Кипар.
(Разни извори – 06/04/09-13/04/09)
