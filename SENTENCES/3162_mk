11/04/2006
Од Берта Фониќи за Southeast European Times во Приштина – 11/04/06
Статусот на Косово треба да се реши оваа година и решението мора да биде прифатливо за неговите граѓани, потврдија во петокот (7-ми април) претставниците на Контакт-групата за време на посетата на покраината.
„Контакт-групата ја потврди својата желба да се вложат сите максимални напори за постигнување на решение во 2006 година и истакна дека конечното решение, помеѓу другите работи, треба да биде прифатливо за народот во Косово“, се вели во соопштението за печатот објавено по разговорите помеѓу претставниците на земјите-членки на Контакт-групата, косовскиот претседател Фатмир Сејдиу, премиерот Агим Чеку, косовскиот преговарачки тим и претставниците на Србите и другите малцинства.
Истовремено, Контакт-групата ја потврди својата посветеност на остварливото присуство на Србите во Косово, и рече дека мора да се преговара за аранжманите во процесот на одредување на статусот со цел да се загарантираат правата и безбедноста на целиот народ во Косово.
„Косовското раководство треба да постигне реални резултати во врска со стандардите што ги одредија [ОН], особено оние што се однесуваат на малцинските заедници, со цел да се подобри ситуацијата со малцинствата и сите граѓани“, рекоа претставниците.
Групата ги повика водачите во покраината да бидат флексибилни и великодушни во преговорите за статусот, особено кога станува збор за децентрализацијата и заштитата на српското православно наследство во Косово.
Тие ги охрабрија косовските Срби и несрпското малцинство активно да учествуваат во процесот на одредување на статусот и во институциите на управата во Косово. 
Четвртиот состанок помеѓу приштинската и белградската делегација ќе се одржи во Виена, на 4-ти мај, во ситуација кога постојат остри разлики помеѓу двете страни.
„Последниот состанок само покажа колку се оддалечени позициите помеѓу себе“, рече заменик-премиерот Љутфи Хазири.
За време на посетата на Косово, претставниците на Контакт-групата го посетија етнички поделениот град Митровица и се состанаа со регионалните градоначалници. 
Митровица се бори со голем број проблеми -- меѓу кои и економската стагнација, нерешените имотни барања и ограничената слобода на движењето -- што не може да се реши без ангажман и соработка помеѓу жителите од двете страни на реката Ибра, велат претставниците.
Групата вети континуирано внимание на Митровица, како сега така и по решавањето на статусот на Косово. 
Истата ги потврди претходните изјави дека нема да има поделба од каков било вид на Косово, ниту де факто ниту каква било друга.
Меѓународните претставници допатуваа во Приштина по дводневниот престој во Белград, каде што се состанаа со српскиот претседател Борис Тадиќ, со министерот за надворешни работи на Србија и Црна Гора, Вук Драшковиќ, и со српскиот преговарачки тим за разговорите во врска со статусот на Косово. 
Тие го повикаа Белград да одигра конструктивна улога во процесот и да помогне во пронаоѓањето на реални решенија, особено во областите на децентрализацијата и заштитата на малцинските права.
