27/03/2009
ЗАГРЕБ, Хрватска -- Министерот за надворешни работи, Гордан Јандроковиќ, во четвртокот (26-ти март) потврди дека Хрватска ќе продолжи да инсистира на тоа разговорите за пристапување во ЕУ да бидат одвоени од тековниот поморски пограничен спор со Словенија.
На прес-конференцијата по состанокот со словенечкиот колега Самуел Збогар и комесарот за проширување на ЕУ, Оли Рен, Јандроковиќ ја повика Словенија веднаш да ги деблокира преговорите со ЕУ и потврди дека пограничниот спор треба да оди во Меѓународниот суд на правдата.
Тој не коментираше за новиот предлог на Рен со цел изнаоѓање заеднички јазик.
ЕУ го поддржува потпишувањето заедничка изјава во која ќе биде наведено дека ниту еден документ или акт откако двете држави добија независност нема да го прејудицира пограничниот спор.
Исто така во четвртокот, словенечкиот премиер Борут Пахор навести напредок, велејќи дека има значителна промена во интензитетот на разговорите.
Што се однесува до кандидатурата за членство на Хрватска во НАТО, Пахор рече дека неговата држава ќе достави соодветен документ до Вашингтон, веднаш штом тоа ќе биде возможно, за да може Хрватска да стане полноправна членка на НАТО на следниот самит на Алијасата.
(СТА, 24 Сата, ХРТ - 26/03/09)
