11/02/2008
Од Даниел Дајану за Southeast European Times во Букурешт -- 11/02/08
На почетокот од овој месец, српскиот претседател Борис Тадиќ тесно победи на претседателските избори после тешката борба со радикалниот националист Томислав Николиќ.
Изборната трка не беше одраз само на длабоката политичка поделба во Србија, туку исто така даде уште еден пример за натпреварот помеѓу меѓународните сили за влијание над оваа балканска земја.
Николиќ во кампањата се залагаше за поблиски врски со Русија, која ја поддржува Србија во дипломатската битка за Косово.
Истовремено, на прозападно ориентираниот Тадиќ ЕУ му помогна ветувајќи либерализација на визниот режим и нов привремен договор со унијата.
Всушност, изборната трка стана референдум за меѓународно здружување на Србија.
Во годините што доаѓаат, во регионот може да се очекуваат слични борби за влијание.
Благодарение на неговата географска положба, Балканскиот полуостров создава геополитичка поделба помеѓу Истокот и Западот.
Таа поделба повеќе не е резултат на судир помеѓу различни економски системи -- со други зборови, капитализам наспроти комунизам.
Поточно, во оваа нова ера таа е се повеќе борба помеѓу различни модели на капитализам, од кои не сите подразбираат политичка демократија.
Приказната за конкуренција во капиталистичкиот свет не е нова.
Таа потекнува од завршувањето на Студената војна.
Францускиот економист Мишел Алберт и некои други разликуваа еден англосаксонски модел (коj го претставуваа Велика Британија и Соединетите Американски Држави) од еден континентален (Франција, Германија).
Други забележаа дека “Тврдината Европа“ го намалува јазот во продуктивноста во однос на американската економија, па дури и го презема водството во некои области.
Гледајќи подалеку од Запад, професорот од МИТ Лестер Туроу предвиде триполарна светска економија, со Јапонија како трет пол.
Во последно време, доменот на дискусијата е проширен така што го зема предвид издигнувањето на Кина и Индија.
Нивните економии се многу витални, ако се мерат по стапките на раст, експанзијата на извозот, големината на девизните резерви и се поголемата апсорпција на новите технологии.
Заедно со тектонските економски промени доаѓаат и геополитичките.
И двете земји успешно почнаа да го менуваат институционалниот поредок кој раководеше со меѓународните односи од Втората светска војна.
Големите кинески и индиски компании имаат глобален дофат и купуваат акции во фирми низ светот.
Кина, Индија и Бразил се повеќе се присутни во глобалниот натпревар за ретки, исцрпливи ресурси како што се нафтата и гасот.
Кина дава економска помош со цел да го зголеми својот кредибилитет кај сиромашните земји кои имаат значителни природни ресурси -- на пример во Африка.
Ресурсите, исто така, беа главна причина за враќање на Русија на меѓународната сцена.
И додека западните економии се тресат заради зголемените цени на енергијата, руските гиганти Лукоил и Гаспром го шират своето стопанисување во Европа.
Во јануари, Гаспром потпиша договор за купување на мнозинскиот пакет акции во српската нафтена индустрија НИШ.
Според условите од договорот, Србија ќе добие улога во гасоводот кој ја снабдува Западна Европа.
И во финансискиот сектор забележани се значајни трендови.
После хипотекарната криза која предизвика превирање во банкарството на двете страни од Атлантикот, на пример, врвните финансиски групи како Ситигруп и Морган Стенли се обидоа да ги ублажат своите големи загуби со помош на Фондовите на национално богатство (ФНБ).
Извесен број од тие фондови им припаѓаат на земјите кои му беа идеолошки притивници на Западот во изминатиот век.
Кина и Русија, чии девизни резерви на крајот од 2007 година надминаа 1.400 милијарди долари, односно 400 милијарди долари, и двете основаа ФНБ со големи субвенции.
Заради промената на хиерархијата на светско ниво, Западот се соочува со потешкоти во однос на неговата способност да ги одредува правилата на играта на глобалниот пазар.
Притисоците на глобализацијата не создадоа „рамна светска економија“, туку донесоа редистрибуција на светската економска моќ.
Покрај тоа, игрите со нула резултат стануваат се почести, особено во периодите на брзи и очајнички промени, бидејќи трошоците на приспособување многу варираат меѓу земјите.
Самите либерални демократии се наоѓаат во искушение да воведат авторитативни мерки -- или барем да прибегнат кон директна државна интервенција во општествените и економските прашања -- заради заканите со кои се соочува светот денес, вклучувајќи го тероризмот, потребата да се обезбедат енергетски ресурси и последиците од глобалното затоплување.
И Соединетите Американски Држави и ЕУ беа сведоци на жестоки дебати за тоа дали или до кој степен треба да се избалансираат граѓанските слободи во однос на потребата за безбедност.
Во овој контекст може да се набљудува и порастот на економскиот национализам.
Западните економии ќе останат најмоќните економски и воени сили во светот во блиска иднина.
Меѓутоа, и Соединетите Американски Држави и ЕУ имаат сериозни проблеми кои треба да ги решат.
Соединетите Американски Држави се соочуваат со надворешен дефицит и преоптовареност на своите воени сили.
ЕУ има проблеми во управувањето со својата организациска сложеност и мора да се справи со внатрешната институционална и политичка некохерентност.
Во меѓувреме, економскиот и технолошкиот напредок на Кина и другите азиски земји најверојатно ќе продолжи со брзо темпо во следните неколку децении, а Русија ќе продолжи да ги „стега мускулите“.
Капитализмот победи во Студената војна;
поразувајќи го комунистичкиот систем.
Но, светот кон кој се приближуваме автоматски не наметнува надмоќ на либералната демократија.
Покрај тоа, релативната моќ на ЕУ и САД во светската економија -- мерена по глобалниот БДП, индустриското производство, извозот и други показатели -- речиси сигурно ќе опаѓа во претстојните децении.
Меѓутоа, ова споредбено опаѓање може да биде проследено со пораст на мека моќ во светот, особено ако во смејството на либерални демократии влезат нови земји.
Западните земји можат да го преземат водството во решавањето на глобалните прашања како што се климатските промени и меѓународната трговија.
Тие, исто така, можат да се обидат да ги вклучат новите сили, како Кина и Индија, во решавањето на глобалните „жешки точки“ и другите итни прашања.
Во исто време, многу се важни реформите кои ќе внесат поголема виталност во западните економии;
Лисабонската агенда е јасна политичка реакција од ЕУ.
Дали либералните економии ќе бидат во состојба да се борат против тероризмот без загрозување на своите инситуционални и морални основи, исто така, ќе направи голема разлика.
