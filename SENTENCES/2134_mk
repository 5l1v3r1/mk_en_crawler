17/05/2005
Од Антонио Прленда за Southeast European Times во Сараево – 17/05/05
Политичките разговори за полициските реформи во Босна и Херцеговина (БиХ) пропаднаа во понеделникот (16-ти мај) во Сараево, кога претставниците на српскиот ентитет -- Републка Српска -- одбија да разговараат за мапите во кои локалните полициски региони (ЛПР) би ја преминале граничната линија помеѓу ентитетите (ГЛПЕ).
Тоа беше прв ден од последната фаза на преговорите помеѓу 11-те парламентарни партии за полициските реформи, клучен услов за напредокот на БиХ кон пристапот во ЕУ.
Во првата фаза, која се одржа на планината Влашич на крајот од април, партиите се согласија со формирањето на единствена полициска структура на државно ниво, која би била финансирана од државниот буџет и би била ослободена од политичко мешање.
Но претседателот на РС, Драган Чавиќ, кој ја предводи екстремистичката Српска демократска партија (СДС), оттогаш инсистираше дека Националното собрание на РС не им дало на преговарачите мандат да ја прифатат мапата во која ЛПР би ја избришале ГЛПЕ.
„Пропуштена е одлична можност.
Цената ќе ја платат граѓаните, вклучувајќи ги и граѓаните на РС“, рече високиот претставник Педи Ешдаун, додавајќи дека разговорите би можеле да продолжат ако Националното собрание на РС ја промени својата позиција.
Тој истакна дека барањата на ЕУ за реформи во полицискиот сектор на БиХ нема да се променат.
Според извештаите во локалниот печат, пак, претставниците на РС побарале седумдневно одложување за да може пратениците да ја разгледаат новата ситуација.
На претходните разговори беа разгледани три алтернативни планови за територијална организација на полициските сили.
Претставниците на Федерацијата на БиХ (ФБиХ) беа за мапата што се состоеше од пет ЛПР, додека Ешдаун предложи формирање на девет полициски региони, плус еден за Сараево.
Третата мапа беше поднесена од страна на министерот за внатрешни работи на РС Дарко Матијашевиќ и неговиот тим.
Со неа сите ЛПР остануваат во рамките на границите на ентитетот.
Претходно овој месец Ешдаун го поздрави напредокот постигнат на планината Влашич, кој резултираше со договор за суштинските принципи на реформата.
Со овој договор -- од кој СДС подоцна се повлече -- политичката контрола би била во надлежност на државното Министерство за безбедност преку полицискиот комитет, кој би го сочинувале министерот за безбедност на БиХ, двајца претставници од РС и тројца од ФБиХ.
Тие би учествувале во назначувањето на директор на полицијата, кој би бил задолжен за оперативниот дел на силите во ЛПР.
Секој ЛПР би имал свој полициски комесар и Совет за надзор на заедницата, кој би носел одлуки за буџетите на локалната полиција и би учествувал во подготвувањето на планот на локалната полиција.
Преговорите за полициските реформи мораше да завршат до четврток, кога тимот на Европската комисија треба да пристигне во Сараево за прегледот на напредокот во исполнувањето на 16-те услови поставени во физибилити студијата на ЕУ.
Позитивната проценка би го отворила патот БиХ да започне разговори за Договорот за стабилизација и асоцијација со Брисел.
Но, неуспехот од понеделникот ја отфрла таа можност засега, истакна Ешдаун.
