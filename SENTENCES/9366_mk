04/06/2012
Енди Дабилис за Southeast European Times во Атина -- 04.06.12
На 24-ти мај Антонис Перис (60) и неговата 90-годишна мајка отидоа на покривот на нивната зграда од пет ката, во работничка област на Атина.
Сведоците велат дека тие скокнале во смрт -- уште два случаи во растечкиот број Грци што се убиваат, аномалија во земја која имаше една од најниските проценти на самоубиства во светот.
Пред две години, Светската здравствена организација на својата ранг-листа од 107 држави ја стави Грција на 84-тото место по бројот на самоубиства, зад Србија и Црна Гора, кои се рангираа заедно на 14-тото место, Хрватска на 17-тото место, Бугарија на 32-рото место, Романија на 33-тото место, Босна и Херцеговина на 37-мото место, Македонија на 51-вото, Албанија на 74-тото, Турција на 76-тото и Кипар на 81-вото.
Сега Грција има најбрз пораст во регионот, според групата за спречување самоубиство, Гет инволвд.
За тоа е виновна економската криза која трае во Грција веќе две години -- многумина се соочија со сиромаштија поради мерките на штедење, побарани од меѓународните кредитори заради добивање заеми за спас.
Телефонската линија за помош во случаите на самоубиства, на невладината организација со седиште во Атина, Климака, забележа пораст од помалку од десет јавувања на ден на повеќе од 100, рече Арис Виолацис, клинички психолог, додавајќи дека 75 отсто се поврзани со кризата.
„Луѓето кажуваат колку очајно се чувствуваат, дека се чувствуваат како пропаднат случај“, рече тој за SETimes.
Перис, музичар, се грижел за својата мајка 20 години, која имала шизофренични напади.
Но, крајот дојде кога неговите приходи пресушија и тие живееја од нејзината пензија од 340 евра месечно.
Тој напиша порака за својата мака на една веб-страница, дента пред својата смрт.
„Проблемот е што не сфатив дека ќе мора да имам готовина, бидејќи економската криза дојде ненадејно.
Иако го продавам нашиот имот, немаме прилив на готовина, повеќе немаме пари да купиме храна, и мојата кредитна картичка е искористена со каматна стапка од 22 отсто“, напиша Перис.
„Самоубиствата се во пораст во време на економска криза“, рече за SETimes Стратос Георгулас, професор по социологија на Егејскиот универзитет на островот Лезбос.
„Има две причини:
политички и економски.
Луѓето се чувствуваат разочарани од политичката класа која управува со земјата и влече корист од кризата.“
Самоубиствата во Грција продолжуваат со рекордно темпо.
Еден 38-годишен универзитетски професор се обеси на уличен столб во Атина на 23-ти април, истиот ден 35-годишен свештеник скокна од својот балкон во северна Грција.
Тоа што сé повеќе луѓе се убиваат, е знак за тоа колку се очајни во земја каде што самоубиствата се стигматизирани.
Грчката православна црква одбива да одржи црковна служба за оние што се самоубиваат.
Грчките мажи особено го чувствуваат товарот зашто се глава на семејството, и не можат да обезбедат егзистенција за истото, рече Констандинос Канелакис, професор по психологија на Американскиот колеџ на Грција во Атина.
„Реалната загуба на статусот е она што ги прави нив, особено мажите, да се чувствуваат нецелосни“, рече Канелакис за SETimes.
„Врз нив има притисок да го обезбедат семејството.
Феномен во Грција е што мажите не бараат професионална помош толку лесно како жените, и тоа го сметаат за пораз.“
До 2009 година, кога изби кризата, Грција ја имаше една од најниските стапки на самоубиства во светот.
Оттогаш самоубиствата се зголемија за 22 отсто, според Атинската новинска агенција.
Скоро 600 луѓе се убиле во 2011 година, при што властите велат дека најголем виновник за тоа е кризата.
