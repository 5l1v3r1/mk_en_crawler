18/07/2005
Од Игор Јовановиќ за Southeast European Times во Белград – 18/07/05
Со минатомесечната одлука на американскиот претседател Џорџ В.Буш за доделување на Србија и Црна Гора преференцијален извозен статус, укинати се и последните преостанати санкции што Вашингтон ги воведе против поранешна Југославија во 1992 година.
Одлуката е од корист пред сé за српските бизнисмени кои сега ќе можат да извезуваат голем број производи во САД без царини.
Воспоставен во 1987 година, генералниот преференцијален систем има за цел да им помогне на земјите во развој во остварувањето на економски раст преку проширувањето на трговијата.
Истиот обезбедува преференцијален безцарински влез за повеќе од 4.650 производи од 144 земји и територии од целиот свет.
На 1-ви јули американскиот амбасадор во Србија и Црна Гора, Мајкл Полт, изјави дека овој потег претставува одраз на економските реформи и подобрената бизнис клима во земјата.
„Истражувањето што го спроведовме покажа дека во Србија постои слободен пазар, дека постојат закони што ги штитат американските инвеститори.
Врз основа на тоа ние ја донесовме одлуката“, рече Полт.
Целта на Вашингтон со обезбедувањето на преференцијален извозен статус е да помогне во зајакнувањето на развојот на економијата на Србија и Црна Гора, рече Полт.
Запрашан дали идната американска помош ќе биде поврзана со соработката на Белград со Трибуналот на ОН за воени злосторства, тој рече дека односите помеѓу САД и Србија и Црна Гора не се засноваат на политика на поставување услови, туку на заеднички интереси и цели.
На почетокот на 1990-тите, извозот на Србија за САД достигнуваше околу 200 милиони американски долари.
Во десетте години на војни и санкции, извозот драстично падна на само 20 милиони американски долари.
Аналитичарите сега предвидуваат дека нивото би можело тројно да се зголеми.
Добивањето на преференцијален извозен статус претставува „добра политичка и економска вест“, рече српскиот министер за меѓународни економски односи, Милан Париводиќ.
Тоа отвора пазар од околу 280 милиони потрошувачи за српските претпријатија, рече тој, истакнувајќи дека САД, ЕУ и Русија заедно прават пазар од 930 милиони потрошувачи.
Според Париводиќ, во САД најпрво ќе се извезуваат прехранбени производи, материјали за под, гуми и производи од електорнската индустрија.
Српскиот премиер Воислав Коштуница, исто така, го поздрави добивањето преференцијален статус.
„Оваа одлука е од голема важност за нашата економија и без сомнение истата е мошне стимулирачка за зајакнување на трговијата со САД“, рече тој.
