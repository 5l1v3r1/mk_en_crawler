26/06/2013
Пол Чикои за Southeast European Times во Букурешт -- 26.06.13
Молдавија и ЕУ го завршија последниот круг преговори за Областа за длабока и сеопфатна слободна трговија, потврдувајќи го ветувањето на новата влада дека ќе продолжи со остварувањето на европските амбиции.
Областа на слободната трговија има за цел да ја доближи молдавската економија до онаа на ЕУ со обезбедување значително подобрен взаемен пристап за европските и молдавските производи и услуги, со истовремено гарантирање на отворена, стабилна и предвидлива законска клима за локалните бизнисмени и потрошувачи.
Областа ќе ги подобри и трговските можности меѓу ЕУ и Молдавија и ќе го унапреди просперитетот на двете економии, според Европската комисија. 
Европската интеграција е меѓу приоритетите поставени од новата проевропска влада, која дојде на власт во Кишињев на 30-ти мај, под раководство на Јурие Леанка, министер за надворешни работи во претходната администрација, која беше соборена во април по гласањето за недоверба.
Приклучувањето во ЕУ не е опција, туку потреба, рече Леанка во едно интервју.
Аналитичарите велат дека Леанка успеал повторно да го убеди Брисел во европскиот идеал на неговата држава.
„[Областа на слободната трговија] претставува важен чекор што Молдавија го прави кон приближувањето до ЕУ, кој ќе кулминира со потпишувањето на спогодбата во ноември на Источното партнерство во Вилниус“, рече за SETimes Кристиан Гинеа, директор на Романскиот центар за европски политики, водечка романска експертска група.
„Леанка, исто така, испрати силен сигнал до Брисел со поставувањето на позицијата на министер за надворешни работи ... 
на поранешниот главен преговарач со ЕУ Наталија Герман“, рече Гинеа. 
Леанка беше во дводневна посета на Брисел, каде што се состана со официјални претставници на заедницата.
„[Претседателот] на Европската комисија, Жозе Мануел Баросо, ја искажа целосната поддршка на Европската унија за европската агенда на Молдавија“, рече премиерот. 
Земјата сега го чека извештајот на Европската комсија, кој ќе биде објавен на крајот од следниот месец, за спроведувањето на втората фаза од Акцискиот план за визната либерализација на земјата.
Првата фаза од планот се состоеше од мерки усвоени за измена на легислативата, додека втората фаза се состои од спроведување на новите закони.
Ако извештајот биде позитивен, тогаш ЕУ треба да објави либерализација на визите за молдавските граѓани на Самитот на Европското партнерство во Вилнус, рече во говорот што го одржа во законодавниот дом на заедницата Моника Маковеи, романска европарламентарка и копретседателка на делегацијата на Европскиот парламент за Молдавија.
„Република Молдавија е многу важна за ЕУ и пожелната демократија и добробитот неповратно се вгнездени во оваа држава“, рече таа.
Повеќето граѓани ја поддржуваат посветеноста на Леанка на ЕУ.
„Една работа е јасна за молдавската младина: Ние целосно ја поддржуваме европската перспектива, иако сме свесни дека понекогаш мораме да направиме економски отстапки кон истокот“, рече за SETimes Славиц Старамет, претседател на Федерацијата на Молдавските студентски организации во Романија.
„Предупредувачките сигнали на ЕУ испраќани во текот на целата политичка криза во Молдавија само успеаја уште повеќе да ги зајакнат нашите амбиции за пристапување во ЕУ“, додаде тој.
Дали новиот премиер ќе може да ја води Молдавија кон пристапување во ЕУ? 
Кажете ни што мислите долу.
