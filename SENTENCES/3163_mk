11/04/2006
(AП, УНДП - 10/04/06)
Шефот на УНДП, Кемал Дервиш, во понеделникот (10-ти април) ја пофали Албанија за нејзината соработка со неговата организација, како и за нејзините напори за развој, и вети континуирана помош за земјата.
„Албанија е пример за другите земји со својот човечки развој и својата силна посветеност на Милениумските развојни цели“, рече Дејвис, третиот највисок официјален претставник на ОН, за време на посетата на Тирана. 
„Албанија прифати дека доброто управување претставува клучна компонента за развојот со тоа што го направи приоритет во сите свои работи. 
Затоа й честитам на земјата за тоа.“
Дервиш допатува во дводневна посета на земјата во понеделникот -- негова втора посета од 1991 годиба досега, и прва откако стана шеф на УНДП во мај 2005 година.
Дервиш се состана со албанскиот премиер Сали Бериша и со претседателот на парламентот, Жизефина Топали. 
„Приоритетот што му го дадовте на економскиот развој -- од времето кога бевте претседател -- очигледно има резултати“, УНДП ја цитираше изјавата на Дервиш по неговиот состанок со премиерот.
За време на разговорите Бериша го информираше за напорите на Албанија за борба против организираниот криминал, шверцот и корупцијата, како и за конкретните правни иницијативи, вклучувајќи го и законот за борба против судирот на интереси и непотизмот.
Тие разговараа и за програмата на УНДП во Албанија, особено во четири нови области на соработка: Борбата против незаконитоста и преземањето на даночните реформи; информациите и комуникациските технологии за училиштата; иницијативата прилив на мозоци; и екологијата и туризмот.
Проектот за е-училиштата се фокусира на модернизацијата на компјутерските лаборатории во училиштата, воспоставувањето на широка Интернет поврзаност и обука на наставници. 
Околу 1.749 основни училишта и 384 средни училишта ќе бидат првичните корисници од овој проект, кој ќе им помогне на албанските ученици да стекнат вештини и да ги искористат модерните информатички и комуникациски технологии. 
УНДП одвои 1,3 милиони американски долари за првата година од спроведувањето на 36-месечната програма.
Проектот за борба против незаконитоста и поддршката на еколошките иницијативи и културниот туризам се очекува, исто така, да бидат претставени за време на посетата на Дервиш.
Иницијативата Прилив на мозоци ќе й помогне на владата во нејзините напори за искористување на исселените албански стручњаци за социо-економскиот развој на земјата.
Во понеделникот Дервиш го посети комесаријатот на полициската станица во Тирана, кој беше реновиран во рамките на проектот за поддршка на реформите во секторот на безбедноста, финансиран од разни меѓународни и билатерални донатори, меѓу кои и УНДП.
Во своето обраќање пред пратениците во парламентот Дервиш ги повика политичарите да останат обединети по прашањата од национална важност, истакнувајќи дека стабилноста е клучна за одржливиот економски развој и раст. 
Приходот по глава на жител во Албанија би можел двојно да се зголеми за 20 години ако земјата ги промовира „приватното претприемништво и пазарите, како и добрата власт што гарантира конкурентност на пазарите, како и дека тие добро се регулираат, дека законите се применуваат подеднакво за сите“, АП ја цитираше неговата изјава.
„Значи, на Албанија й треба и ефикасна влада и конкурентни пазари ... 
Клучно е да се примени владеењето на правото и да не им се дозволи на криминалните елементи да ја изобличат економијата за своја корист. 
Политичката нестабилност претставува најголем непријател на брзиот и одржлив раст“, рече Дервиш.
