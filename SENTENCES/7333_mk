06/03/2012
Ерл Мурати за Southeast European Times во Тирана -- 06.03.12
Во ексклузивното интервју за SETimes, поранешниот вицепремиер и министер за надворешни работи, Илир Мета, од Албанија, рече дека судскиот процес против него бил транспарентен, дека „тој бил убеден од самиот почеток во својата невиност“.
„Целата работа се состоеше од многу намерно склопени и монтирани снимки, со единствена цел да се дестабилизира земјата и да се собори владата“, рече Мета.
На 16-ти јануари, Високиот суд го прогласи Мета за невин по обвиненијата за корупција, во врска со тендерот за државната хидроцентрала.
Обвинителите побараа двегодишна казна, обвинувајќи дека се обидел несоодветно да влијае на поранешниот министер за економија, Дритан Прифти, во врска со тендерот.
Случајот беше внимателно следен од Европската комисија, која не коментираше за исходот, но истакна дека процесот ќе биде дел од нејзиниот следен извештај за напредокот на Албанија.
Питер Стано, портпарол на комесарот за проширување на ЕУ, Штефан Филе, истакна дека „владеењето на правото е еден од 12-те приоритетни критериуми за Албанија да добие кандидатски статус“.
Но, Мета -- кој беше, исто така, премиер од 1999 до 2002 година и сега ја предводи малата партија Социјалистичко движење за интеграција (СДИ), која е дел од владејачката коалиција на Албанија -- е убеден дека „со барањето темелно судење на овој случај, [јас] поставив нов стандард на демократското однесување во Албанија -- со [мојата] итна оставка, предавањето на парламентарниот имунитет и со решителноста да одам до крај со пресудата по сите точки од обвинението покренато против мене“.
Судската пресуда се сметаше за „триумф“ во партијата на Мета.
Едмонд Хаџинасто од СДИ, кој го наследи Мета на вицепремиерската функција и функцијата министер за надворешни работи, го опиша случајот како афера заснована на наместена видеоснимка.
Тој рече дека Високиот суд бил независен и целосно лојален на правото.
Според него, овој случај покажал дека „законот е над сé“.
Но, за опозициската Социјалистичка партија, пресудата покажала само дека Високиот суд е под државна контрола.
Во заедничката изјава на денот кога судот ја објави својата одлука, сите членови на претседателството на Социјалистичката партија ја искажаа својата огорченост, велејќи дека одлуката била доказ за влијанието на премиерот Сали Бериша врз судот.
Но, Мета ги отфрли обвинувањата на социјалистите, велејќи дека истите се израз на нивните двојни стандарди, кога станува збор за правдата.
„Очигледно е дека кога судовите носат одлуки во интерес на опозицијата, тие се прифатени како ,праведни’, а кога не им служат на нивните интереси, судовите се етикетираат како „фатени“.
Сметам дека мораме да се откажеме од уличната политика и мораме да ја зајакнеме политиката на државните и правните институции“, рече Мета за SETimes.
Во деновите пред судењето, Бериша се состана со Мета двапати, што предизвика реакции кај опозицијата, и го привлече вниманието на медиумите.
На 13-ти јануари, Бериша беше во домот на Мета на вечера.
Еден ден потоа, двајцата повторно се состанаа, овојпат во хотел во Тирана со градоначалникот на Тирана, Љуљзим Баша.
Албанската опозиција објави дека овие состаноци биле јасен јавен притисок врз судството.
Мета ги отфрла овие посочувања.
„Се состануваме со Бериша на континуирана база и разговаравме за различни прашања, но не и за одлуките на судовите.
Ги почитуваме јавните институции и нивните одлуки.“
Што се однесува до интеграцијата на Албанија во ЕУ, Мета рече дека земјата заслужува да добие кандидатски статус, и ја обвини опозицијата за одложување на овој процес.
„Кандидатскиот статус е вештачки одложен поради неконструктивната политичка агенда на опозицијата, која повеќето албански граѓани ќе сакаат сега да заврши“, рече тој за SETimes.
„ЕУ ќе знае како да ја награди Албанија за позитивната сила што ја претставува“, рече тој.
