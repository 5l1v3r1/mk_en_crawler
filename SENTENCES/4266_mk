15/09/2008
(Ројтерс, Канцеларија на високиот претставник - 13/09/08;
AП, АФП, Ројтерс, Канцеларија на високиот претставник, Делегација на ЕК во Босна и Херцеговина, Американска амбасада во Босна и Херцеговина - 12/09/08)
Властите на Република Српска (РС) наидоа на остри критики поради својата одлука за повлекување од државното претпријатие за електродистрибуција и формирање свој посебен оператор.
Меѓународните официјални претставници рекоа дека ваквиот „незаконски“ потег ќе им наштети на интересита на Босна и Херцеговина (БиХ) и ја повикаа Бања Лука да ја поништи таа одлука.
„Заклучокот на владата на РС да се пристапи кон еднострано повлекување од корпорацијата за електродистрибуција ќе й направи штета на државата и нејзините европски цели“, рече високиот претставник Мирослав Лајчак во саботата (13-ти септември) во Братислава.
Повторувајќи ја изјавата на Управниот одбор на Советот за спроведување на мирот (ПИК) претходниот ден, тој ја повика владата на РС „да го повлече својот заклучок и да продолжи да работи во рамките на воспоставените институции и закони“ на БиХ.
Владата на РС „мора да сфати дека кога ќе постигне договор, истиот мора и да го почитува“.
Тој го изјави ова два дена откако кабинетот на премиерот на РС Милорад Додик во четвртокот одлучи да се повлече од Електропренос БиХ, наведувајќи го како еден од своите мотиви тоа што претпријатието не успеа да усвои бизнис и инвестициски план за 2008 година.
Електропренос беше формирано со договор од 2006 година.
РС поседува 41 отсто од акциите во претпријатието, додека Федерацијата на БиХ ги има преостанатите 59 отсто.
Локалните и меѓународните експерти истакнаа дека ниту еден од двата ентитети не може законски да се повлече од претпријатието, формирано во согласност со легислативата одобрена од државниот парламент во 2004 година.
„Никој од двата ентитети не може да се повлече еднострано од претходно договорената реформа“, се вели во изјавата од петокот на амбасадорите од Управниот одбор на ПИК.
Заменикот на Лајчак, Рафи Грегоријан, минатиот викенд предупреди дека ПИК, кој го надгледува спроведувањето на Дејтонскиот мировен договор, ќе ги употреби „сите потребни механизми“ ако РС не ја повлече својата одлука.
„Владата на РС влезе во отворен конфликт со меѓународната заедница, кој може да има долгорочни последици“, изјави тој за сараевскиот весник Дневни аваз.
Димитрис Куркулас, шеф на делегацијата на Европската комисија во БиХ, предупреди дека одлуката на Бања Лука ќе ги поткопа реформите во енергетскиот сектор, спроведени со „значителна“ поддршка од ЕУ и другите донатори, како и процесот на ДСА на земјата.
Француската и американската амбасада во Сараево, исто така, ја искажаа загриженоста на своите влади во врска со потегот на властите на РС.
Ова „повлекува длабоки уставни прашања ...
и е политички неодговорно“, објави Американската амбасада во петокот.
