05/03/2007
Од Беким Греицевци за Southeast European Times во Приштина – 05/03/07
Состанокот во Виена помеѓу Приштина и Белград за нацрт-планот за статусот на Косово заврши во петокот (2-ри март) без договор.
Во текот на изминатите седум дена, под претседателство на претставникот на ОН Марти Ахтисари, делегациите разговараа околу прашањата како што се уставните одредби, децентрализацијата и културното и верското наследство.
Ахтисари рече дека разговорите биле можност страните да ги разјаснат своите позиции околу сите аспекти на предлогот за решение, додавајќи дека не би требало да биде проблем за ниту една од страните да разбере што мисли другата страна кога го гледа предлогот.
„Ова беше корисна вежба“, рече Ахтисари.
„Во врска со прашањето на преговорите -- статусот -- страните остануваа со дијаметрално спротивставени ставови.
Значи, нема поместување на таа страна и тоа се огледува во нивната позиција кога станува збор за уставните принципи поврзани со планот за решението“, додаде тој.
Портпаролот на косовскиот преговарачки тим, Скендер Хисени, рече дека српската делегација сака да го измени целиот план на Ахтисари.
„Белградската делегација дојде во Виена со деструктивен пристап, обидувајќи се да подготви нов документ за статусот на Косово“, рече Хисени.
Тој додаде дека сегашниот план е позитивен, надевајќи се дека Ахтисари ќе ги земе предвид сугестииите од приштинската страна.
„Во моментов не е јасно што ќе стори специјалниот претставник на ОН за Косово, со добро формулираните и поткрепените аргументи и измени што ги претставивме во Виена и до кој степен тој ќе ги потврди“, изјави координаторот на белградскиот преговарачки тим, Леон Којен, за белградското Радио Б92.
Иронично, но партиите се согласуваат само околу цената на салата за прес-конференција која треба да се изнајми за време на разговорите.
Ахтисари ги покани сите политички водачи од Косово и Србија во Виена на 10-ти март, да присуствуваат на состанокот на високо ниво.
Контакт-групата и претставниците од ЕУ, НАТО и УНМИК се, исто така, поканети на учество.
„Ветив дека ќе ги прегледам дискусиите во Виена досега и ќе ја разгледам можноста за евентуални измени на предлогот.
Исто така, ветив дека ќе го доставам ревидираниот предлог до партиите доволно рано за да може да биде простудиран пред делегациите да дојдат во Виена на 10-ти“, рече Ахтисари.
Според извори, ревидиданиот план на Ахтисари ќе им биде предаден на страните в среда.
