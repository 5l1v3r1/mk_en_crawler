14/01/2005
(Разни извори – 10/01/05 - 14/01/05)
Наведувајќи ја како причина економската политика и изгледите за финансиска стабилност, меѓународната агенција за рангирање „Фич“ објави дека го зголеми кредитниот рејтинг за Tурција.
Рејтингот за долгорочната странска валута и локалната валута е зголемен од ББ-минус на ББ-плус.
Рејтингот за горната граница на долгот на Турција е зголемен на Б-плус од ББ-минус.
„Фич“ го истакна успехот на Владата во контролата на инфлацијата и буџетскиот дефицит.
Сепак, таа предупреди дека земјата ја очекуваат „извонредни предизвици“.
Потрошувачките цени во Романија се зголемија за 9,3 отсто во декември за период од една година, како што објави Националниот завод за статистика.
Ова е за првпат од 1990 година стапката на инфлација да изнесува под 10 отсто.
Во споредба со ноември, цените на потрошувачката беа повисоки само за 0,6 отсто.
Инфлацијата изнесуваше 14,1 отсто во 2003 година и се очекува да се намали на 7 отсто во 2005 година.
Германската издавачка група Verlagsgruppe Handelsblatt се здоби со 50 отсто од акциите во бугарските весници Капитал и Дневник.
Бугарската агенција за инвестиции задржа 50 отсто од акциите во весниците преку својата филијала, Екомедиа.
Ова е втора голема германска инвестиција во бугарски медиум по купувањето на двата популарни дневни весници, Труд и 24 Часаод страна на Westdeutsche Algemeine Zeitung.
ЕУ и УНДП ќе го кофинансираат проектот во висина од 2,7 милиони евра за развој на инфраструктурата во областа на Кукуш, Aлбанијa, објави делегацијата на Европската комисија во Тирана на 11-ти јануари.
Инвестиционата програма треба да се реализира во рок од две години.
Комисијата Булдожер во Босна и Херцеговинa (БиХ) на 10-ти јануари го поднесе до Владата на БиХ третиот пакет од 50 предлози за законските амандмани кои имаат за цел отстранување на бирократските пречки во бизнисот.
Ингеренциите за проектот Булдожер официјално беа предадени од Канцеларијата на високиот претставник на босанското Здружение на работодавци на крајот од минатата година.
Меѓународната финансиска корпорација й додели долгорочен заем во висина од 75 милиони евра на хрватската Привредна банка Загреб, во рамките на договорот потпишан на 11-ти јануари.
Средствата се наменети за поддршка на малите и средните претпријатија и станбената заштеда.
Maкедонската Влада започна преговори со делегацијата на Светската банка за потпишување на нов договор за заем во висина од 30 милиони американски долари.
Новата тригодишна програма ќе има за цел поддршка на владината политика на развој.
Бугарскиот царински приход достигна висина од 2,1 милијарда евра во 2004 година, што претставува зголемување од 29 отсто во период од една година, како што покажаа првичните податоци на владината царинска агенција.
Само во декември царинскиот приход достигна рекордно високо ниво од 219,7 милиони евра.
Зголемувањето се припишува на засиленото собирање на царински давачки и царинската контрола, како и на измените на легислативата за ДДВ.
