03/12/2012
Менексе Токјај за Southeast European Times во Истанбул -- 03.12.12
Во соопштението кое ги раздвижи печатот и милиони телевизиски гледачи, премиерот Реџеп Тајип Ердоган упати критики до една од најпопуларните сапунски опери на Турција во последно време, повикувајќи го судството да преземе мерки.
Премиерот упати критики до серијата „Величествениот век“, која го прикажува личниот живот на османлискиот султан Сулејман Величенствениот и интригите во харемот и кралското семејство.
„Ние никогаш не сме знаеле еден ваков Сулејман“, рече Ердоган.
„Тој поминал три децении на коњ, а не во палатата како што гледаме во оние серии.
Јас го осудувам како режисерот на оваа серија, така и сопственикот на телевизиската станица, пред мојот народ.
Ние веќе ги алармиравме властите во врска со ова и сè уште чекаме судска одлука“.
И покрај тоа што некои конзервативни кругови сметаат дека серијата ја поткопува турската историја со прикажување на Сулејман на еден богохулен начин, „Величествениот век“ останува популарна телевизиска серија во Турција и во странство.
Според проценките на Генералниот директорат за авторски права на Министерството за култура и туризам, серијата ја следат 150 милиони гледачи на Блискиот Исток, Балканот и турските републики.
Популарноста на серијата поттикна обновен интерес за Отоманската империја, кој некои го нарекуваат „Отоманија“, предизвикувајќи љубопитност за историјата, накитот, традиционалната храна и отоманскиот начин на живот.
Одговарајќи на коментарите на премиерот, актерката Мујде Узман, која ја игра Армин, љубовницата на еден османлиски војник во серијата, тоа го нарече „непотребна дискусија“.
„Најпосле, оваа серија е само фикција инспирирана од историски настани и треба да се сфати како фикција“, рече Узман.
„Луѓето кои имаат посебен интерес за отоманската историја може да ги добијат сите потребни информации од историските книги и поисцрпно истражување.
Сепак, сакаме да имаме доволно информации за животот во харемот, страсната љубов помеѓу султанот и неговата сопруга Хурем, како и за исклучителниот талент на султанот за културата, уметноста и поезијата“, додаде таа.
Ахмет Кујас, историчар во универзитетот „Галатасарај“ со седиште во Истанбул, се согласува.
„Сметам дека мешањето [ на Ердоган] во таа серија е погрешно.
Тој не е историчар и најверојатно тој й приоѓа на оваа тема од идеолошка гледна точка“, рече тој.
„Повикувањето на судството е уште попогрешно нешто“, додаде тој.
"Во тој случај ќе дојде ден кога книгите ќе бидат собрани“.
Кујас рече дека на запад постојат серии како што е „Тудорите“, која ја прикажува историјата на еден фиктивен и гламурозен начин со цел да привлече гледачи.
Нилгун Озден, обожавателка на турската телевизиска серија, за SETimes изјави дека таа не се согласува со премиерот, ниту со оние кои велат дека серијата е само фикција.
„Зад серијата стои силен тим на историчари.
Главната причина што серијата ги разлути конзервативците е тоа што та ја прикажува историјата на еден лесен и необичен начин, различен од она што го читаме во книгите“, рече таа.
„Неприфатливо е политичките фигури да го повикаат судството за прашање што се однесува на самото општество.
Мислам дека овој повик не може да резултира со било какви мерки и тоа е само произволна изјава“.
Владини претставници презедоа активности против телевизиската програма.
Врховниот одбор за радио и телевизија ја предупреди серијата во 2010-та година за прикажување на содржина против „националните и моралните вредности на општеството и структурата на турското семејство“.
Во ноември 2011-та година, серијата беше казнета за промовирање на насилство во една крвава сцена.
