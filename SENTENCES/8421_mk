15/09/2011
(Сега, Труд, новинска агенција ФОКУС - 15.09.11; AФП, Софија еко, Софиска новинска агенција БНТ, Capital.bg, Dnevnik.bg, Медиапул - 14.09.11)
Бугарскиот премиер Бојко Борисов во средата (14-ти септември) потврди дека осум проекти финансирани од ЕУ во југоисточниот град на неговата земја Сливен се блокирани од владата поради сомневањата за измама.
Парите за нивното спроведување, во вкупна вредност од околу 30 милиони евра, ќе останат блокирани додека „целата ситуација ... 
не се расчисти“, додаде тој, истакнувајќи дека лично наредил замрзнување на помошта.
Борисов рече дека одлучил да го преземе овој чекор без преседан за неговата земја откако четири или пет членови на неговата влада ја споделиле со него во изминатиот месец и нешто загриженоста за проблеми со проектите во Сливен, кои ги води градоначалникот Јордан Лечков.
Меѓу нив беа министерката за регионален развој Лилјана Попова и нејзиниот претходник, Росен Плевнелиев, кој поднесе оставка претходно овој месец откако централно-десничарската партија на Борисов ГЕРБ го предложи за свој претседателски кандидат за изборите на 23-ти октомври.
Друг беше бугарскиот министер за Управување со фондовите на ЕУ, Томислав Дончев, чија портпаролка изјави за АФП во средата дека „парите се суспендирани од август, поради истрагата за можни нерегуларности“.
„Ова е превентивен чекор од страна на бугарската влада“, додаде таа.
Проектот од 27 милиони евра за реконструкција на 110 километри од водоводната и канализациската мрежа на Сливен е најголемиот меѓу осумте иницијативи финансирани со оперативните програми за Регионален развој и животна средина на ЕУ, кои се ставени во мирување.
Во коментарот за државната Бугарска национална телевизија (БНТ) Дончев говореше за наводите за кршење на регулативите за јавните набавки при изборот на договарачите.
„Сомневањата се дека процедурата била дискриминаторна и ја поткопала конкуренцијата“, рече тој.
Борисов изјави за новинарите во средата дека прашањето е веќе проследено до обвинителството и дека Европската комисија (ЕК) ја поздрави одлуката на владата за замрзнување на парите за проектите.
Наводите за нерегуларности испливаа на површина во средината на јули, кога група општински советници од Сливен поставија на Интернет документарец со англиски превод, насловен како „Новата мафија“.
Тие го обвинија Лечков, кој го води Сливен во изминатите осум години, и се надева на реизбор за трет градоначалнички мандат во октомври, за задушување на конкуренцијата во тендерите за градежните проекти. 
Групата објави дека испратила документација за поткрепа на своите тврдења до Брисел.
ЕК подготвува писмо до бугарските власти во врска со проектите финансирани од ЕУ во Сливен, објави во средата софискиот онлајн новински портал Медиапул, цитирајќи го портпаролот на комесарот за регионален развој на Унијата Јоханес Хан, Тон ван Лиероп.
Поранешна бугарска фудбалска ѕвезда, Лечков е кандидат на ГЕРБ за градоначалник на Сливен на октомвриските избори за локална власт. 
Борисов изјави за новинарите во средата дека ако не се докажаат евентуалните малверзации, неговата партија нема да ја повлече поддршката за него.
Објавувајќи ја својата номинација на почетокот од јули, премиерот истакна дека Лечков има свои „слаби точки“, исто како и сите други, но дека ќе ги „поправи“ за време на следниот мандат.
Во меѓувреме, БНТ ја цитираше изјавата на Лечков за новинарите во Сливен, дека е подготвен да им ги претстави на ЕК и сите надлежни власти сите неопходни документи, како и својот став во однос на ова прашање.
Градоначалникот беше суден за злоупотреба на службената должност, но во март беше ослободен од обвиненијата.
