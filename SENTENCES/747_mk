21/08/2006
Од сите земји во Југоисточна Европа, кои не се членки на ЕУ, Хрватите трошат највеќе на телекомуникации, покажа истражувањето на ЕК.
Според оваа анкета, домаќинствата во Хрватска трошат просечни 30 евра месечно за фиксна телефонија и мобилни комуникации, како и за Интернет пристап.
Следна е Црна Гора, чии што граѓани трошат околу 24 евра месечно, по што следи Бугарија (14 евра) и Турција (10,4 евра).
За разлика од тоа, домаќинствата на земјите-членки на ЕУ трошат просечни 53 евра месечно.
Моментно во Црна Гoра има околу 115.000 Интернет корисници, според анализите на владата на ситуацијата со ИТ и телекомуникациите во земјата.
Стапката на навлегување на Интернетот, со ова, се проценува на 17,5 отсто.
Најчеста конекција е брзината од 200 мегабита.
Aлбанската влада одлучи да додели дополнителни 151.000 евра за лечење на пациентите кои страдаат од хронична бубрежна инсуфициенца.
Трансплантацијата моментно може да се изврши само во странство, обично во Турција и Грција, додека капацитетите за лечење со хемодијализа се ограничени.
Албанските болници може да обезбедат хемодијалистички третман само за 150 пациенти.
Но, како резултат на новиот договор за соработка со италијанските и египетските лекари, првата трансплантација на бубрези можно е да биде извршена во Албанија следната година.
Tурскиот водечки дистрибутер на гориво, „Петрол офиси“, објави дека постигнал договор со британската фирма „Оксоника“, која спроведува активни истражувања во нанотехнологијата.
„Оксоника“ ќе обезбедува нанокаталитички продукт од гориво за ова турско претпријатие, енвирокс тм, кое го намалува загадувањето на воздухот.
Проектот ќе започне за неколку месеци.
Романијa ќе го преземе претседателството на Меѓународната комисија за заштита на реката Дунав (МКЗРК) во 2007 година, објави државниот секретар во Министерството за животна средина, Лучија Ана Варга.
Намалувањето на последиците од природните катастрофи по околината ќе биде главен приоритет, додаде таа.
Земјите-членки на МКЗРК се состанаа минатата недела во Виена, на разговори за предложениот мандат на Романија.
Хрватскиот град Црквеница отвори електронски портал, на кој се претставени информации во врска со туристичките дестинации и капацитети во оваа област.
Ако пилот-проектот за е-туризам биде успешен, другите главни туристички центри можеби ќе го следат примерот на Црквеница.
(Разни извори – 14/08/06 – 21/08/06)
