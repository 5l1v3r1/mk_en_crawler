19/12/2008
(AФП, Ројтерс - 19/12/08;
AФП, Еуопсервер, ЕурАктив, Ксинхуа, ХИНА, Макфакс - 18/12/08;
AП, ББС, Ројтерс - 17/12/08)
Хрватска во четвртокот (18-ти декември) ја критикуваше Словенија за блокирањето на нејзините разговори за членство со ЕУ поради долготрајниот пограничен спор на двете земји, но изрази надеж дека Љубљана ќе ја преиспита својата одлука.
„Ние очекуваме Словенија да ја промени својата одлука“, рече хрватскиот премиер Иво Санадер непосредно пред меѓувладината конференција во Брисел во петокот, на која Загреб очекува да бидат отворени десетте нови поглавја од преговорите и да бидат затворени пет.
Но, словенечкиот премиер Борут Пахор во четвртокот потврди дека неговата земја „ќе даде согласност [само] за отворање на едно поглавје и затворање на три“, поради „суштинските резерви“ на Љубљана во врска со останатите поглавја за кои станува збор.
Словенија тврди дека документите што Хрватска му ги поднесе на Брисел, вклучително и мапите на нивните спорни заеднички поморски и копнени граници, однапред го решаваат нивниот пограничен спор.
Таа, исто така, бара од својот сосед да избегнува користење такви документи во идните меѓународни арбитражи или преговори за проблематичните прашања.
Санадер во четвртокот рече дека условот е „неприфатлив“.
Хрватска ги започна своите разговори за членство со Брисел во октомври 2005 година и се надева дека ќе го заврши процесот до крајот на следната година, за да може да му се приклучи на блокот како негова 28-ма членка до 2011 година.
Досега отвори 21 од задолжителните 35 поглавја, или политички области, за кои земјите-кандидатки мора да имаат успешни преговори за да влезат во Унијата, при што четири се привремено затворени.
Санадер вети дека оваа нова пречка на патот на неговата земја кон членството „нема да ги забави нашите реформи и нашите напори да ја завршиме работата со цел разговорите да бидат комплетирани до крајот на 2009 година“.
Изразувајќи жалење поради развојот на настаните, портпаролката на Европската комисија (ЕК) Кристина Наѓи, рече дека Франција, која моментно претседава со ЕУ, инвестираше „значителни напори за изнаоѓање решение на проблемите што ги покрена Словенија“.
ЕК инсистира на тоа дека билатералните прашања, како што е пограничниот спор помеѓу Хрватска и Словенија, не можат да бидат дел од разговорите за пристап и мора да бидат решени билатерално.
„Ги охрабруваме Словенија и Хрватска да го решат отвореното погранично прашање во духот на добрососедските односи“, рече Наѓи.
„Сега имаме значителен број поглавја кои се технички финализирани, но не можат да бидат разгледани од конференцијата за пристап.“
Пахор во четвртокот рече дека неговата земја е подготвена да отвори разговори, со цел решавање на пограничниот спор со Хрватска.
„Подготвен сум да се состанам со Санадер уште од следната недела“, рече Пахор.
