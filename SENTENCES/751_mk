19/09/2006

Грчкиот министер за надворешни работи, Дора Бакојани, во четвртокот (14-ти септември) ги посети Србија и Косово. 
Во Белград таа се состана со претседателот Борис Тадиќ и со премиерот Воислав Коштуница. 
Таа им рече дека само компромис може да загарантира стабилност во регионот. 
Бакојани упати слична порака и во Приштина, каде што се состана со косовската влада и водачите на политичките партии, како и со шефот на мисијата на ОН во покраината, Јоаким Рикер.
***
Советот за безбедност на ОН го одржа својот трет состанок оваа година за косовското прашање. 
Јоаким Рикер го предупреди Советот да не ја одложува одлуката за статусот на покраината, велејќи дека решението за ова прашање е од суштинска важност за обезбедување на стабилност. 
Српската претставничка Санда Рашковиќ-Ивиќ не се согласи, велејќи дека „нестрпливоста и брзањето“ нема да доведат да одржливо решение.
***
Американскиот специјален координатор за борба против Курдистанската работничка партија, пензионираниот генерал Џозеф Ралстон, се состана во Aнкарa со неговиот новоназначен турски колега, генерал Едип Басер. 
Ралстон ја искажа решеност на Вашингтон за борба против каков било вид тероризам, истовремено предупредувајќи против евентуалната унилатерална воена акција од страна на Турција во северен Ирак.
***
Почнувајќи од среда (13-ти септември) во Брисел ќе се одржи третиот круг преговори за проширување на Централноевропскиот договор за слободна трговија (ЦЕФТА). 
Претставниците на сегашните членки на ЦЕФТА, Бугарија, Хрватска, Македонија и Романија, ќе одржат тридневни разговори со нивните колеги од земјите-кандидати, Албанија, Босна и Херцеговина, Молдавија, Црна Гора и Србија, како и од УНМИК.
***
Новиот претставник на ЕУ во Aлбанија, Германецот Хелмут Лохан, оствари разговори со претседателот Алфред Мојсиу. 
Претседателот го увери дека Албанија е решена да го спроведе својот Договорот за стабилизација и асоцијација со ЕУ.
***
Aлбанскиот премиер Сали Бериша беше во дводневна посета на Атина, која започна на 12-ти септември. 
Тој се состана со грчкиот претседател Каролос Папуљас, со премиерот Костас Караманлис, претседателот на парламентот, Ана Бенаки-Псаруда, и други функционери. 
За време на посетата беше потпишан договор за соработка во енергетскиот сектор помеѓу Албанија и Грција.
(Разни извори – 12/09/06 -19/09/06)
