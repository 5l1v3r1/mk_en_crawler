30/04/2007
Од Дениз Гунген за Southeast European Times – 30/04/07
Новиот пакет реформи на турскиот систем за социјална заштита, усвоен во јули 2004-та година, предизвика критики од граѓанските организации и акедемиците поради голем број причини.
Една забелешка е дека предложените реформи не ги задоволуваат европските стандарди, и покрај спротивните тврдења на министерот за труд и социјална политика Мурат Башезгоглу.
Во 2005-та година, Башезоглу рече дека неговото министерство „бара пакет реформи кои се во согласност со европскиот социјален модел“.
Европскиот социјален метод не се состои од заедничка група на регулативи наметнати врз земјите-членки од страна на институциите на ЕУ.
Тој датира од 2000-та година, кога земјите-членки на ЕУ организираа состанок во Лисабон со цел да изработат развоен план за иднината на Унијата.
Тие се согласија да ги координираат нивните социјални политики преку еден главен процес, наречен Отворен метод за координација, кој се темели врз доброволно учество, како и врз норми и принципи на најдоброто искуство меѓу земјите-членки.
Бидејќи процесот е отворен, доброволен и флексибилен, тешко може да се утврди дали предлозите поднесени од страна на турската влада навистина ги задоволуваат критериумите.
Меѓутоа, критичарите тврдат дека изготвувањето на пакетот реформи се карактеризираше со ограничен дијалог и несоодветна соработка со владата.
Ова доведе до создавање на еден недемократски процес кој не одговара на европскиот социјален модел и кој врши дискриминација врз ранливите сегменти од општеството, тврдат тие.
Пакетот предложен од Башезоглу содржи неколку елементи.
Општиот план за здравствено осигурување ќе се темели врз придонеси од корисниците, во форма на месечни премии.
Социјална помош ќе добиваат ранливите сегменти од населението.
Планиран е единствен пензиски систем за да се спречат двојните исплати од страна на различни организации за социјална помош.
Целиот систем ќе биде управуван од страна на една организација за социјална помош, во соработка со потсектори задолжени за распределба на социјалната помош.
Според Ахмет Аксу, претседател на синдикатот Мемур-Сен, „пакетот реформи предлага значително намалување на месечните исплати на ранливите сегменти од општеството.
Поточно, тоа ќе има штетно влијание врз младите, постарите луѓи и вдовиците.
„Ваквата состојба може да доведе до нееднаквости и хаос во државата“, предупреди тој.
Граѓанските организации забележуваат дека јавните расходи на земјите-членки се зголемуваат во однос на нивниот удел во државниот буџет и БДП.
Кај 25 земји-членки на ЕУ (сите членки освен нововлезните Бугарија и Романија) уделот наменет за јавните расходи е скоро 20 отсто од БДП и 40 отсто од буџетот.
Кај десетте земји-членки кои пристапија во мај 2004-та година, тој изнесува 17 отсто од БДП и 37 отсто од буџетот.
За разлика од тоа, турската влада распредели само 4,5 отсто од БДП и 13,8 отсто од буџетот за финасирање на социјалниот систем во 2004-та година.
Пакетот реформи предлага дополнително намалување на овој удел.
Главна цел на владата е „отстранување на финансиските проблеми наместо решавање на основните проблеми на социјалниот систем“, тврди Кадир Аричи од Универзитетот Гази.
Еринч Јелдан, еден од најистакнатите академици во Турција, се согласува со Аричи.
Пакетот реформи, вели тој, може најдобро да се сфати во контекст на „загриженоста за финансиска стабилност“ на ММФ.
Истовремено, во декември 2006-та година уставниот суд на Турција донесе одлука дека некои одредби од законот за социјална политика го кршат турскиот устав, поточно оние кои се однесуваат на правата на државните службеници.
Работничките водачи ја отпоздравија одлуката.
Бирчан Акилдиз, претседател на Каму-Сен, Конфедерација на синдикатите на државни службеници, рече дека тоа е „оправдување“ на нивните грижи.
Исмаил Хаки Томбул, претседател на КЕСК, Конфедерација на синдикатите на државните работници, отиде дури и подалеку.
Според него, судот „требаше целосно да го поништи законот“.
Како одговор, Башезоглу рече дека неговото министерство „го почитува судот“ и сега ќе одлучи за следните чекори.
Владата тврди дека работи за изградба на еден социјален консензус, кој е еден од показателите кои ги набљудува ЕУ.
Пакетот реформи, соопшти Башезоглу на неодамнешната конференција во Анкара, „е одлучувачко прашање кое ќе влијае врз иднината на Турција во следните 25 до 30 години“.
Тој рече дека неговото министерство нема да „инсистира на единствено решение и да избрза во донесување на законот“ без да ги разгледа грижите на другите акционери.
Се додека уставниот суд не ја донесе пресудата, процесот на реформи на социјалниот систем требаше да започне во јануари 2007-та година.
Сега е одложен за 2008-та година.
Министерството за труд ќе ја „земе предвид пресудата, ќе се обиде да постигне најширок можен консензус и ќе работи на законот дотогаш“, рече Башезоглу.
Во моментов, турскиот парламент се занимава со претстојните претседателски избори, планирани за почетокот од месец мај, после кои ќе следат државните избори планирани за ноември.
Можно е вториве да се одржат порано.
Бидејќи вниманието и енергијата се насочени кон политиката во следните неколку месеци, се очекува процесот на реформи во социјалниот систем да биде одложен.
