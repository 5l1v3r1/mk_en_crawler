30/03/2012
Сафет Кабашај за Southeast European Times во Приштина -- 30.03.12
Формирањето на Националниот совет за европска интеграција се очекува да й помогне на земјата на нејзиниот пат кон ЕУ преку изградба на институционален и социјален консензус за интеграција. 
Но, многумина велат дека тој е непотребен.
Опозициската Партија за самопределување ја одби понудата да учествува во советот. 
„Нам не ни недостигаат совети и позитивни препораки во Косово за да се оправда потребата за дополнителен механизам“, се вели во соопштението на партијата.
Косово има Министерство за евроинтеграции, а покрај тоа секое министерство има оддел, како и парламентарна комисија за таа цел.
И покрај тоа што го отпоздрави формирањето на Советот -- кој беше инаугуриран во вторникот (27-ми март), истиот ден кога ЕУ ја започна физибилити студијата за Спогодбата за стабилизација и асоцијација со земјата -- претседателот на парламентот Јакуп Красниќи ја истакна ангажираноста на собранието во процесот на интеграција во ЕУ, нагласувајќи ја соработката со институциите на ЕУ и Европскиот парламент.
„Нашата последна средба се случи пред десетина дена во Стразбур, што уште повеќе ги засили односите помеѓу Европскиот Парламент и Косовското Собрание“, рече Красниќи
Сепак, Флора Читаку, министер за европска интеграција, за SETimes изјави дека интеграцијата на земјата во ЕУ не се наоѓа само на владината агенда, туку има национална димензија.
Новиот Совет има советодавна и координативна функција и го претставува „единството на целиот политички и социјален спектар во Косово, вклучувајќи ја и опозицијата, граѓанското општество и експертите“, рече таа.
Леонора Криезиу, директор на Институтот за политички студии во Приштина, вели дека целта на Советот е да постави стратегиска рамка за приодот на Косово кон интеграцијата во ЕУ. 
Но, ваква стратегија требаше да биде направена од страна на министерството за европска интеграција, изјави Криезиу за SETimes. 
„Како последица на недостатокот од раководни способности, нашето раководство поставува различни механизми за да ги покрие своите лоши резултати“.
„Пет земји од ЕУ сè уште не ја признаваат независноста на Косово, блокирајќи не да имаме договорен аранжман со Унијата -- така правејќи го овој совет непотребен“, додаде таа.
Советот е важен само ако е ефективен, вели Муамер Пајазитим, од Институтот за политички и европски студии при Универзитетскиот колеџ. 
„Неодамна беше формиран Националниот совет за борба против корупцијата од страна на претседателот, но [резултатот од тоа е] само механизам на хартија“, изјави Пајазитим за SETimes.
Неколку други земји имаат повеќе механизми за интеграција во ЕУ. 
Македонија има десетина институции кои ги споделуваат одговорностите. 
Комисијата за евро-атлантска интеграција игра централна улога, додека пак со Оперативната комисија за европска интеграција претседава заменик-премиерот. 
Следат неколку други оддели и сектори, поради тоа што оваа земја нема министерство посветено на процесот на интеграција во ЕУ.
Босна и Херцеговина имаше министерство за оваа цел, но го трансформираше во Дирекција за европска интеграција во 2002-та година.
Црна Гора го следи примерот на Хрватска со тоа што има заедничко министерство за надворешни работи и европска интеграција, кое го води процесот. 
Исто така, има голем број на механизми вклучени во процесот на интеграција.
Ветон Љатифи, професор по меѓународни односи на Универзитетот на Југоисточна Европа во Тетово, вели дека проблемот е во тоа што овие механизми не се воведени од страна на самите земји.
„За жал, формирањето на сите овие механизми во земјите од Западен Балкан се случува по предлог -- барања или наговарање обично од Брисел“, изјави Љатифи за SETimes.
Во таа смисла, еврокомесарот за проширување Штефан Филе го отпоздрави формирањето на советот. 
„Овој пристап е од суштинско значење за забрзување на напредокот на Косово кон ЕУ“, рече тој во средата.
„Мислам дека тоа дека Националниот совет ќе ја украде европската агенда од парламентот се само шпекулации. 
Ова тело треба да потпомогне консензус“, рече Филе.
