04/07/2005
(СНН, СБС, Катимерини, Reporter.gr - 04/07/05; АП, АФП, Ројтерс, ББС, Хеленик радио, Атинска новинска агенција - 03/07/05)
Премиерите на Грција и Турција во неделата (3-ти јули) се состанаа на заедничката граница на нивните земји за да ја отворат изградбата на гасоводот кој ќе ги поврзува двата егејски соседи. 
Истовремено, грчкиот премиер Костас Караманлис ја прифати поканата од својот турски колега, Реџеп Тајип Ердоган, за посета на Анкара. 
Тој ќе стане првиот грчки водач кој ќе ја посети Турција по повеќе од 46 години.
За време на инаугуративната церемонија што се одржа на средината на мостот на реката што ја прави природната граница помеѓу Грција и Турција, премиерите го опишаа проектот како „историски“ и „стратешки“.
„Време е да се погледне напред и да се подобрат работите“, рече Караманлис. 
„Отвораме еден историски проект што ќе ги претвори Грција и Турција во енергетски центри.“
Гасоводот долг скоро 300 километри -- од кои 209 ќе бидат на турска територија -- ќе започнува од Каракабеј во северна Турција, а ќе завршува во Комотини во Грција. 
Тој ќе претставува клучна врска за транспорт на каспискиот природен гас до Италија и западноевропските земји. 
Проектот се очекува да биде завршен во 2007 година. 
Во почетокот гасоводот ќе пренесува околу 3,5 милијарди кубни метри гас годишно, во очекување неговиот капацитет на крајот да достигне 11,5 милијарди кубни метри годишно.
Проектот ќе чини околу 250 милиони евра, од кои 29, наводно, ќе бидат покриени со субвениција на ЕУ.
Гасоводот подоцна ќе биде продолжен до Италија, како дел од проектот за гасниот прстен на Југоисточна Европа.
За време на нивниот состанок во неделата, Ердоган ја пофали Грција, и особено Караманлис, за поддршката на кандидатурата на неговата земја за членство во ЕУ. 
На самитот во декември 2004 година водачите на 25-те нации на ЕУ, вклучувајќи ја и Грција, го одредија 3-ти октомври како датум за започнување на разговорите за пристап со Турција. 
Невозможно е, рече Ердоган, „да се заборави поддршката од мојот пријател Костас Караманлис во ЕУ, особено во текот на процесот на 17-ти декември“.
Минатата година Ердоган стана првиот турски висок официјален претставник што ја посетил Атина во последниве 16 години. 
Според АФП, последниот грчки премиер што ја посети Турција беше Константинос Караманлис, чичкото на актуелниот грчки премиер, во 1959 година.
