05/10/2006
Од Марина Стојановска за Southeast European Times во Скопје – 05/10/06
За време на парламентарните избори во Македонија во јули, само седум партии се придржуваа на регулативите за финансирање на кампањата, соопшти изборната комисија во земјата. 
Единаесет други политички партии -- меѓу кои и изборниот победник ВМРО-ДПМНЕ и поранешната владејачка партија, Социјалдемократскиот сојуз на Македонија (СДСМ) -- ги прекршија правилата и сега се соочуваат со парични казни.
Комисијата минатата недела објави дека поднела прекршочни пријави против партиите, коалициите и групите гласачи кои не ги предадоа навреме потребните финансиски извештаи. 
Прекршителите би можеле да се соочат со парични казни во висина до 5.000 евра.
Од ВМРО-ДПМНЕ и СДСМ, пак, беше побарано да ги обелоденат имињата на оние кои ги финансираа нивните кампањи. 
Во спротивно тие, исто така, се соочуваат со прекршочни пријави.
Во извештаите поднесени до комисијата, ВМРО-ДПМНЕ вели дека потрошиле 1.262.000 евра за својата кампања, додеа СДСМ вели дека потрошиле 862.000 евра.
Секретарот на СДСМ, Никола Ќурчиев, објасни дека партијата поднесла комплетен извештај, кој ги вклучува и имињата на донаторите, до Државниот институт за ревизија. 
„Ако е потребно ние ќе поднесеме извештај и до Државната изборна комисија“, рече Ќурчиев.
Изборната комисија, исто така, поднесе прекршочни пријави и против седум телевизиски канали: МРТВ, Сител, Алсат, Артан, Охрид и Орбис. 
Според неа, тие не обезбедиле избалансирано покривање на сите партии за време на кампањата. 
Овој заклучок произлегува од извештајот на Советот за радиодифузија, комисија задолжена за следење на телевизиските програми.
Законот за изборите ги обврзува партиите да поднесат извештај за вкупната сума на потрошени пари, како и за изворите на финансирање и приватните трошоци, во рок од 30 дена од верификувањето на мандатите на пратениците.
Практиката на финансирање на кампањите во Македонија беше главна цел на критиките од страна на ОБСЕ во неговиот извештај за изборите од јули. 
ОБСЕ повика на измена на изборниот закон и воспоставување јасни и прецизни одредби со цел спречување на нелегалните методи на финансирање.
Седумте партии кои се придржувале на правилата се: Новата социјалдемократска партија, коалицијата ДУИ-ПДП, Лигата за демократија, Национал-демократската партија, Српската радикална партија, ДРУМ и коалицијата Обединети Македонци.
