04/08/2009
Србијa ќе му продава оружје и воена опрема на Ирак и ќе обучува војници во земјата, изјави во саботата (1-ви август) министерот за одбрана, Драган Шутановац, по посетата на Багдад.
Министрите за одбрана на земјите потпишаа договор за соработка додека Ирак работи на обновување на својата армија и полиција.
Минатата година Србија се согласи да обезбеди оружје, униформи и шлемови за земјата, како и 20 авиони за обука.
Кипарскиот претседател Деметрис Христофиас и водачот на кипарските Турци Мехмет Али Талат одржаа нов состанок во четвртокот (30-ти јули), во рамките на тековните напори за повторно обединување на поделениот остров.
Состанокот се фокусира на имиграцијата, државјанството и азилот.
Специјалниот претставник на генералниот секретар на ОН, Тај-Брук Зерихаун, рече дека двајцата водачи ќе се состанат повторно оваа недела.
Eкспертски групи од Maкедонијa и Косово во четвртокот (30-ти јули) во Скопје започнаа разговори за билатерален договор за социјално осигурување.
Македонскиот министер за труд и социјална политика, Џелал Бајрами, изрази надеж дека документот ќе биде потпишан по воспоставувањето дипломатски односи помеѓу двете земји.
Српскиот претседател Борис Тадиќ се состана со ерменскиот премиер Тигран Саргсјан во Јереван, за време на неодамнешната посета, како и со ерменскиот претседател Серж Саргсјан.
Водачите се согласија дека регионалните конфликти како оној во Косово или Нагорно-Карабах треба да се решаваат без употреба на сила.
Српскиот министер за надворешни работи, Вук Јеремиќ, кој го придружуваше Тадиќ, се состана со својот ерменски колега, Едвард Налбандиан, и истакна дека Србија е заинтересирана за зајакнување на соработката во сите области.
Ирак ќе им помогне на Tурција и Соединетите Држави во нивните напори за борба против милитантите од терористичката Курдистанска работничка партија (ПКК) до целосното елиминирање на движењето, изјави на 28-ми јули министерот за ирачка национална безбедност Ширван ал-Ваили.
Изјавата уследи по состанокот помеѓу ирачките власти и турскиот министер за внатрешни работи, Бесир Аталај, во Анкара.
Српскиот министер за надворешни работи, Вук Јеремиќ, во понеделникот (3-ти август) го посети Вилниус, каде што неговиот литвански колега, Вигаудас Усакас, го увери во целосната поддршка на неговата земја за процесот на интеграција на Србија во ЕУ.
„Европа во иднина е незамислива без членството на Србија во ЕУ“, рече Усакас.
Рускиот премиер Владимир Путин в четврток (6-ти август) ќе ја посети Анкара, на разговори околу прашањата на енергетската соработка, со оглед на растечката улога на Tурција во проектите за транспорт на природен гас и нафта во Европа.
Минатиот месец, на пример, Анкара беше домаќин на церемонијата на потпишување на долгоодложуваниот проект за гасоводот Набуко, кој ќе пренесува природен гас од каспискиот регион за Европа, преку Турција.
(Разни извори 28/07/09-04/08/09)
