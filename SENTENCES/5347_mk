26/08/2010
Од Линда Карадаку за Southeast European Times во Приштина --26/08/10
Неофицијалниот документ со кој се прогласува независност на Србија во северно Косово предизвика реакции како кај Албанците, така и кај Србите во земјата.
Во декларацијата се наведува дека косовските општини со српско мнозинско население „не можат да бидат дел од државата Косово“, јави белградското Б92.
Косовското радио во српска сопственост, Радио КиМ, објави извадоци од документот, наречен „Декларација на независност од Сојузот на општините на автономната покраина на Косово и Метохија“, на 18-ти август. 
Потеклото на документот не е познато, и истиот останува непотпишан.
„[Документот] се чини политички мотивиран. 
Членовите на ваквите криминални структури, кои работат со години против владеењето на правото во северно Косово, знаат дека нивните денови се изброени“, рече Мемли Красниќи, портпарол на косовскиот премиер Хашим Тачи за SETimes.
Белград се чини подеднакво скептичен. 
„Српската влада јасно ја дефинираше политиката за Косово и Метохија, добропозната на косовските Срби и таа нема да ја напушти таа политика“, рече српскиот министер за Косово, Горан Богдановиќ.
Министерството, исто така, ги предупреди косовските Срби „да на потпаѓаат под провокациите на Приштина или дејствата на неодговорните поединци од српската заедница, кои ги претставуваат своите сопствени интереси“.
Српското Министерство за Косово ја осуди „појавата на ваква фантомска декларација за независност“, објави Б92.
Но, косовскиот политички аналитичар Бесим Абази вели дека документот е можно да бил пробен балон, евентуално поттикнат од српската влада -- која ја поддржува поделбата на Косово -- за да се измерат реакциите во Србија, Косово и меѓународната заедница. 
„Немајќи идентификуван автор, ова е еден вид тест за реакцијата на Приштина и меѓународното присуство, за отворање на патот за различни иницијативи во тој дел на Косово“, изјави тој за SETimes.
На крајот од минатата недела, косовскиот министер за внатрешни работи Бајрам Реџепи го обвини српскиот премиер Воислав Коштуница и неговата Демократска партија на Србија. 
„Ова е закана и провокација и тие очекуваат ние да реагираме на незрел начин. 
Но, ние ја следиме ситуацијата одблизу и заедно со меѓународната заедница сме подготвени да одговориме на секаква ситуација.“
