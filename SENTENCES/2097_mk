18/04/2005
Од Ѓелу Трандафир за Southeast European Times во Букурешт -- 18/04/05
Минатата недела Европскиот парламент (ЕП) го одобри пристапот на Романија и Бугарија во ЕУ во 2007 година, отворајќи го патот за потпишување на спогодбата за пристап на 25-ти април. 
Сепак, европарламентарците и високите официјални претставници на ЕУ предупредија дека мора уште многу да се направи во следниот 21 месец пред датумот на пристап на 1-ви јануари 2007 година.
Комесарот за проширување на ЕУ, Оли Рен, ги увери европарламентарците дека нема да се двоуми „да препорача користење на поправните инструменти“ -- меѓу кои и заштитна клаузула со која пристапот се одложува до 2008 година -- ако Романија или Бугарија не ги исполнат своите обврски.
„Часовникот отчукува. 
Секој ден, секоја недела, секој месец е важен“, рече Рен. 
Истовремено, тој ги увери европарламентарците во политичката волја на новата администрација во Букурешт. 
„Романија започна сериозно да ги спроведува барањата за пристап, особено во областа на правните реформи и борбата против корупцијата“, рече тој.
Романскиот претседател, Трајан Басеску, во интервјуто за францускиот весник Ле Фигарo ја повтори таа изјава. 
„Ќе ги исполниме нашите обврски“, рече Басеску, поканувајќи ги скептиците да дојдат во Романија и „со свои очи да видат дека грешат“.
Новата администрација е сериозна во врска со борбата против корупцијата на високо ниво, рече претседателот. 
„Одреден број од [обвинетите] на високо ниво правно се испитуваат -- лица за кои се веруваше дека нема никакви сомневања. 
Тековните истраги ќе ни овозможат да ја откриеме нивната поврзаност со политичките кругови што стојат зад нив.“
Покрај реформите во судството и во јавната администрација, романските власти, исто така, мора докрај да ги спроведат обврските за заштита на животната средина и за зајакнување на конкурентноста, преземени за време на процесот на преговорите . 
„Ние немаме право да се релаксираме во следните месеци“, призна министерот за надворешни работи, Разван Унгуреану.
За Романија гласањето во ЕП од 497 наспрема 93 гласа -- и 71 апстиненција -- дојде како олеснување, со оглед на тоа што претходните недели се сметаа за значително несигурни во врска со исходот. 
Маркус Фебер, водачот на баварската група ЦСУ и влијателен европратеник од Европската народна партија (ЕПП) јавно изрази колебање за тоа дали да й овозможи на Романија влез во Европскиот клуб во 2007 година, обвинувајќи дека корупцијата е сé уште распространета. 
Заедно со ЕПП, Зелените -- предводена од страна на францускиот европарламентарец Даниел Кон-Бенедит -- побара од ЕП да го одложи гласањето до ноември.
На крајот двата блока се согласија со Европскиот совет дека гласањето треба да се спроведе, истовремено повикувајќи на учество на ЕП во процесот на мониторинг, како и доделувањето на средства.
