06/11/2007
Од Игор Јовановиќ во Белград и Беким Греицевци во Приштинa - 06/11/07
Статусот на Хонг Конг во рамките на Кина би можел да биде искористен како модел за пошироката автономија што Србија ја нуди за Косово, рекоа српскиот претседател Борис Тадиќ и премиерот Воислав Коштуница, за време на последниот круг директни разговори во понеделникот (5-ти ноември). 
Овој предлог дојде како одговор на приговорите на претставниците на косовските Албанци дека предлогот за автономија е премногу апстрактен.
Србија „им нуди на косовските Албанци повеќе од она што добило кое било друго етничко малцинство во некоја друга земја“, рече Коштуница. 
Тој го отфрли предлогот од 14 точки, поднесен од тројката ЕУ-Русија-САД, која ги спонзорира разговорите, велејќи дека истиот имплицира односи помеѓу две независни држави.
Тадиќ рече дека разговорите треба да се фокусираат на еден основен принцип -- како да се забрза напредокот на патот кон Европа. 
„Јавните закани, вештачките крајни рокови и манипулацијата со користење на стравот, не придонесуваат за решавање на прашањето за кои преговараме“, рече српскиот претседател, поздравувајќи ги, како што рече „посмирените тонови“ што доаѓаат во последно време од меѓународната заедница.
Статусот на Косово би можел да биде сличен со оној на Хонг Конг, рече Тадиќ. 
Поранешната британска колонија, предадена на Кина во 1997 година, доби висок степен на автономија за најмалку 50 години, со т.н. 
политика „една земја, два системи“.
Но, водачите на косовските Албанци веднаш ја отфрлија идејата како несоодветна.
„Хонг Конг и Косово немаат ништо заедничко. 
Ова е збунувачки предлог кој не може да функционира во реалноста“, изјави за новинарите портпаролот Скендер Хисени.
Според Блерим Шала, член на косовскиот преговарачки тим, последниот круг едноставно покажа, повеќе од кога било, дека шанси за постигнување договор не постојат.
„Да разговараме дури и 120 години нема да има договор помеѓу Приштина и Белград“, рече тој.
Претставникот на Русија во тројката, Александар Ботсан-Карченко, призна дека изгледите за компромис се мали. 
Идеи се даваат, вели тој, но тие не водат до решение.
„Не можам да кажам дека предлозите за кои се разговара ќе помогнат во надминувањето на разликите“, рече Ботсан-Карченко.
Членовите на тројката велат дека ќе „продолжат да разгледуваат неколку решенија за статусот“ врз основа на нивниот предлог од 14 точки. 
Следниот состанок ќе се одржи на 20-ти ноември во Брисел.
