25/02/2012
Игор Јовановиќ за Southeast European Times во Белград -- 25.02.12
Договорот со кој посредуваше ЕУ меѓу Србија и Косово -- постигнат во Брисел по три дена преговори -- й дава нов статус на Приштина во меѓународната заедница, и може да помогне да се отвори патот за пристапувањето на Белград во ЕУ.
Комесарот за проширување на ЕУ, Штефан Филе, како и шефицата за надворешна политика, Кетрин Ештон, го поздравија договорот како „голем чекор напред“.
Ештон го опиша како „особено добредојден“ во поглед на престојните разгледувања за нудење официјален кандидатски статус на Србија.
Во нејзината изјава, американската државна секретарка Хилари Клинтон рече:
„Ние, исто така, се надеваме дека овие договори ќе ја отворат вратата за кандидатурата на Србија во ЕУ.
Напредокот на Србија кон европската интеграција е добар за Србија, добар за Косово, и добар за иднината на целиот регион“.
Таа, сепак, започна истакнувајќи:
Ова е важен чекор за Косово.
Овие договори се во согласност со независноста, територијалниот интегритет и суверенитет на Косово и го доближуваат Косово до целосната европска интеграција, која Соединетите Американски Држави продолжуваат да ја поддржуваат.
Косово сега ќе седне на масата на регионалниот форум како рамноправен партнер, претставувајќи се и говорејќи во свое име“.
Овој договор беше постигнат во петокот (24-ти февруари), за време на деветтата преговарачка сесија меѓу Приштина и Белград во врска со регионалното претставување на Косово и заедничкото управување со нивната граница.
Каменот на сопнување беше името под кое Косово ќе се појавува на регионалните состаноци.
Србија одби да ја признае независноста која Косово ја прогласи во февруари 2008 година, иако повеќе од 80 држави, вклучително и 22 од 27 земји на ЕУ, го признаваат Косово.
Билатералниот спор предизвика застој во пристапувањето на Србија во ЕУ.
Србија вели дека и понатаму има одговорност за северно Косово, каде што доминира српското население, кое на референдумот претходно овој месец со големо мнозинство гласаше за непризнавање на косовските владини институции.
Според постигнатото решение, Косово, наместо со досегашното име Косово-УНМИК, ќе биде претставено како Косово*.
Во фуснотата ќе биде наведено:
„Овој натпис не го прејудицира статусот, и е во согласност со ОНСБ 1244 и мислењето на МСП за Косовската декларација за независност“.
И Белград и Приштина, кои имаа расправија во врска со споменувањето на Косовската декларација за независност во фуснотата, прогласија победа по завршувањето на состанокот.
Српскиот претседател Борис Тадиќ рече дека по договорот Косово нема да биде претставено како независна држава на регионалниот форум.
„Со постигнатиот договор, политиката ,И Европа и Косово’ која јас ја водам и за која добива поддршка од српските граѓани, го помина овој историски тест, со што докажа дека ова е единствениот реален пристап кој дава резултати.
Таа политика ја осигурува европската иднина на Србија и ги штити нашите национални интереси, но исто така покажува дека Србија е фактор на стабилноста во Југоисточна Европа“, рече Тадиќ во изјавата за јавноста.
Водачите на ЕУ може да одлучат уште следната недела Србија да стане официјална кандидатка за членство.
„Среќни сме што еден од големите проблеми е отстранет“, рече главниот преговарач на Србија, Борко Стефановиќ.
„Тоа ...
й овозможува на Србија, исто така, гордо да стои пред Европската унија со целосно исполнети услови.“
Но, поранешниот премиер Воислав Коштуница, водач на опозициската Демократска партија на Србија, рече дека Србија е „понижена“ во разговорите.
„Сепаратистите на регионалните состаноци ќе бидат претставени со фуснота, во која, освен Резолуцијата 1244 на ОН, се споменува и мислењето на Меѓународниот суд на правдата, според кое независноста на Косово не претставува кршење на меѓународното право“, рече Коштуница.
Предраг Симиќ, професор на белградскиот Факултет за политички науки, рече за SETimes дека договорот со Брисел претставува компромис кој „можеби е тежок за Белград, но ќе овозможи понатамошна европска интеграција на земјата“.
„Можеби е тешко да се постигне компромис во поглед на ваквите важни прашања, но договорот во Брисел ја спречи меѓународната изолација на Србија“, рече Симиќ.
Тој додаде дека Србија е сега „на прагот да стане кандидатка за членство во ЕУ“, што ќе биде многу важно за владејачката коалиција, предводена од Тадиќ, во поглед на престојните избори.
Александар Митиќ, директор на проектот Косовски компромис, се согласи, но рече дека договорот е штетен за Србија и косовските Срби.
„Мислам дека овој договор претставува сериозен чекор кон признавање на независноста на Косово.
Албанците не смеат да жалат за ништо, бидејќи тие во суштина не губат ништо со ваков вид формулација во фуснотата, и добиваат билет за поширока меѓународна видливост“, рече Митиќ за SETimes.
Договорот не им се допаѓа ниту на претставниците на Србите во северно Косово.
Градоначалникот на Митровица, Крстимир Пантиќ, рече дкеа договорот е „штетен и неуставен“ и дека Србите на северот се „вознемирени“ поради неговото потпишување.
