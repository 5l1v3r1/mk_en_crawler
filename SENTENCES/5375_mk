24/05/2010
Од Недељко Рудовиќ за Southeast European Times во Подгорица -- 24/05/10
Црногорската владејачка партија, Демократската партија на социјалистите (ДПС), победи во поголем број општини на локалните избори во неделата (23-ти мај).
Но, во Подгорица, нема да може самостојно да формира влада.
Наместо тоа, ќе мора да побара поддршка од Социјалдемократската партија (СДП), предводена од Ранко Кривокапиќ.
Според прелиминарните резултати, коалицијата предводена од ДПС ќе има 28 места во градскиот совет на Подгорица, обединетата опозиција ќе има 24, додека СДП ќе има пет.
Опозициските партии се надеваа на пресврт на локалните избори, откако конечно се здружија и формираа обединет фронт.
Но, ДПС на премиерот Мило Ѓукановиќ сепак постигна убедлива победа во седум од 14 општини каде што се одржаа изборите -- Бар, Даниловград, Шавник, Жабљак, Беране, Бијело Поље и Рожаје.
Во пет други, партијата мора да формира коалиција.
Освен во Подгорица, таа мора да се здружи со СДП во Улцињ и Андријевица;
и со малите партии на етничките Албанци и цивилните групи во Плав и Колашин.
Опозицијата здружена против ДПС успеа да извлече победи само во Пљевља и Плужине.
Истата, сепак, има мнозинство во Голубовци, дел од Подгорица со свое сопствено општинско собрание.
Во меѓувреме, СДП на Кривокапиќ сега се наоѓа во завидна „решавачка“ улога.
„Ќе работиме во интерес на сите граѓани, и по изборите повторно ќе се консултираме со граѓаните бидејќи градот [Подгорица] им припаѓа ним.
Граѓаните ќе дефинираат кои ќе бидат конечните приоритети кога ќе влеземе во коалиција со потенцијалните партнери за идната градска власт“, изјави заменик-претседателот Вујица Лазовиќ за новинарите.
„СДП е единствениот вистински победник на изборите во Подгорица“, рече аналитичарот Милош Бешиќ.
„Очигледно е дека партиската структура ја сочинуваат млади интелектуалци.
ДПС е релативен победник.“
Според Бешиќ, изборите биле целосен неуспех за опозицијата.
„Тие беа обединети, имаа сериозна коалиција, 12 партии заедно, но не успеаја да ја загрозат ДПС“, рече тој.
Опозициските водачи, пак, одбиваат да ги признаат резултатите во Подгорица поради, како што велат „значителниот број приговори“ во врска со гласачкиот процес.
Тие велат дека се случиле бројни нерегуларности, како што се пренесување на гласачите меѓу избирачките места и можно фалсификување на избирачките списоци.
Во меѓувреме, опозицијата й се додворува на СДП.
Во тек се разговори за можна коалиција во главниот град.
„Тие може да одлучат дали сакаат статус кво и по стоти пат, по големите зборови, да се вратат во прегратките на ДПС, Мило Ѓукановиќ и [актуелниот градоначалник Миомир Мугоша], или може да дојдат со нас“, рече водачот на опозицијата Небојша Медојевиќ.
