20/04/2006
(Ајриш тајмс - 20/04/06; Ројтерс, АП, АФП, ДПА, ББС, СНН, ВОА, Радио Б92, Софиска новинска агенција, Dnevnik.bg, Maкфакс - 19/04/06)
Скоро 6,700 луѓе беа принудени да ги напуштат своите домови во текот на изминатите неколку дена, објави во средата (19-ти април) министерот за внатрешни работи, Василе Блага, додека реката Дунав продолжи да ги поплавува селата и обработливото земјиште во оваа балканска земја.
„Не сакам да создадам паника, но има насипи кои можат да попуштат во секој момент поради порастот на Дунав и силните ветрови“, рече Блага, препорачувајќи им на селаните да не се обидуваат да се вратат во своите домови.
Најмалку 11 романски региони беа зафатени од поплавите од минатата недела досега, кога планинскиот снег што се топеше и силните врнежи го зголемија нивото на втората по должина река во Европа на рекордна висина во последниве 100 години, особено во Србија, Романија и Бугарија.
И покрај тоа што во средата Дунав почна да се повлекува во својот српски дел, илјадници работници во Романија и Бугарија продолжија да ги засилуваат заштитите против поплавите во нивните земји. 
Властите велат дека е можно доаѓање на нов бран поплави од Србија, откако притоката на Дунав, Тиса, се издигна повеќе од 10 метри во некои делови на Унгарија.
Еден романски официјален претставник предупреди дека можеби ќе треба да се евакуираат уште 10.000 луѓе од областа околу југозападното село Бистрет.
Од скоро 700 куќи поплавени досега во Романија, повеќе од 180 се вели дека се уништени. 
Околу 500 километри патишта се поплавени, 19 мостови се уништени, а околу 47.500 хектари земјиште се под вода, јави Ројтерс. 
Како резултат на овомесечните поплави, загубите во земјоделството во Романија се очекува да изнесуваат околу 1,2 милиони евра.
Во Србија, повеќе од 122.500 хектари обработливо земјиште се под вода, а 112.000 хектари се во опасност, рече министерот за земјоделство. 
Локалните власти ја проценуваат штетата на 35,7 милиони евра. 
Со оглед на тоа што Дунав беше затворен за бродски сообраќај скоро три недели овој месец, информациите покажуваат дека бродовите транспортираат помалку од една третина од вообичаената месечна количина на стока во април.
Во Бугарија, околу 250 згради се поплавени и околу 150 луѓе беа евакуирани од градовите по должината на реката Дунав. 
Освен поплавувањето на неколку патишта, поплавите се вели дека не предизвикале поголеми штети на инфраструктурата. 
Цитирајќи официјален претставник на романското Министерство за земјоделство, Ројтерс јави дека поплавите - во голем дел предизвикани поради подигањето на подземните води - покрија околу 1.200 хектари пченица. 
Поплавите се очекува да го одложат пролетното сеење во погодените области во северна Бугарија, а некои полиња, најверојатно, ќе останат поплавени и во остатокот од годинава.
Повеќето бугарски пристаништа на Дунав и понатаму се под вода, но властите изразија надеж дека нивото на реката ќе започне да опаѓа на почетокот од следната недела. 
„Но, барем дотогаш, бродскиот сообраќај ќе биде ограничен или забранет“, рече Георги Георгиев, шеф на агенцијата за мониторинг на Дунав од земјата.
Додека Србија, Романија и Бугарија продолжуваат со спречувањето на понатамошните уништувачки поплави, меѓународната агенција за мониторинг на реката во средата објави дека подоцна оваа година ќе започнат тестирања за воспоставување на регионален систем за предупредување за поплави.
Според виенската Меѓународна комисија за заштита на реката Дунав (МКЗРД), новоинтегрираниот систем за рано предупредување, кој ќе ја детектира опасноста од поплави од голем број фактори, меѓу кои и регионалните врнежи и топењето на снегот, ќе дава и до десетдневно предупредување за очекуваните поплави.
„Постоеше една генерална свест во земјите погодени од поплавите дека ќе има проблеми, но нивниот степен ги изненади сите“, беше цитирана во средата изјавата на извршниот секретар на МКЗРД, Питер Велер, за трите балкански земји. 
Новиот систем, развиен со средства на ЕУ „ќе ги надополни националните системи, од кои некои се многу добри, но помалку предупредуваат отколку овој“, додаде тој. 
„Поплавите се природен процес и сé уште ќе се случуваат, но ова ќе даде дополнителен степен на предупредување.“
