13/10/2010
Од Пол Чикои за Southeast European Times во Букурешт – 13/10/10
Германија сака да се осигури дека источната граница на Шенген зоната нема да биде нарушена со корупција, рече во вторникот (12-ти октомври) канцеларката Ангела Меркел, за време на еднодневната официјална посета на Романија. 
Предупредувањето на Меркел дојде додека траат напорите на Романија за влез во безграничната област во април следната година.
„Мораме да сме сигурни дека давањето визи на надворешните граници се прави без корупција и незаконитости. 
Тоа е многу важно, бидејќи во спротивно целата Шенген зона ќе биде загрозена од ваквите незаконски практики“, рече таа, истакнувајќи дека Германија ги поддржува напорите на Романија за пристапување во Шенген.
„Во ноември ќе има проценка во ЕУ -- тоа ќе се прави во согласност со објективните критериуми и ќе зависи од податоците што ги дава Европската комисија“, рече Меркел на заедничката прес-конференција со романскиот премиер Емил Боц.
Таа, исто така, рече дека евалуацијата ќе се прави стриктно во согласност со техничките, но не и политичките критериуми. 
„Прашањето на интеграцијата на Ромите нема никаква врска со Шенген критериумите на пристапување“, рече таа, алудирајќи на неодамнешните повици на француските власти прашањето за интегрирањето на етничките малцинства да биде поставено како критериум за пристапувањето на Романија во безграничната област.
Таа рече дека Механизмот за верификација и соработка (МЦВ) за Романија ќе се одржи. 
„На реформите во областа на правосудството се пристапува со голема храброст, но не мислам дека сте на крајот од патот. 
Мониторингот на ЕУ ви помага да видите до каде сте“, рече таа.
На состанокот со претседателот Трајан Башеску, Меркел го потврди заедничкиот интерес на двете земји во решавањето на трансдњестарскиот конфликт и проблемите на Западен Балкан. 
„Мислам дека Романија може да одигра многу важна улога тука“, рече таа.
Двајцата официјални прдтставници, исто така, разговараа околу желбата на Романија за воспоставување стратешко партнество со Германија, нејзиниот главен трговски партнер и трет по големина странски инвеститор во земјата. 
Трговската размена меѓу двете земји достигна 7,8 милијарди евра на крајот од јуни.
Според еден локален аналитичар, посетата на Меркел беше грубо будење за Романија.
„Романија се чини дека изгуби во спорот со Франција во врска со ромското прашање, во последно време. 
Но, Меркел јасно посочи: заборавете на ова и фокусирајте се на строгите теми на борбата против корупцијата, кои може да ја нарушат рамнотежата во напорите за пристапување“, рече Јулиа Еначе, заменик-шеф на одделот за надворешни работи во весникот Медиафакс, за SETimes.
„Посетата ... 
исто така имаше многу важна економска тежина. 
Настрана од транспарентноста на судството, толку неопходна за германските инвеститори, Меркел повторно го допре прашањето на корупцијата, која го спречува здравиот економски развој, двата аспекти кои Германија й ги подвлече [на] Романија толку пати, пред и по пристапувањето во ЕУ“, додаде таа.
