05/02/2007
Од Наташа Радиќ за Southeast European Times во Загреб – 05/02/07
Поранешниот хрватски премиер Ивица Рачан минатата недела објави дека привремено ќе се пензионира од политиката поради неодамна дијагностицираниот рак. 
Лекарите во минхенската Општа болница му дијагностицираа атипичен тумор во неговата десна рамена област, кој треба да се оперира. 
Операцијата е закажана за в четврток (8-ми февруари).
Рачан рече дека операцијата е многу комплицирана и дека се надева на најдобро. 
Тој, исто така, рече дека неговата Социјалдемократска партија (СДП) ќе продолжи со подготовките за изборите и покрај тоа што тој, најверојатно, нема да ги води во кампањата.
Заменик-претседателката на СДП, Жељка Антуновиќ, ќе дојде на местото на Рачан додека тој не одлучи дали ќе остане во политиката или целосно ќе се пензионира. 
„Одлуката ќе ја донесам откако ќе го видам исходот од операцијата“, изјави тој за новинарите. 
Тој рече дека добил многу писма и пораки со поддршка од неговиот колеги-политичари, партиски членови, граѓани и хрватски функционери.
Рачан е истакната политичка фигура. 
Во доцните 1980-ти, тој го водеше хрватскиот огранок на комунистичката партија, а во 1989 година стана прв член на Централниот комитет на Лигата на комунистите на Хрватска кој јавно им го честиташе Божиќ на католиците. 
Потоа тој ги организираше првите слободни избори во земјата
Како премиер Рачан веднаш ја промени политичката клима во земјата, изнесувајќи ја Хрватска надвор од меѓународната изолација. 
Тој и неговата коалиција добија значително меѓународно признание во тоа време и тој стана симбол на новата, реформистичка Хрватска.
Сепак, тој имаше сериозни проблеми со своите коалициски партнери и Хрватите го симнаа од власт на изборите во 2003 година.
Тој е претседател на СДП од самото формирање на партијата. 
Но, дури и пред дијагнозата, тој рече дека ќе се пензионира од функцијата за да й отстапи место на помладата генерација социјалдемократи.
Хрватска се соочува со парламентарни избори на крајот од годинава. 
Рачан се сметаше за најголема закана на премиерот Иво Санадер и неговата конзервативна ХДЗ. 
Неодамнешните анкети покажаа дека СДП цврсто стои на втората позиција и го загрозува водечкото место на ХДЗ.
Сега кога Рачан излегува од политичката сцена, СДП можеби ќе мора да работи за да го задржи нивото на поддршка и да освои гласови.
