02/10/2006
Од Роберт Ц. 
Остин за Southeast European Times – 02/09/06
Ако постои нов тренд во регионот, тоа е секако засилената борба за многу потребните директни инвестиции. 
Земјите низ Југоисточна Европа бараат нови начини за да ги привлечат истите. 
Меѓувремено, политичката стабилност -- предвесник на инвестициите -- најверојатно ќе се зголеми по одлуката за статусот на Косово, која се очекува да биде донесена во месеците што доаѓаат.
Неодамна одржаниот референдум за независност во Црна Гора беше добредојден предвесник за иднината. 
И покрај неспокојот и неизвесноста пред гласањето, тој помина без проблеми. 
Страшната сива зона -- гласови за независност над 50 отсто, но под очекуваните 55 отсто -- беше одбегната. 
ЕУ и другите набљудувачи воздивнаа со олеснување и заминаа дома среќни. 
Неодамнешната изборна кампања беше, во најдобра можна смисла, здодевна. 
Политичарите беа принудени да го остават прашањето за независноста и да се занимаваат со вистински, практични подробности. 
После толку многу напнати години, ова е добредојден тренд. 
Додека судбината на Србија е сеуште поврзана со фаќањето на Ратко Младиќ, останатиот дел од регионот е подготвен да напредува агресивно.
Владата на Демократската Партија во Албанија, предводена од Сали Бериша, многу добро знае дека претстои борба за странски инестиции и дека Албанија треба да заврши некои заостанати работи. 
Она што најмногу ги погодува посетителите на оваа земја е речиси тоталното отсуство на интернационални бренд имиња. 
Локалниот капитал има многу постигнато, посебно благодарејќи на значајните девизни дознаки од дијаспората, но на главните индустрии во Албанија ќе им треба нешто повеќе од тоа. 
Тирана и Драч, заедно со автопатот кој ги поврзува, брзо се развиваат. 
Меѓутоа, инвестициите се непостојани, а Албанија не е само Тирана. 
Зафрлените региони, каде сиромаштијата е најголема, имаат потреба од иневестиции.
Ниското ниво на странски инвестиции главно се должи на фактот што сликата за Албанија во светот е лоша -- што е погрешно. 
Се разбира, посетителите на Албанија си заминуваат со многу подобри импресии од тие што ги имаат пред да дојдат. 
Но, сепак треба да се направи уште многу со цел странците да сфатат дека ова земја има постигнато значителен напредок. 
За почеток доволно е да се покажат веќе успешните меѓународни инвеститори кои работат таму.
Економскиот раст, кој се движи помеѓу 5 и 6 отсто, е солиден. 
Потпишувањето на Договорот за стабилизација и асоцијација со ЕУ јасно покажува дека Албанија е на прав пат. 
Политичкиот живот сеуште многу често личи на циркус, но ризикот не е толку голем. 
Партискиот менталитет на државата полека умира -- и Демократите и Социјалистите заедно со помалите партии сеуште издаваат свои сопствени дневни весници. 
Нив не ги чита никој, но тоа се чини дека не е важно. 
Борбата помеѓу лидерот на социјалистите Еди Рама и Бериша продолжува и со поранешниот лидер на социјалистите Фатос Нано формира сопствена партија внатре во партијата, а во чаршијата се зборува дека таквата политика одамна не е вест.
Позитивна страна е тоа што двете партии постигнаа договор за изборните постапки за престојните локални избори со што се избегна бојкотот на парламентот од страна на оние што не се на власт.
Бериша презема многу смели чекори и околу него има извонредни луѓе. 
Неколку минути поминати со Љуљзим Баша, многу младиот и полн со енергија министер за транспорт и врски, кажуваат се. 
Една карта во неговата канцеларија ја изложува визијата за големи подобрувања на транспортната мрежа во Албанија -- подобрувања кои ќе го намалат времето на патување, ќе ја направат земјата попристапна и ќе ги зголемат до максимум стратешките пристаништа. 
Црна Гора, со веќе доста различни меѓународни инвестиции, се чини дека е голем победник во турстичките инвестиции, но Албанија треба да биде следна. 
Завршувањето на автопатот долж крајбрежјето преку Дубровник до Саранда во јужниот дел на Албанија ќе ја трансформира земјата. 
Ова е многу важно доколку Албанија сака да извлече максимум од својот неверојатен потенцијал за туризам по долгото крајбрежје.
Секторот за услуги во Албанија, особено ресторантите и хотелите, веќе нудат извонредни нешта. 
Гостопримството е одлично, а Албанците се отворени луѓе: Тие се подготвени за прилив на туристи, а луѓето ќе си заминат импресионирани. 
Албанија е, исто така, богата со природни ресурси, како нафта, гас, бакар, хром и хидроелектричен потенцијал.
Далеку најголем чекор е новата програма на Бериша „Албанија за едно евро“. 
Иако се наоѓа во почетна фаза, крајна цел на планот е да понуди крајно добри услови за инвеститорите кои се заинтересирани за стратешките сектори како што се рударството, земјоделството, намалување на увозот и енергетскиот сектор -- области кои плачат за големи пари. 
Владините министерства одредуваат колкави средства имаат, а потоа ќе понудат долгорочни договори за закуп за едно евро годишно. 
Всушност, можете да добиете еден рудник за хром за едно евро доколку владата е задоволна со вашата долгорочна стратегија за развој.
Сеуште постојат огромни детали кои треба да бидат разработени, на пример како да се направи избор помеѓу понудите, како и за казните за неисполнување на инвестициските обврски. 
Имплементацијата најверојатно ќе падне на министерот за економија, Генц Рули, а секако тој е подготвен за оваа работа. 
Идејата е оригинална, но сепак не е без значителен ризик: политичките последици ќе бидат сериозни доколку работи бидат практично поклонувани, а инвеститорите не ги исполнат очекувањата.
Владата, исто така, предлага рамен данок, како и други стимуланси за да внесе странци. 
Времето за регистрација на фирмите е намалено од четириесет на осум дена. 
Бериша вети дека дополнително ќе го намали. 
Владата беше особено задоволна со намалувањето на големината на владата, намалувања на данокот и другите чекори кои ги намалија севкупните трошоци. 
За обичните Албанци, сега постои можност да бидат „кодоши“, а ова значи се помалку и помалку земање на мито. 
Ова, исто така, е добра вест за инвеститорите.
Главните министерства во Албанија сега се многу гледани надвор од земјата на конференции, на кои се зборува за новите трендови во својата земја. 
Тие оставаат добар впечаток. 
Бериша, исто така, го најми поранешниот американски секретар за безбедност Том Риџ за да го советува за безбедносните прашања, вклучувајќи го и организираниот криминал и корупцијата, заедно со инеграцијата во НАТО и инвестициите. 
Стратегиите се поставени -- сега време е да видиме кој ќе се фати на мамката.
Роберт Ц. 
Остин предава историја и политика на Југоисточна Европа во центарот за меѓународни студии Манк на универзитетот во Торонто.
