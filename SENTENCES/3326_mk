20/11/2006
Од Денис Џидиќ за Southeast European Times во Сараево -- 20/11/06
Изборите во октомври во Босна и Херцеговина (БиХ) донесоа нови членови во трипартитното претседателство на земјата. 
Тие имаат можност да ја покажат подготвеноста на БиХ да оди напред со реформите и да ја доближат земјата до ЕУ. 
Сепак, за да го сторат тоа, тие ќе мора да се издигнат над разликите и да работат како тим.
Прв кој ќе претседава со претседателството ќе биде српскиот член, Небојша Радмановиќ. 
Роден во Грачаница во 1949 година, тој дипломирал Филозофски факултет во Белград и е поранешен член на парламентот на Република Српска.
На неговата инаугурација како претседател, Радмановиќ рече дека БиХ мора да се придвижи кон европската интеграција и дека Европа мора да помогне. 
„На мандатот што го добив гледам како на обврска“, вели тој. 
„Имам голема обврска кон бројните граѓани на Република Српска кои гласаа за мене, но, исто така, и кон оние кои не гласаа. 
Јас ќе ја исполнам таа обврска.“
Најмладиот член на претседателството досега е хрватскиот член Жељко Комшиќ, член на Социјалдемократската партија. 
Тој е роден во Сараево во 1964 година, а дипломирал на сараевскиот Правен факултет и надворешна служба на Универзитетот Џорџтаум во Вашингтон. 
Претходно беше прв босански амбасадор во Србија и Црна Гора.
Кандидатурата на Комшиќ беше најконтроверзната на изборите. 
Неколку партии се пожалија дека тој ќе привлече најголем дел од своите гласови не од хрватското население, туку од Бошњаците кои, исто така, го поддржуваа. 
Поранешниот хрватски член на претседателството, Иво Миро Јовиќ, одби да се откаже од своето место за него. 
„Комшиќ нема да го преземе ова место -- тој не доби ниту еден глас од вистински Хрват. 
Јас сум хрватски член на босанското претседателство, според волјата на босанските Хрвати.“
Досега ХДЗ 1990 и Хрватската партија на правата, кои се во коалиција, рекоа дека ќе го прифатат Комшиќ како легално избран хрватски член на претседателството ако им служи на хрватските интереси.
Харис Силајџиќ е најистакнатиот од тројцата избрани во претседателството. 
Роден во Сараево во 1945, тој дипломираше на Факултетот по арапски и исламски студии во Либија. 
Тој беше министер за надворешни работи и премиер на БиХ од 1993 до 1996 година. 
Тој е основач и претседател на Партијата за Босна и Херцеговина (СБиХ).
Силајџиќ ја истакна важноста на улогата на претседателството во градењето на фер општество, со специјален акцент на младите и оние кои се честопати игнорирани. 
„Конечно, ние сме тука денес поради волјата на граѓаните на Босна и Херцеговина. 
Ние, членовите на претседателството на БиХ, сме обврзани да ја почитуваме таа волја и јас сум сигурен дека нашите пријатели надвор од Босна и Херцеговина ќе бидат водени од истата, демократски изразена волја и ќе ни помогнат да ги постигнеме заедничките цели.“
