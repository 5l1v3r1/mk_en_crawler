07/10/2009
Од Марина Рогановиќ за Southeast European Times во Подгорица -- 07/10/09
Обидите на Црна Гора за реформа на нејзиниот образовен систем со негово интегрирање во паневропскиот Болоњски процес наидоа на проблеми, според еден од најголемите критичари во земјата.
„Главните принципи на Болоњскиот процес се одлични, но ако се применат според актуелните услови, тие само ќе резултираат во Франкештајн“, рече професорот по политички науки на Универзитетот во Црна Гора, Милан Поповиќ, за Southeast European Times.
Според веб-страницата на Европската комисија „трите принципи на Болоњскиот процес се: воведување систем од три круга (дипломски/магистерски/докторски), утврдување на квалитетот и признавање на квалификациите и периодите на студирање“.
„Болоњскиот систем мора да биде применет во реални услови. 
Ние немаме доволно персонал и немаме доволно простор“, рече Поповиќ.
„Нормално е еден професор да има 30 студенти [во клас]. 
Овој број може да оди и до 50, а јас можам да се справам и со 100 студенти. 
Сепак, еден професор со 300 студенти е исклучително тешко. 
Тоа е криминал против образованието“, рече Поповиќ.
Драган Копривица, професор на Факултетот за филозофија во Никшиќ, се согласи дека е многу тешко еден професор да „создаде контакти со 300 или 500 студенти и да им посвети доволно внимание“.
„За студентите стана полесно“, рече Копривица. 
„Има само едносеместрални предмети, наместо дво или четири семестрални. 
Студентите, исто така, имаат тестови во текот на семестарот, иако тоа може да биде скоро невозможно за еден професор.“
Црна Гора е членка на Болоњскиот процес од 2003 година.
Пред воведувањето на Болоњскиот процес во Црна Гора, студентите имаа само по еден испит за предмет, еднаш годишно, обично устен испит. 
Немаше други тестови во текот на училишната година. 
Болоња го промени тоа; сега некои студенти дури и не мораат да полагаат финален испит.
„Мислам дека тоа е добро; ако студентот работи напорно и собере доволно поени во текот на семестарот, тој може да го положи предметот без да го полага финалниот испит“, рече Копривица.
Поповиќ се согласи дека студентот треба да собира поени во текот на семестарот, но тој смета дека на некои факултети, усниот испит е неопходен. 
„Студентите на факултетот за политички науки ќе мора да зборуваат на своите идни работни места. 
Погрешно е тие да не се учат како да зборуваат и да не се оценуваат преку усни испити“, рече тој.
Скорешниот дипломец на Програмата за меѓународни односи при Црногорскиот универзитет Милена Мишковиќ се согласува. 
„Ми се допаѓа идејата на Болоња. 
Таа ни дава шанса да работиме за својата оценка во текот на целата година. 
Болоња резултираше со подобрена стапка на дипломирање.“
Немања Ѓурашковиќ, актуелен студент на Економската програма при Црногорскиот универзитет не се согласува целосно со тоа. 
„[Болоња] бара многу работа; Морам да учам секој ден, така што тоа одзема многу време. 
Сепак, тоа може да биде и добра работа, бидејќи никогаш не заостанувам во своите студии.“
