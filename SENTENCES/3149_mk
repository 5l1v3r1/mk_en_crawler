08/05/2006
Од Ерлис Селимај за Southeast European Times во Тирана -- 08/05/06
Според двогодишниот договор потпишан во април, американската Корпорација милениумски предизвик (КМП) ќе обезбеди 13,8 милиони американски долари за да й помогне на Албанија да ја спроведе „Програмата на прагот“, чија цел е борбата против корупцијата и подобрувањето на бизнис климата“.
Финансирањето се очекува да започне ова лето, откако УСАИД ќе ги прогласи победниците на тендерот за следење на спроведувањето на проектот. 
Албанската влада побара помош од КМП во борбата против корупцијата во три области: даночната администрација, јавните набавки и процесот на регистрирање на бизниси.
Корупцијата й се заканува на албанската демократија и го задушува нејзиниот раст, рече директорот на КМП, амбасадорот Џон Данилович, на церемонијата на потпишување.
„Корупцијата, исто така, ги заслабнува и странските и приватните инвестиции и ги намалува напорите на оние кои се трудат да промовираат транспарентна, на ниво област за својот сопствен развој “, рече Даниловиќ. 
Владиниот план претставува „манифестација на албанската посветеност на придвижувањето напред и започнувањето на вистински развој, раст и намалување на сиромаштијата“, додаде тој.
Премиерот Сали Бериша ја нарече корупцијата „рак, национална вонредна состојба што треба да се реши“.
„Албанците страдаат од овој феномен во последниве години, додека корупцијата предизвикува голема штета во земјата. 
Албанската влада сериозно работи на тоа да даде најбрз и најисправен одговор“, рече тој.
Албанија се спушти надолу за 18 места во октомври 2005 година, на 126-тото место од Индексот на перцепција на корупцијата за 2005 година на „Трансперенси интернешнал“ -- годишна ранг листа која внимателно се следи во Источна Европа. 
Меѓународната заедница рече дека Албанија мора да се бори против корупцијата, да ја разбие трговијата со луѓе и да го подобри судството за да ги оствари своите цели на пристап во ЕУ и во НАТО.
„Програмата на прагот“ во Албанија се очекува да даде голем број резултати. 
Собирањето на даноците треба да се зголеми од 30,4 отсто на 50 отсто, владините набавки треба да се намалат за 20 отсто, а бројот на новите регистрирани бизниси месечно треба да се зголеми од 625 на 1.000. 
Моментно се потребни 47 денови за да се регистрираат новите бизниси, според програмата, тоа треба да се намали на еден ден.
Програмата, исто така, има за цел исполнување на стандардите во намалувањето на митото при наплатата на даноците, бизнис регистрацијата и набавките од владините договори.
КМП е формирана од страна на американскиот Конгрес во 2004 година за да ја води Сметката на милениумскиот предизвик (СМП), формирана за помош во развојот на земјите кои „владеат праведно, инвестираат во своите луѓе и ја охрабруваат економската слобода“. 
Ако успешно го комплетира „Проектот на прагот“, Албанија би можела да се квалификува за понатамошна помош во рамките на КМП, која обезбеди помош од 1,6 милијарди американски долари за десетици земји.
