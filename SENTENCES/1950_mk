30/05/2005
Од Марија Лазарова за Southeast European Times во Скопје – 30/05/05
Македонската влада неодамна се согласи да обезбеди гаранции за двајца поранешни официјални претставници што моментно се во притвор во Трибуналот на Хаг за воени злосторства.
Сега Трибуналот ќе треба да одлучи дали гаранциите се доволни да им овозможат на Љубе Бошковски и Јохан Тарчуловски да бидат ослободени во очекување на нивното судење.
„Врз основа на барањето на Хашкиот трибунал, македонската влада ќе обезбеди гаранции за Бошковски и Тарчуловски“, изјави министерот за правда, Мери Младеновска-Ѓорѓиевска.
„Односно, владата ќе одговори на прашалникот поднесен од страна на Трибуналот.“
Бошковски беше министер за внатрешни работи во владата на премиерот Љубчо Георгиевски, додека Тарчуловски беше припадник на безбедносните сили.
Двајцата се соочуваат со обвиненија за нивните наводни улоги во операцијата во која беа убиени седум цивили во Љуботен во август 2001 година, за време на меѓуетничкиот конфликт во Македонија.
Бидејќи Бошковски има двојно државјанство, македонско и хрватско, Хашкиот суд може да побара гаранции од двете земји.
Хрватскиот министер за правда, Весна Шкаре-Озболт, рече дека властите во Загреб се подготвени да се согласат.
Според Владо Камбовски, професор по кривично право на Скопскиот универзитет, пред да донесе одлука за ослободување, Судскиот совет на Хашкиот трибунал ќе процени неколку прашања, меѓу кои и ризикот од бегство и можноста обвинетите да влијаат врз сведоците.
И покрај тоа што беше поздравена од страна на националистичките групи во Македонија, одлуката на владата да обезбеди гаранции наиде на критики од останатите, кои велат дека таа претставува официјална поддршка на обвинетите за воени злосторства.
Покрај тоа, овој потег уследи по контроверзната одлука на владата минатиот месец за друг случај во кој е вмешан и Бошковски.
На 22-ри април судот во Скопје ги ослободи тројцата поранешни полициски офицери и еден бизнисмен од обвинението за убиство на седуммина имигранти во 2002 година, наведувајќи го како причина недостигот на доволно докази.
Обвинителите тврдеа дека убиството е наместено по наредба на Бошковски, со цел да се убеди Запад дека Македонија се бори со терористи на Ал каеда.
Бошковски беше, исто така, обвинет во врска со овие убиства, но тој избега во Хрватска пред да може да биде изведен пред лицето на правдата.
Подоцна тој беше екстрадиран во Хашкиот трибунал.
