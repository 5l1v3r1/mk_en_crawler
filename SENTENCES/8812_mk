29/06/2012
Игор Јовановиќ и Линда Карадаку за Southeast European Times во Белград и Приштина -- 29.06.12
Насилните судири при кои беа повредени десетици полицајци и граѓани за време на српскиот празник Видовден, се уште еден чекор назад кон целта за мирен соживот, велат аналитичарите.
Србите и косовските Албанци не се согласуваат околу тоа кој го започнал насилството, кое вклучуваше пукање со огнено оружје, фрлање камења и молотови коктели за време на судирите во Добросин, Мердаре, Грачаница и Приштина, во четвртокот (28-ми јуни).
Ивица Дачиќ, новиот српски премиер, ги повика меѓународните мисии во Косово да ги заштитат Србите и безбедноста на границата, бидејќи Србија нема свои безбедносни сили во Косово.
Косовската претседателка Атифете Јахјага го осуди, како што го нарече, нападот врз косовската полиција од страна на фудбалските хулигани.
„Обидите на овие групи хулигани да влезат на територијата на Република Косово насилно, ќе бидат запрени, бидејќи тоа се сериозни кршења на владеењето на правото и ескалација на безбедносната ситуација во Косово“, рече таа во изјава.
Насилството започна во околу 4 часот изутрина, при што група од 70-80 Срби влезе во Косово за да го прослави Видовден, српскиот православен празник со кој се одбележува Битката на Косово која Србија ја водеше против Отоманската империја во 1389 година.
Косовската полиција објави дека групата -- навивачи на белградскиот фудбалски клуб Партизан -- биле на пат кон Приштина, но биле „многу агресивни и пијани“.
Полицијата ги вратила во Србија преку Медраре, каде што, наводно, се судриле со косовската полиција и почнале да фрлаат камења.
Косово тврди дека 35 полицајци се повредени, Србија вели дека 20 Срби се повредени, вклучително и тројца кои биле хоспитализирани со прострелни рани.
Србија, исто така, го испитува извештајот за неидентификувани напаѓачи кои пукале на српски полициски контролен пункт во јужниот дел на земјата, при што беше ранет еден полицаец.
Инцидентот се случи во близина на селото Добросин, кое во 2000 и 2001 година беше засолниште на албанската Ослободителна армија на Прешево, Медвеѓа и Бујановац, која се бореше со српските безбедносни сили.
Мирјана Ристиќ од Високиот суд во Врање, кој го испитуваше местото, изјави за белградските медиуми дека напаѓачите отвориле оган врз полицијата од правец на косовското село Стублина.
Таа рече дека истрелите биле испукани од далечина на околу 150 метри и дека биле употребени неколку оружја, што значи дека имало неколку напаѓачи.
Еден полицаец се здоби со полесни повреди.
Горан Богдановиќ, српскиот министер за Косово, изјави за SETimes дека косовската полиција мора брзо да го испита инцидентот кај Мердаре поради тешките последици од судирот.
„Враќањето на луѓето назад од преминот Мердаре и нападот врз Србите, не испраќа позитивна порака ниту до српскиот народ во Косово и Метохија, ниту до сите оние кои доаѓаат во Косово од разни делови“, рече министерот.
Инцидентот продолжи и за време на враќањето на Србите.
Во Приштина, молотиви коктели и камења беа фрлани на два автобуси што пренесуваа Срби.
Косовската пратеничка Рада Трајковиќ, директорка на Здравствениот центар Грачаница, рече дека имало и деца во автобусите и дека 16 од нив беа повредени, од кои две сериозно.
КФОР го осуди нападот на автобусите, и рече дека „ја поздравува решителноста на надлежните институции за спроведување темелна истрага за овој напад што заслужува осуда“.
„Ова срамно дејство е спротивно на интегритетот за одржување безбедна и сигурна средина за сите луѓе во Косово“, се вели во соопштението на КФОР.
Јан Банкрофт, основач на Трансконфликт, организација која се занимава со решавање на конфликтите на Балканот, рече дека инцидентите го покажуваат степенот на прикриени тензии кои постојат меѓу Србите и Албанците во Косово -- тензии кои даваат вознемирувачка заднина за идните преговори.
„И покрај прокламираниот мултикултурализам, се чини дека сите пројави на српскиот идентитет, особено на ден каков што е Видовден, не се добри за компримисите во врска со, на пример, православните манастири“, рече тој.
Косовскиот аналитичар Рамада Иљази, основач на движењето Фол (Кажи гласно!), ја фрла вината врз Србија.
„Овие политички настани во Србија го ставаат во сериозна опасност процесот на нормализирање на односите меѓу Косово и Србија.
Дачиќ ќе создаде нови безбедносни дилеми на Балканот, кои ќе имаат директно влијание врз стабилноста на регионот“, рече Иљази за SETimes.
