25/10/2010
(БТА, Софиска новинска агенција, Dnevnik.bg, Медиапол, ЕМпортал - 24/10/10; БТA, Dnevnik.bg - 23/10/10; Стандард - 22/10/10; Софија ечo - 05/10/10)
Нуклеарната централна Белене дефинитивно ќе биде изградена, рече во неделата (24-ти октомври) претседателката на бугарскиот парламент, Цецка Цачева, потврдувајќи ги неодамнешните навестувања на владините претставници дека германски инвеститор е можно наскоро да се приклучи на контроверзниот проект.
„По посетата на премиерот [Бојко] Борисов на Слободната Држава Баварија, ние сега имаме повеќе детали за расположливоста на стратешки европски инвеститор од Германија“, рече таа. 
„За бугарската влада, беше исклучително важно да се обезбеди учество на стратешки европски инвеститор. 
Сега скоро сигурно го имаме.“
Во меѓувреме, американскиот амбасадор во Бугарија ја повика Софија да не избрзува со проект од неколку милијарди евра пред да ја процени неговата економска остварливост.
„Бугарија треба да си постави две прашања -- дали нуклеарната централна Белене е економски остварлив проект, и, второ, дали обезбедува енергетска сигурност за Бугарија и целиот регион“, рече Џејмс Ворлик во интервју за Бугарското државно радио во неделата. 
„Сигурен сум дека има одговори на овие прашања. 
Тука станува збор за милијарди лева и одлуката што ќе се донесе во однос на Белене ќе влијае на бугарскиот енергетски систем во годините што доаѓаат.“
Проектот за изградба на втора нуклеарна централна на бугарската страна од реката Дунав, 100 километри источно од постојната во Козлодуј, беше отпочнат од поранешниот комунистички режим на земјата, неколку години пред неговиот пад на крајот на 1989 година. 
Финансиските проблеми и притисокот од групите за заштита на животната средина ја принудија Софија да го суспендира планот во 1991 година.
Дотогаш, Бугарија наводно имала потрошено преку една милијарда евра за проектот.
Првиот чекор кон неговото заживување беше преземен во април 2005 година, кога владата на тогашниот премиер Симеон Саксобурготски даде зелено светло за изградбата. 
Околу три години подоцна, коалициската влада предводена од водачот на социјалистите, Сергеј Станишев, потпиша договор со руското државно претпријатие Атомстројекспорт за изградба на два ВВЕР реактори со јачина од 1.000 мегавати, по цена од околу 4 милијарди евра.
Повеќе од 400 милиони евра беа потрошени до јули 2009 година, кога централно-десничарската партија на Борисов, Граѓаните за европски развој на Бугарија (ГЕРБ), дојде на власт, по победата на парламентарните избори што се одржаа претходно тој месец. 
Новата влада објави дека ќе ги разгледа сите големи енергетски договори со Русија, вклучително и проектот Белене, пред да одлучи дали да продолжи со нивното спроведување.
„Не ја гледам економската остварливост“ на проектот Белене, рече министерот за финансии, Симеон Џанков, само неколку дена пред да се повлече од функцијата на 27-ми јули минатата година. 
„Дури и да најдеме инвеститори, нуклеарната централа Белене нема да биде профитабилна.“
Во тоа време, уделот во идната централа беше поделен 51 наспрема 49 отсто, меѓу бугарското државно претпријатие Национално електрично претпријатие и германското РВЕ, кое требаше да обезбеди 2 милијарди евра за изградбата. 
Откако не успеа да најде партнер за поделба на финансискиот товар и одбегнување на ризикот, и поради сé подлабоката економска криза во Бугарија и различните сигнали што доаѓаа од Софија во врска со иднината на проектот, претпријатието со седиште во Есен се повлече од истиот есента 2009 година.
Тоа доведе до замрзнување на проектот додека не биде пронајден нов стратешки европски инвеститор. 
Русија понуди неколкупати да го прошири својот државно загарантиран заем на 4 милијарди евра за Бугарија за да продолжи изградбата. 
Борисов и неговиот претходник ги одбија ваквите понуди.
Во меѓувреме, проценките се дека цената на проектот постојано расте -- од првично планираните 4 милијарди евра на 10 милијарди евра, или повеќе.
Бугарија се вели дека неодамна постави максимална граница од 7 милијарди евра за централата, додека Русите, наводно, планираат да понудат цена околу 800 милиони евра повисока од онаа што ја бараше Софија.
Претходно овој месец, Софија и Атомстројекспорт се согласија на шестмесечно продолжување на договорот за изградба, кој истече на 30-ти септември, за да остават повеќе време за постигнување договор.
