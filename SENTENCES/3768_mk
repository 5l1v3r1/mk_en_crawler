22/08/2007
Од Марина Стојановска за Southeast European Times во Скопје -22/08/07
Овој месец Македонија ја одбележа шестата годишнина од Охридскиот рамковен договор.
Потпишан на 13-ти август, 2001 година, тој стави крај на неколкумесечниот вооружен конфликт во земјата.
Оттогаш стана инструментален дел од процесот на евроатланска интеграција на Македонија.
Договорот доведе до уставни промени, меѓу кои т.н. Бадинтеров принцип.
Според истиот, одредени видови закони мора да бидат одобрени од пратениците што ги претставуваат малцинските заедници, за да бидат усвоени.
Формирана е парламентарната комисија позната како Комитет за односи помеѓу заедниците.
Според уставните амандмани, улогата на народниот правобранител е, исто така, проширена.
Тој сега го надгледува спроведувањето на принципот на соодветна и правична застапеноста на помалите етнички заедници.
Одделен најважен резултат на договорот беше новиот закон за територијалната реорганизација, кој го започна двегодишниот процес на децентрализација.
По повод одбележувањето на годишнината од договорот, американската амбасадорка Џилијан Миловановиќ рече дека Македонија постигна значаен напредок од 2001 година досега.
„Постои политичка стабилност во Република Македонија.
Имавте фер и демократски избори во 2006 година и секоја етничка заедница може слободно да учествува во демократскиот живот на земјата“, рече таа.
Професорот Љубомир Фрчковски, кој помогна во подготвувањето на договорот, вели дека истиот во голема мера е спроведен.
„Законот за територијалната поделба е усвоен.
Истиот беше предуслов за децентрализацијата што сега успешно се спроведува.
Спроведувањето на принпципот на соодветна и правична застапеност беше, исто така, успешно“, рече Фрчковски.
Владо Поповски, исто така вклучен во подготувањето на договорот, смета дека 70 отсто од условите се реализирани.
„Законот за употребата на знамињата е усвоен и направени се големи чекори во делот на правичната застапеност на скоро секоја заедница, освен ромската заедница.
Договорот ќе биде целосно исполнет со усвојувањето на општиот закон за употребата на јазиците“, рече Поповски.
Минатата година претседателот Бранко Црвенковски организираше официјална церемонија за одбележување на петтата годишнина.
За разлика од тоа, оваа година само најголемата партија на етничките Албанци, Демократската унија за интеграција, организираше официјална прослава.
Кабинетот на претседателот ги објави плановите за дискусии на тркалезна маса во врска со насоката која Македонија ја зазеде од потпишувањето на Охридскиот договор.
Тркалезната маса ќе се одржи на 30-ти август, како дел од серијата дебати за иднината на Македонија.
