02/01/2009
Од Зоран Николовски за Southeast European Times во Скопје -- 02/01/09
Повеќе од две недели по протестите организирани од студентите, студентската радио-станица при Универзитетот Св.Кирил и Методиј и понатаму е затворена. 
Студентите протестираа пред канцеларијата на нивниот ректор претходно овој месец, носејќи симболични чепови на устите поради наводните кршења на слободата на говорот.
Нивниот главен приговор се однесуваше на затворањето на радио-станицата од страна на ректорот на универзитетот пред шест недели. 
Губитокот на радио-станицата беше доживеан особено тешко, поради тоа што студентскиот весник Студентски збор, престана да се објавува пред неколку години.
Маја Стојанова, една од студентките, се пожали дека покрај нивната радио-станица и весник, тие ги изгубија и „Ораторските вечери на Правниот факултет ... 
нема место каде што студентите може да се искажат себеси и нема студентска организација која е свесна за ова“.
Другите дадоа повеќе детали во врска со неодамна трансформираните Ораторски вечери, жалејќи се дека професорите сега наметнуваат теми, наместо да им дозволат на учесниците да изберат свои. 
Овогодинешните натпреварувачи мораа да се определат за некој од двата тима кои дебатираа за хомосексуалниот брак. 
Наместо да им ја дадат својата дозвола за она што тие го сметаат за шарада, незадоволните оратори говореа надвор од универзитетот, ослободени од официјалната присилба, но губејќи го публицитетот.
Анонимен поранешен учесник на Ораторските вечери вели дека во минатото печатот посветуваше редовно и темелно покривање на настанот, овозможувајќи му на нефилтрираниот глас на студентите да стигне до јавноста. 
Оваа година таквото покривање отсуствуваше, или од апатија кон контролираниот настан, притисокот на власта да се игнорира незадоволството на студентите или од неспособноста да се пронајдат локациите на приватно одржаните говори.
Во своја одбрана, ректорот на универзитетот Велимир Стојкоски рече дека ја затворил радио-станицата за да заштеди пари. 
Тој наредил ревизија на нејзините финансиски активности, посочувајќи дека истите биле залудно трошени. 
„Факт е дека [радио-станицата] потроши 57.000 евра, и не постои сила или аргумент кој може ова да го оспори“, тврди Стојковски.
Студентските организации реагираа на различен начин. 
Младинскиот образовен форум, невладина организација, го поддржа протестот, додека претседателот на студентскиот парламент вели дека радио-станицата имаше слаба програма и дека нејзиното затворање не ја скрати слободата на говорот.
Повеќето студенти се согласија дека, и покрај лутината во врска со наводното губење на правата на слобода на изразувањето, за нив можеби е поважно да се решат некои попрактични проблеми. 
Меѓу нив, тие ги истакнуваат лошите животни услови и мешањето на политичките партии во изборите за раководството на студентите. 
Студентите посебно се пожалија во врска со ваквите недостатоците за време на Меѓународниот ден на студентите, на 17-ти ноември.
Незадоволните студенти се пожалија дека студентските домови се во катастрофална состојба и не се погодни за живеење и учење. 
Тие тврдат дека типичниот студентски дом во Скопје е дотраена, монтажна зграда со лош санитарен јазол и мали соби без централно греење.
