24/08/2010
Од Ерл Мурати за Southeast European Times во Тирана -- 24/08/10
Саније Кембора, 62-годишна жена од Лушине, во близина на Тирана, секој ден станува во 4 часот наутро за време на Рамазан.
Таа подготвува храна за  сифир -- јадење што се јаде пред изгрејсонце -- и ги буди членовите на своето семејство.
Кембора изјави за Setimes дека ја практикува оваа рутина најмалку 40 години.
„Постам, и на тој начин ја зајанувам мојата посветеност и лојалност на Бога“, рече таа.
За неа, како и за повеќето муслимански Албанци, Рамазан е месец на славењето.
Тој е, исто така, прослава за сите луѓе без оглед на нивната верска припадност, симбол на верскиот соживот.
Доказот за соживот е особено забележителен меѓу младите.
Со послужавници во рацете, муслиманските деца на драго срце им даваат колачи на своите пријатели од православните христијани, од кои добиле јајца за Велигден.
Ова е добредојдена промена во земја каде што, во текот на изминатите 35 години под комунистичкиот диктатор Енвер Хоџа, рамазанскиот пост можеше да се плати со живот.
Во 1967 година Хоџа ја забрани религијата и ја кодификуваше забраната во закон.
Стотици цркви и џамии беа уништени, а верските книги беа запалени.
Трансформацијата на домашниот режим загарантира слобода на религијата во уставот на земјата.
„Благодарение на мирниот соживот, толеранцијата и разбирањето, светиот месец Рамазан станува сé популарен не само меѓу муслиманските верници, туку и за целото општество, изјави поглаварот на Исламската заедница Селим Муца за Setimes.
Тој им даде инструкции на муфтиите во земјата да емитуваат телевизиски програми, да одржуваат јавни говори и да изработуваат постери, транспаренти и календари за Рамазан.
Промените не поминуваат незабележано.
Во извештајот на Стејт департментот од 2009 година за верските слободи во светот, Албанија се истакнува како држава каде што „не се објавени злоупотреби или социјална дискриминација врз основа на идентитетот, верата или верската практика.“
Ваквата оценка е дијаметрално спротивна на сеќавањето на Кембора од минатото, кога таа подготвувала сифир во темница, стравувајќи дека ако запали светло ќе има репресалии.
„Се разбира дека постевме „на илегален начин“.
Се будевме и јадевме тајно и во текот на денот не му кажувавме никому дека постиме.
Секој можеше да не пријави на тајната полиција и моето семејство ризикуваше да биде депортирано или затворено“, вели таа.
„Постењето значи изразување на нечија вера, искреност, хуманост, солидарност ...
доблести кои секоја верник треба да ги прифати“, додаде таа.
Иако на верниците им е полесно денес, тие сé уште се соочуваат со предизвици.
Оваа година Рамазан паѓа во најжешкиот месец летово, и постарите лица може да бидат погодени од ова.
„Температурата е 38 степени Целзиусови.
Се обидувам да не мислам на студена вода“, вели Кембора.
Таа вели дека користењето на клима-уредот й помага да ја потисне жедта и ја потпомага нејзината способност да ја издржи жештината.
„Замислете дека некогаш не сме можеле ниту да запалиме светло за да јадеме“, рече таа.
„Ова е чудото на слободата ...
чудото на Господ.“
