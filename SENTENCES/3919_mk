10/08/2007
Од Блерта Фониќи-Кабаши за Southeast European Times во Призрен/Коришa – 13/08/08
Призрен, историски град во Косово, и понатаму е културно и етнички најхетерогена општина во покраината. 
Големите заедници на Бошњаци, Турци и Роми живеат заедно со мнозинството на етничките Албанци. 
Значителен број косовски Срби живеат во заштитени станбени комплекси, енклави и мали села.
„Призрен беше главен град на Косово пред многу години“, рече Ружди Муцај, кој живее во блиската Кориша. 
И покрај тоа што е горд на наследството на градот, тој и другите жители од областа се далеку од сигурни кога станува збор за иднината. 
Многумина се борат да врзат крај со крај поради осиромашената економија и слабите можности за вработување.
„Не можеме да најдеме работа“, вели Муцај. 
„Од таа причина, принудени сме да работиме како земјоделци ... 
Завршивме со обврските за ова лето, и сега што можеме да правиме во есен и зима?“
Ќор-сокакот во врска со статусот на Косово ги продлабочи чувствата на песимизам, не само во Призрен, туку и насекаде низ Косово. 
Како што се одложуваат изгледите за политичко решение, така се одложуваат и надежите за економско заживување.
„Не знам што прават со нашата судбина“, вели роднината на Муцај, Башким. 
„Мислам дека ние сме пример [што треба да го види] светот.“
Запад треба побрзо да го признае статусот на Косово, вели тој. 
„Тие не смеат да чекаат да видат што Русија има намера да стори, бидејќи Русија е сојузник на Србија и е само една држава.“
Призренските Срби беа цел на етнички напади за време на немирите што избија во Косово во март 2004 година. 
Денес, тие велат дека нивните животи се ограничени -- не толку од заканата со насилство, колку од невработеноста.
„Ние не сме изолирани. 
Можеме слободно да се движиме во градот, но немаме работа“, рече еден Србин, кој побара да не биде идентификуван. 
Властите во Белград, вели тој, мора да сторат повеќе за да им помогнат на косовските Срби, а не да се задоволуваат себеси со говори и декларации.
„Ако не претставуваат, тие исто така треба да работат за нас“, рече тој за Southeast European Times.
Локалните власти повикаа на трпеливост и инсистираат на тоа работите да одат по нагорна линија. 
Претседателот на општина Призрен, Екрем Криезиу, вели дека Призрен се реконструира и постепено станува европски град.
„Можете јасно да ги видите промените во инфраструктурата, образованието, амбулантните возила и другите области“, изјави Криезиу за Southeast European Times.
Нивоата на невработеноста се високи, како и насекаде во Косово, признава Криезиу, изразувајќи надеж дека по решавањето на статусот на располагање ќе има повеќе работни места.
Некои обични граѓани го делат неговиот оптимизам. 
„Веруваме во нашата власт и сметаме дека по решавањето на конечниот статус, Призрен ќе стане како Приштина“, вели професорот Наим Гаши.
Како и многу други, кога Гаши говори за подобар живот, тој мисли на можностите за работа.
„Се надевам дека ќе отвориме нови фабрики, кои може да вработат многу луѓе“, вели тој.
Студентката на медицина, Нита Кабаши, пак, се надева дека во иднина ќе може да работи во Призрен како лекар. 
„Се надевам дека ќе имаме приватни болници во Призрен, бидејќи државните болници немаат доволно места за лекарите. 
Затоа се надевам дека ќе можам да најдам работа“, вели Кабаши, која очекува оваа година да ги заврши студиите.
„Верувам дека кога ќе станам лекар, Косово ќе стане независна држава“, вели таа.
Турците во Призрен, исто така, сметаат дека нивните економски можности се врзани за статусот. 
„Сега ние многу добро, но можеме да видиме дека доаѓаат подобри денови“, рече Луфти Ибиш. 
Тој вели дека од телевизија дознал оти ЕУ ќе му помогне на Косово за интеграцијата во неговите структури.
Турската заедница во Призрен е социјално истакната и влијателна, и турскиот јазик се зборува нашироко дури и од страна на неетничките Турци.
Призрен има население од околу 170.000, претежно Албанци. 
Тоа е административен центар на општина Призрен, која има население од околу 221.000 жители, во градот и во 76-те села што се дел од општината.
