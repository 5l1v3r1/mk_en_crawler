06/12/2011
Линда Карадаку за Southeast European Times во Приштина -- 06.12.11
Во ексклузивното интервју за SETimes, косовскиот министер за надворешни работи Енвер Хоџај повика на строго спроведување на Планот на Ахтисари, за кој тој вели дека му нуди на српското малцинство „најнапредни права што една заедница може да ги има во Европа“.
SETimes: Како може да се постигне долгорочен мир на Балканот?
Eнвер Хоџаj: Единствениот начин е Србија да стави крај на својата политика на неограничени амбиции. 
Време е Србија да го дефинира својот национален интерес, но не како територијален интерес, туку како интерес заснован на економскиот развој и политичката интеграција, што значи европска интеграција. 
Единствената шанса што Европа ја имаше по Втората светска војна да го надмине конфликтот беше да ги одвои националните интереси од територијалните, и да го гледа националниот интерес преку економскиот развој и политичката интеграција. 
Време е тоа да се случи во српската политика по 20 години.
SETimes: Како Косово ќе го реши проблемот со својот север, кој и понатаму се соочува со инциденти, како и барикади на премините?
Хоџaj: Ситуацијата на северот е создавана во текот на изминативе 12 години. 
Истата беше предизвикана во времето кога Милошевиќ беше на власт во Белград и пред сé, таму има паралелни безбедносни структури и други служби кои имаат намера да спроведуваат еден вид контрола на северот. 
Единствената можност за интеграција на северот со остатокот на Косово е спроведувањето на пакетот на Ахтисари, во облик каков што предвидува пакетот на Ахтисари.
Не може да има заедница во рамките на една држава, каде што мнозинството живее на југот [а] делот кој живее на северот има поповолна позиција. 
Кој и да предложи друг план е меѓу оние кои не го прочитале Планот на Ахтисари. 
Тие не знаат што содржи Планот на Ахтисари, и тие не знаат дека Ахтисари й нуди на српската заедница најнапредни малцински права што една заедница може да ги има во Европа.
SETimes: Подготвени ли сте да излезете од рамките на Планот на Ахтисари за да се обезбеди решение за северот?
Хоџај: Планот на Ахтисари е план составен од Марти Ахтисари, кој беше претставник, или специјален претставник на Обединетите нации. 
Тоа е план составуван во текот на три години и е план кој има, истовремено силна правна рамка, меѓународно и политички, која й нуди на српската заедница, во рамките на територијата на Република Косово -- без оглед дали се работи за југот, или северот -- најнапредни права кои една заедница може да ги има во Европа. 
Истиот им гарантира дека во специјални случаи, оваа заедница може да ја прифати специјалната поддршка и од Република Србија, што не е случај со другите планови или права кои малцинствата ги имаат во Европа.
SETimes: Што бара Косово од ЕУ, во однос на интеграцијата, и во однос на дијалогот со Србија? 
Што треба да направи ЕУ?
Хоџaj: Во врска со процесот на интеграција, Косово не може да остане изолирана земја. 
Косовските граѓани не можат да останат заборавен народ. 
Меѓу 50 милиони граѓани на Балканот, кои се движат слободно денес -- без визи кон Европската унија -- само два милиони граѓани на Република Косово не го уживаат тоа право.
Очекуваме да добиеме насоки од ЕУ оваа година за пакет стандарди што треба да се исполнат за нашите граѓани да можат слободно да се движат без визи во следните години. 
Исто така, очекуваме Европската комисија силно да го поддржи Косово во добивањето право за договорни односи меѓу косовските институтции и одредени институции на ЕУ.
SETimes: Мислите на трговскиот договор?
Хоџај: Трговскиот договор е еден дел од тоа, но има, исто така, и други договори бидејќи досега Косово немало договорни односи со која било институција на ЕУ.
SETimes: Во врска со дијалогот, дали барате од ЕУ да изврши поголем притисок врз Србија?
Хоџaj: Нашиот пристап како сериозна држава е дека сме подготвени да продолжиме со дијалогот, но сметаме дека процесот не може да даде резултати. 
Со други зборови, не може да има состаноци ако Србија не е подговена да ги спроведе договорите за кои постигнавме согласност на 2-ри јули оваа година.
Време е ЕУ да стане сериозна и да изврши притисок врз Србија со цел Србија да ги спроведе овие договори, кои се договори во европскиот дух. 
ЕУ се заснова на два концепти: слободно движење на луѓе и слободно движење на капитал. 
Дијалогот меѓу Косово и Србија, кој е дијалог за техничките прашања, има за цел подобрување на слободното движење на луѓето и стоката.
