10/08/2005
Од Ерлис Селимај за Southeast European Times во Тирана -- 10/08/05
Со почетокот на академската година 2005-2006, Албанија ќе има уште три нови универзитети. 
Претходно овој месец владата го одобри законот со кој се отвори патот за отворање на институции од високото образование во Берати, Драч и Фиери.
Советот на министри го усвои нацрт-законот за отворање на три нови универзитети во Берати, Драч и Фиери со цел да се отворат нови можности, како и простор за развој на високото образование во универзитетите според европските стандарди, се вели во соопштението за печатот од владината Канцеларија за информирање.
Сите три универзитети ќе имаат образовни насоки, што ќе помогне да се задоволи потребата за наставници во предшколските институции, како и за наставници во основното образование. 
Универзитетот во Берати ќе нуди и дипломи за јавна администрација, туристички менаџмент и професијата на медицинска сестра. 
Студентите на универзитетот во Драч можат да слушаат настава по странски јазици, поморско инженерство, социјалните науки и туристички менаџмент, додека универзитетот во Фиери за применети науки ќе нуди насоки по земјоделство, инженерство и социјална работа.
Со одлуката на владата вкупниот број на универзитети во Албанија изнесува вкупно девет. 
Властите се во процес на наоѓање на локации за универзитетите, додека Министерството за образование и наука започна со составувањето на персоналот.
Либерализацијата на високото образование е главната тема на разговорите во Албанската академија. 
Со стапувањето на сила на реформите и формирањето на новите институции наскоро би можело да стане можно секој Албанец кој сака да добие универзитетска диплома да може да го стори тоа, под услов да го положи приемиот испит.
