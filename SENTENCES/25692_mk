20/11/2009
ПРИШТИНА, Косовo – Коалициската влада, која ја сочинуваат двете најголеми партии -- Демократската лига на Косово (ЛДК) на претседателот Фатмир Сејдиу, и Демократската партија на Косово (ПДК) на премиерот Хашим Тачи -- се соочува со распад, објавија локалните медиуми во четвртокот (19-ти ноември), цитирајќи извори блиски до владата. 
Проблем се чини дека е коалицискиот договор на локално ниво, кој ЛДК го постигна со опозицискиот Сојуз за иднината на Косово (ААК), пред вториот круг од локалните избори на 13-ти декември. 
Истите извори велат дека ПДЛ се очекува да одлучи во петок да формира коалиција со две опозициски партии -- Новата косовска алијанса и Демократската лига на Дарданија. 
Тензиите меѓу ЛДК и ПДК почнаа за време на предизборната кампања, кога изјавите што ги даваа една против друга, поттикнаа разговори за можна поделба.
Сепак, партијата на Тачи во петокот објави дека нема да има измени во коалицијата со ЛДК на централно ниво. 
„Централното коалициско партнерство останува консолидирано, функционално и беспрекорно“, се вели во соопштението на партијата.
Во другите вести, задоволството од работата на косовските институции опаѓа, според извештајот на канцеларијата на Програмата на ОН за развој, во Косово. 
„Извештајот за рано предупредување“ покажува дека луѓето се сé понезадоволни од парламентот, УНМИК и ЕУЛЕКС. 
За разлика од тоа, остварувањата на КФОР и косовската полиција добиваат поголема поддршка. 
(Телеграфи, РТК, КИК, Радио Косова, Ројтерс, Косова Сот, Инфо прес, Експрес, Коха Диторе - 20/11/09; Кохавижн, РТК, Телеграфи - 19/11/09)
