05/10/2007
(Блиц - 05/10/07; ДПА, АКИ, Б92 - 04/10/07; AФП, ДПА, Макфакс - 03/10/07; СЕНСЕ - 25/07/07)
Сопругата на поранешниот водач на босанските Срби Радован Караџиќ повторно го повика својот сопруг да се предаде, објави во четвртокот (4-ти октомври) сараевскиот неделник Слободна Босна.
Семејството сака „сето ова да заврши, тој да се предаде или да биде уапсен“, рече во интервјуто Лилјана Зелен-Караџиќ. 
„Сé е во негови раце и во рацете на оние што го бараат“, додаде таа. 
Оваа изјава уследи по сличен ваков апел пред повеќе од две години, во јули 2005 година.
Караџиќ, заедно со неговиот воен командант Ратко Младиќ, е обвинет од страна на Меѓународниот кривичен трибунал за поранешна Југославија (МКТЈ). 
Двајцата се соочуваат со обвиненија за геноцид во врска со масакрот во Сребреница и 43-месечната опсада на Сараево.
Караџиќ е во бегство од 1996 година, но српските власти и властите во Република Српска и понатаму не знаат каде се наоѓа.
Во нејзиното интервју за Слободна Боснa, Зелен Караџиќ, исто така, тврдеше дека нема поим каде се наоѓа нејзиниот сопруг „ниту, пак, дали е жив“.
Нејзиниот последен контакт со него, додаде таа, датира од 2002 година. 
Тие не слушнале ништо од него дури ни кога почина неговата мајка во мај 2005 година или кога нивниот син Саша беше уапсен, или кога „кога нашиот најмал внук имаше комплицирана операција на колкот“, рече таа.
И покрај тоа што нејзиниот сопруг не одговори на нејзиниот прв јавен апел, таа повторно го повикува да се предаде бидејќи семејството сака „пеколот“ низ кој минуваат во изминатава деценија да заврши, рече Зелен-Караџиќ.
Во рамките на напорите за фаќање на овој главен бегалец, силите на НАТО и ЕУФОР спроведоа голем број рации во семејниот дом на Караџиќ во градот Пале, поранешно упориште на босанските Срби, на околу 20 километри југозападно од Сараево, како и во домовите и канцелариите на нивните деца.
„Ние само сакаме Радован да се предаде и да заврши со оваа работа“, рече Зелен-Караџиќ.
Караџиќ како „да исчезна од дометот на радарот“, иако во Србија и понатаму се објавуваат негови нови книги и поезија, рече во јуни главната обвинителка на ОН за воени злосторства, Карла дел Понте.
Официјалните претставници на ЕУ рекоа дека целосната соработка со МКТЈ останува услов за напредокот во пристапот на балканските земји во блокот. 
Тие ќе одлучат дали ќе го финализираат Договорот за стабилизација и асоцијација со Србија откако Дел Понте ќе го предаде извештајот подоцна овој месец за односите на Белград со Трибуналот на ОН.
Покрај Караџиќ и Младиќ, двајца други обвинети од Трибуналот остануваат во бегство: воениот водач на хрватските Срби, Горан Каџиќ, и поранешниот полициски командант на босанските Срби, Стојан Жупљанин.
Во извештајот од петокот во белградскиот весник Блиц се вели дека Хаџиќ и Жупљанин би можеле лесно да бидат уапсени и испратени во Хаг. 
Нивната неекстрадиција претставува тактички потег на српските власти, се вели во истиот.
Додека голем број земји-членки на ЕУ сметаат дека косовското прашање е доволно тешко прашање за Србија, Белград се надева дека ќе може да го потпише ДСА без да уапси кој било од преостанатите бегалци што ги бара Трибуналот, се вели во весникот.
