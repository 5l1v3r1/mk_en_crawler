13/02/2005
ХАГ, Холандија -- Портпаролот на Хашкиот трибунал за воени злосторства, Џим Ландал, повторно повика на предавање на преостанатите српски генерали што ги бара Трибуналот. 
Во изјавата за локалната новинска агенција „Бета“ во петокот (11-ти февруари) Ландал одби да коментира за тоа дали Трибуналот планира да испрати лекарски тим во Белград за да ги испита генералите Сретен Лукиќ и Небојша Павковиќ, како што бараше Србија. 
Третиот генерал, Владимир Лазаревиќ, се предаде и беше екстрадиран претходно овој месец.
Во другите вести од петокот, по разговорите во Подгорица, црногорскиот министер за внатрешни работи, Драган Ѓуровиќ, и неговиот колега од Република Српска (РС), Дарко Матијашевиќ, изјавија за новинарите на заедничката прес-конференција дека хашките обвинети, Радован Караџиќ и Ратко Младиќ, не се кријат ниту во Црна Гора ниту во РС. 
Тие, исто така, изразија сомневање дека двајцата бегалци од босанските Срби се наоѓаат во Србија. 
(Бетa, ПБС БиХ - 11/02/05)
