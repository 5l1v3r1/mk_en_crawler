05/01/2013
Пол Чикои за Southeast European Times во Букурешт -- 05.01.13
Новиот предлог-закон со кој се менува молдавскиот кривичен законик предвидува казнени мерки за цензура на медиумите и намерно попречување на активноста на мас-медиумите.
Предлог-законот дава посебен осврт на забраната на цензурата на јавните медиуми, како што е присилно искривување на медиумскиот производ, ограничување на ширењето на информации од јавен интерес и други нелегални дејства со цел ограничување на пренесувањето информации.
Предлог-законот има за цел да го дополни законот за слободата на изразувањето, кој стапи на сила во 2010 година и забранува цензура, но не определува никакви казнени мерки.
Според новите прописи, кои добија зелено светло минатиот месец и беа одобрени од владата, се воведуваат казни за цензура во висина до 1.250 евра и до 600 евра за попречување на медиумската активност. 
Во исто време, оние кои вршат јавни функции и го кршат овој закон може да го изгубат правото на вршење јавни функции и до четири години.
„Највеќе сме заинтерсирани за борбата против цензурата во државните медиуми бидејќи, пред сé, тие го прават тоа со јавни пари“, рече за SETimesКорина Фусу, либерална пратеничка и претседателка на комитетот за култура и медиуми во молдавскиот парламент, една од иницијаторите на предлог-законот.
Како поранешна новинарка на државната Телерадио Молдавија, таа се залага за уредувачка политика ослободена од цензура.
Пред два месеци новинарите во Телерадио одржаа протести, осудувајќи ја цензурата и административната уцена поради, како што тие ја нарекоа, „моралната, деонтолошка и менаџерска криза“.
Во 2011 и 2012 година Индексот за слободата на медиумите на Новинари без граници ја рангираше Молдавија на 53-тото место од 179 држави -- пред регионалните држави како што се Бугарија, Хрватска, Босна и Херцеговина и Грција.
Во својот последен извештај, Фридом хаус, исто така, потврди дека молдавските медиуми се сé поотворени.
„Зголемениот пристап до најразлични мислења во медиумите и напорите за подобрување на јавните медиуми и новинарската етика имаа значително влијание врз подобрувањето на квалитетот на медиумите и плурализмот“, се вели во извештајот „Нации во транзиција 2012“.
„Она со што многу медиуми денес се соочуваат е уште еден облик на цензура, имено, т.н. 
економска контрола. 
Тие сега се финансиски контролирани од нивните работодавачи кои се обично политичари и кои сакаат да ја промовираат својата сопствена партија преку своите медиуми“, рече Фусу.
„Во овој случај тешко е да се докаже дека се работи за цензура или уредувачка политика. 
Она што можеме да го направиме е да ги принудиме медиумските институции да ги откријат своите вистински сопственици, за да знаеме кој стои зад нив. 
Сигурен сум дека политичарите во Молдавија ќе се чувствуваат непријатно ако се контролирани“, рече таа.
Некои новинари се согласуваат.
„Теоретски гледано, овој предлог-закон е добар“, рече заSETimesДумитру Чорици, еден од основачите уредници на веб-страницата за вести Унимедиа.
„Измените на кривичниот законик би требало да придонесат за независноста на медиумите во Молдавија. 
Лошата вест е дека пазарот е мал и медиумите немаат од каде да ги апсорбираат парите“, рече тој.
„Според тоа, ако немате пари, или прекинувате со активноста или наоѓате средства од одреден политичар. 
Во вториот случај предлог-законот е бескорисен“, рече тој.
