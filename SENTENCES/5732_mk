24/05/2011
Од Алакбар Рауфоглу за Southeast European Times -- 24/05/11
Мерве Кавакчи Ислам беше избрана во парламентот во 1999 година, но не можеше да положи парламентарна заклетва поради тоа што носи шамија.
Потоа политичката партија на Кавакчи, Доблест [Фазилет Партиси], беше затворена поради кршење на секуларистичките членови на уставот и нејзиното турско државјанство беше поништено, што й оневозможи да се занимава со политика во период од пет години.
Сега, 43-годишната писателка, предавач на Универзитетот Џорџ Вашингтон и автор на книгата „Политиката на шамиите во Турција:
Постколонијално четиво“, жали што „проблемот за тоа дали жените што носат шамии може да имаат место во парламентот сé уште останува нерешен во Турција“.
„Сите партии во земјата конечно мора да го решат колективно прашањето на шамиите“, рече Кавакчи на конференцијата на Фондацијата СЕТА во Вашингтон минатата недела.
Во Анкара, поддржувачите на шамиите истакнуваат дека владејачката Партија на правдата и развојот (АКП) кандидирала само една жена што носи шамија меѓу 78-те кандидатки за изборите на 12-ти јуни.
Премиерот Реџеп Тајип Ердоган признава дека неговата влада не успеала да стави крај на, како што тој ја нарекува, „неправдата“.
На митингот на АКП во Истанбул минатата недела, тој ја повтори својата тешкотија да го разреши ова прашање.
„Со волјата на Алах, вратите на парламентот ќе бидат отворени за нив [жените со шамии] и тие ќе продолжат со својата борба таму.“
Но, некои аналитичари, како што се Сара Фишер од Американскиот универзитет, кои го испитуваат прашањето на шамиите во Турција со години, вели дека темата не е ни одблизу важна во овој изборен циклус како во минатото.
„Во 2007 година прашањето се најде на преден план во кампањата бидејќи ако АКП победеше, [Aбдула] Ѓул ќе беше претседател и со тоа сопругата на претседателот ќе носеше шамија, рече таа за SETimes.
„Во овој изборен циклус шамијата доби релативно мало покривање.“
Сепак, додаде таа, жените што носат шамии во Турција сé уште се соочуваат со огромна дискриминација кога се обидуваат да живеат нормален живот на средната класа.
„Шамиите им го отежнуваат образованието, наоѓањето работа и [вклопувањето] во многу социјални средини.“
Џени Вајт, истакнат истражувач за половите во Турција на Бостонскиот универзитет, објаснува дека политичката чувствителност на шамиите сигурно има врска со нивната зголемена забележливост и појава на места кои порано беа надвор од достапот на покриените жени.
„Во минатото“, вели таа, „урбаните секуларни елити го сметаа покривањето на главите за обичај на ниската класа или старомоден селски обичај.
Спротивно на раширеното верување во Турција дека процентот на жени што носат шамии е во пораст, изјави Вајт за SETimes, „статистички, нешто повеќе од 60% од турските жени се покриени, бројка која, всушност, се намали во текот на минатата деценија“.
Неслихан Чевик, постдокторант во Институтот за напредни студии во културата, Универзитет Вирџинија, истакнува друга поента.
Првично, вели таа, забраната за шамии се сметаше за практика која треба да ги спаси жртвите од традицијата, но со исламистичката мобилизација, истата стана политички симбол, и забраната овојпат имаше за цел да ја „спаси“ нацијата од „фундаменталистите“.
„Кога денес ќе погледнеме на Турција, сепак, се прашуваме каде се тие невини жртви на традицијата и фундаменталистите?“, рече таа за SETimes.
Таа тврди дека муслиманските жени кои ги стилизираат своите шамии по најнова мода, вежбаат во теретани со своите хесофмани (соодветна исламска фитнес облека) и отвораат муслимански женски друштва за промовирање на половата еднаквост, сигурно не можат да се опишат како жртви или фундаменталисти кои ќе ја срушат секуларната држава.
Чевик смета дека во очекување на престојните избори, дури и секуларната главна опозициска партија ЦХП гледа со поголема наклонетост кон шамиите.
„Ако ЦХП може да покаже дека е искрена во својот обид, ова значително ќе придонесе за нормализација на шамиите во Турција“, додава таа.
„Сепак, нормализацијата, исто така, бара отстранување на забраната на долгорочен план.“
