08/10/2012
Ериса Даутај Сенердем за Southeast European Times во Истанбул -- 08.10.12
И покрај намалената економска моќ на ЕУ и растечката нетрпеливост кај граѓаните на Турција, која е кандидат за членство во Унијата веќе четвртина век, експертите велат дека земјата не треба да се откаже од своите напори и мотивацијата да стане членка.
Турскиот министер за европски прашања, Егемен Багис изрази фрустрираност за продолжениот процес минатата недела, кога тој забележа, „[Турција] не мора да го сфати сериозно извештајот за напредокот подготвен од страна на непрогресивната Европска Унија“.
Како земја кандидат, Турција добива годишни извештаи за напредокот од Европската Комисија кои укажуваат на подобрувањата што земјата треба да ги направи во измачувачкиот процес на интеграција во ЕУ.
„Зборовите на министерот се израз на фрустрација и ние би можеле да ги сфатиме нив како природна реакција“, изјави за SETimes Оздем Санберк, претседател на меѓународната Организација за стратешки истражувања и поранешен постојан претставник на Турција на Европските заедници.
Багис, исто така, истакна дека Турција ќе подготви свој извештај за напредокот, независно од ЕУ.
„Ова покажува дека земјата е подготвена и решена да продолжи со реформите, и покрај тоа што некои земји од ЕУ намерно ги попречуваат преговорите“, рече Санберк.
Откако Турција и ЕУ го потпишаа договорот од Анкара во 1963-та година, преговорите за членство се одвиваат многу бавно.
Земјата аплицираше за членство во 1987-та година и доби официјален статус на кандидат во 2002-та година.
Тогаш, само едно од 35-те поглавја на преговорите (науката и истражувањето) беше успешно завршено;
осум други беа одложени поради замрзнатиот кипарски конфликт.
Турција не го признава Кипар, земја-членка на Унијата, како земја од 1974-та година.
Земјата ги поддржува кипарските Турци на поделениот остров.
И покрај очигледната фрустрираност на Багис, претседателот Абдула Ѓул ја истакна посветеноста на пристапувањето во ЕУ за време на прес-конференцијата во Анкара со британскиот заменик-премиер Ник Клег, минатата недела.
„Членството во ЕУ е стратешки избор на Турција.
Нема сомнение за тоа и ние не сме се откажале од пристапувањето во ЕУ“, рече Ѓул.
Анкетата спроведена од страна на фондацијата Отворено општество, експертска група која се наоѓа во Истанбул, покажа дека турската поддршка за полноправно членство во ЕУ опаднала од 57 отсто во 2007-та година на 51,7 отсто минатата година.
И покрај овој намален ентузијазам, Емре Гонен, професор по меѓународни односи на универзитетот Билги, рече дека начелата на ЕУ се многу значајни за Турција и светот.
Доколку ЕУ не постои, „Турција нема да биде толку моќна повеќе, меката моќ на ЕУ ќе исчезне и околните географии нема да имаат можност да погледнат во демократскиот систем на ЕУ и да го земат за пример“, изјави Гонен за SETimes.
Сепак, не се очекува голем развој во пристапните преговори.
„Нема да има фундаментални промени во односите помеѓу Турција и ЕУ во блиска иднина.
Ние сè уште не знаеме каде се движи самата ЕУ, изјави за SETimes Улук Озулкер, поранешен амбасадор на Турција во ЕУ.
„ЕУ влезе во многу сериозна економска криза.
Излезот од оваа криза и структурата по кризата сè уште е нејасен.
Едно нешто е сигурно.
Унијата мора да го преработи Лисабонскиот договор и во моментов нема мотивација за процесот на проширување“, рече Озтурклер.
