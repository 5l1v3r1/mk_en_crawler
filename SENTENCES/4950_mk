23/10/2009
Од Игор Јовановиќ за Southeast European Times во Белград – 23/10/09
Радован Караџиќ објави дека ќе го бојкотира својот судски процес, кој треба да почне во Хаг в понеделник (26-ти октомври). 
Тој се соочува со обвиненија за геноцид и воени злосторства, извршени за време на конфликтот во Босна помеѓу 1992 и 1995 година.
Поранешниот претседател на Република Српска (РС) тврди дека нема доволно време да ја подготви својата одбрана, бидејќи самиот се застапува во судот.
„Мојата одлука самиот да се бранам не беше лесна, и не беше израз на немање доверба кон адвокатите, туку беше резултат на верувањето дека актуелната ситуација е толку компликувана што може да биде разбрана и претставена само од некој кој бил вклучен во истата од првиот до последниот ден“, рече Караџиќ.
Во писмото до судиите на Трибуналот, Караџиќ се обраќа со пркосен тон. 
„Моето учество во процесот во едни толку очигледни околности би бил мојот единствен криминал, за кој јас би го заслужил презирот на сите жртви од војната и проклетството на идните генерации“, вели Караџиќ.
Обвинетиот рече дека е можно да биде подготвен за судењето во мај или јуни следната година, но Трибуналот го отфрли неговото барање и објави дека судењето ќе почне па макар и без присуство на обвинетиот. 
„Комисијата за рочишта е единственото релевантно тело кое може да одлучува за тоа дали случајот е подготвен за судење“, рече портпаролката на Трибуналот Нерма Јелачиќ.
Караџиќ се обидува да докаже дека не може да биде суден поради наводниот договор што го направил со поранешниот американски претставник Ричард Холбрук. 
Трибуналот ги отфрли тие тврдења.
Во средата (21-ви октомври) Трибуналот, исто така, го отфрли барањето на Караџиќ за исклучување на судијата Мелвил Берд од Тринидад и Тобаго.
Осомничениот за воени злосторства за првпат беше обвинет од страна на Трибуналот во 1995 година. 
Под притисок на меѓународната заедница, и на инсистирање на тогашниот југословенски претседател Слободан Милошевиќ, Караџиќ ги пренесе своите претседателски надлежности во РС на тогашната заменик-претседателка Билјана Плавшиќ, и се повлече од јавноста.
Тој успешно се криеше до минатата година, кога беше уапсен во Белград. 
Неколку години живеел во српскиот главен град, маскиран со долга коса, брада и под лажното име Драган Дабиќ и се занимавал со алтернативна медицина. 
Тој, исто така, работел во приватна клиника во Белград, се движел слободно низ градот, па дури и учествувал на панел-дискусии за методите на алтернативната медицина.
