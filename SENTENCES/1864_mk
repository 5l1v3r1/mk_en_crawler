20/09/2004
Од Јоргос Анагностопулос за Southeast European Times во Атина - 20/09/04
Трошоците за Олимпијадата, заедно со претходните буџетски и економски проблеми, й направија голем товар на Грција.
Генерални канцеларијата за пресметки се фокусира на утврдување на обемот на неефикасноста во пост-Олимпискиот период и утврдување на фактичкиот обем на трошоците за Игрите.
Земјата влегува во период на себе-ограничување, со оглед на финансиските показатели кои излегуваат од нормалата.
Заменик-министерот за економија, Петрос Дукас, пресмета дека трошоците за Олимпијадата ја надминуваат цифрата од 7 милијарди евра.
Најверојатно, тие ќе се доближат до 8 милијарди евра, со трупање на сметките во рамките на неунифицираните административни процедури.
Финансискиот предизвик со кој се соочува Грција може да се илустрира со зголемувањето на јавниот долг, кој веќе ја надмина висината од 195 милијарди евра минатата година, и се очекува да достигне повеќе од 210 милијарди евра до крајот на 2004 година.
Растечките цифри вршат притисок врз Владата, која е принудена да стави ограничувања на економската политика.
Грција мора да презентира сигурен план за контрола на економијата, соочена со нејзиниот огромен долг, за да го врати кредибилитетот на земјата.
Според Дукас, Владата треба да преземе специфични иницијативи, кои ќе овозможат контролирано обновување на јавниот сектор и истовремено ќе создадат атрактивна клима за странските инвестиции.
Најсериозниот проблем со јавниот долг е фактот што голем дел од државниот буџет е нееластичен.
Скоро 40 отсто ги покрива платите и пензиите, 30 отсто оди за каматите, а 20 до 25 отсто е наменет за финансиски субвенции.
Само на 5 до 10 отсто од буџетот може да се влијае директно со одлуките на Владата.
Годишните зголемувања на платите и пензиите, утврдени на 3 отсто, го зголемува соодветниот дел од буџетот за 5,5 отсто, уште повеќе намалувајќи го на тој начин делот за дискреционо трошење.
Големото зголемување на јавниот долг ги уништува надежите за намалување на трошоците за услуги.
Во овие околности, потребни се стратешки активности, ако Грција сака да има каква било надеж за ставање под контрола на трошоците за сервисирање на долгот.
Еден од најмногу споменуваните начини е приватизацијата на големите јавни организации, како што е претпријатието за телефонски услуги, водоводот и електростопанството.
Во меѓувреме, програми за контрола на трошоците се спроведуваат во масовниот транспорт и другите јавни сектори, кои се задолжени кај банките, поддржани од страна на Грчката канцеларија за јавноста.
