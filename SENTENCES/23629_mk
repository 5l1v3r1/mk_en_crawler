24/04/2009
САРАЕВО, Босна и Херцеговина (БиХ) -- Tрипартитното претседателство во четвртокот (23-ти април) се закани дека ќе ја однесе Хрватска на суд ако брзо не се спогоди за решение на нивниот пограничен спор. 
„Постигнувањето договор за овие прашања ќе им заштеди и време и средства на двете држави. 
Во спротивно, ние ќе мораме да си ги заштитиме своите права и интереси во согласност со делот 2, член 15 [од Конвенцијата на ОН за право на море],“ се вели во писмото на претседателството на БиХ до хрватскиот претседател Стипе Месиќ и премиерот Иво Санадер. 
Се работи за многу мал дел земја на Јадранското Море и за статусот на пристаништата Плоче и Неум, преку кои БиХ се обидува да обезбеди сопствен морски излез. 
Уште една провокација за БиХ претставува планот на Хрватска за изградба на мост кој ќе го заобиколува делот на БиХ, што БиХ стравува дека ќе го искомплицира нејзиниот пристап до меѓународните води.
Во другите вести од четвртокот, премиерот на Република Српска Милорад Додик ја критикуваше Канцеларијата на високиот претставник (ОХР), велејќи дека БиХ е под „меѓународен протекторат каде што високиот претставник управува со декрет, кршејќи ги човековите права“. 
Тој рече дека политичките власти во земјата „се уценувани и сменувани без докази и само врз основа на одлуките на високите претставници“, додавајќи дека ОХР ги пренесува ингеренциите на ентитетите на државно ниво најчесто „под маската на т.н. 
неопходни реформи за хармонизација со европските стандарди“. 
(Reuters, Beta, B92 - 23/04/09)
