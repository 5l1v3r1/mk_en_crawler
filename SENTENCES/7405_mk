02/03/2012
Игор Јовановиќ за Southeast European Times во Белград -- 02.03.12
Кога Србија ја потпиша Спогодбата за стабилизација и асоцијација (ССА) со ЕУ пред парламентарните избори во април 2008 година, властите во Белград не очекуваа дека ќе поминат четири години пред да й биде доделен кандидатски статус.
Владејачката коалиција, предводена од српскиот претседател Борис Тадиќ, ја постави за цел забрзаната европска интеграција, но Косово -- кое Белград го смета за покраина на Србија и покрај тоа што истото прогласи независност во февруари 2008 година -- претставуваше проблем на патот на Србија.
Србија ја отстрани и последната пречка за кандидатскиот статус само неколку часа пред одлуката на ЕУ во четвртокот (1-ви март).
Српските и романските власти постигнаа договор во врска со влашкото малцинство во Србија, кој беше доволен за Букурешт да ги повлече своите услови за Белград.
Деталите на договорот, кој покрива околу 30.000 луѓе што живеат во општините долж романската граница, не се откриени.
Претседателот на Европскиот совет, Херман Ван Ромпуј, ја објави одлуката.
„Се надевам дека ова ќе ја охрабри Србија да вложи понатамошни напори за исполнување на политичките и економските критериуми за членството во ЕУ.
Исто така, се надевам дека Белград ќе продолжи да ја поддржува регионалната соработка и добрососедските односи во Западен Балкан“, рече тој.
Српските власти го поздравија статусот.
Тадиќ рече дека кандидатурата ќе „ја отвори вратата“ за економски напредок, но и дека Србија ја чека „многу работа“ во однос на идните чекори кон ЕУ.
„Српските граѓани го понесоа најголемиот товар на реформите за да ја направиме нашата земја подемократско, правно регулирано општество, во кое се почитуваат човековите и малцинските права“, рече Тадиќ.
Ласло Варга, претседател на Комитетот за европска интеграција во српскиот парламент, рече дека одлуката е порака до меѓународната заедница и странските инвеститори дека Србија е „на пат да стане средена европска држава“.
„Покрај тоа, кандидатскиот статус ќе го прекине трендот на намалување на поддршката за пристапување на земјата во ЕУ, и ќе отвори нови можности за користење на парите од европските предпристапни фондови“, рече Варга за SETimes.
Сепак, Владимир Радомировиќ од Центарот за стратешки алтернативи рече дека Србија нема да добие многу од самата кандидатура, бидејќи парите од европските фондови може да се користат само за конкретни видови проекти.
„Србија не доби практично ништо со кандидатскиот статус во ЕУ, исто како што и Македонија и Црна Гора не добија ништо.
Кандидатскиот статус не може да ја среди лошата економска состојба и не може да ја спречи политичката корупција“, рече Радомировиќ за SETimes.
Сите партии во Србија не мислат дека пристапувањето во ЕУ претставува добар концепт.
Опозициската Демократска партија на Србија (ДСС) на поранешниот премиер Воислав Коштуница вели дека ќе биде најдобро за Србија да прогласи политичка неутралност, да ја прекине европската интеграција и да одржува само економски односи со Унијата.
Портпаролот на ДСС, Петар Петковиќ, изјави за SETimes дека Србија изгуби повеќе од 500 милиони евра со спроведувањето на ССА.
„Наместо да губи поради членството во ЕУ, Србија -- преку политичка неутралност -- треба да воспоставува развиена економска соработка со сите земји во светот“, рече Петковиќ.
Добивањето датум за почеток на разговорите за пристапување во ЕУ е следниот чекор на патот на Србија, и сите се согласни дека ова значи нови, тешки компромиси.
Варга смета дека е реално да се очекува оти датумот ќе биде одреден во декември за Србија, како поради тешките задачи што следат, така и поради економските проблеми во самата ЕУ.
„Од Белград ќе биде побарано да ги исполни сите договори со Приштина, а исто така тука е и барањето институциите во северно Косово да бидат укинати.
Не мислам дека следниот чекор кон ЕУ ќе биде лесен“, рече Варга.
Радомировиќ се согласува.
„Според изјавите на претставниците на ЕУ, Србија може да добие датум за почеток на разговорите во декември.
Дотогаш, главните земји во ЕУ, сигурно, ќе бараат Белград да продолжи да дејствува конструктивно во однос на Косово, односно да ги укине српските институции, особено оние во северно Косово.“
Граѓаните, исто така, имаат различни мислења за кандидатурата на Србија во ЕУ.
Белградскиот трговец Милован Бркиќ (33) рече дека кандидатурата е добра вест.
„Ние сме поблизу до ЕУ, тоа може да биде само добро, економски и политички“, рече тој за SETimes.
Адвокатката Милена Срдиќ (30), не се согласува.
„Дали сега ќе живееме подобро?
Дали ќе имаме повисоки плати, повеќе работа?
Не верувам дека ќе биде така, самата ЕУ има големи финансиски проблеми“, рече таа.
Со добивањето кандидатски статус, Србија им се придружи на Македонија и Црна Гора, кои имаат кандидатски статус од 2005 и 2010 година.
Хрватска треба да стане членка на Унијата во средината на 2013 година, додека Босна и Херцеговина во 2008 година го потпиша ССА.
Унијата оваа недела даде зелено светло да се изработи физибилити студија за Косово.
