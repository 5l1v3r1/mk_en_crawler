28/08/2007
Хрватскиот премиер Иво Санадер, српскиот министер за надворешни работи, Вук Јеремиќ, и поранешниот специјален претставник на ОН за Косово, Марти Ахтисари, присуствуваа на дводневната конференција за проширувањето на ЕУ, што се одржа во Блед, Словенијa.
На неа присуствуваа околу 400 владини претставници, политичари, претставници на ЕУ, водачи во приватниот сектор и високи претставници на експертски групи и невладини организации, за разгледување на клучните предизвици со кои се соочува Европа.
Црногорскиот претседател на парламентот, Ранко Кривокапиќ, во Пекинг се состана со претседателот на Националниот комитет на Политичката консултативна конференција на кинескиот народ, Џиа Кинглин.
Тие се согласија да работат на намалување на големиот трговски дисбаланс на Црна Гора со Кина, како и на зголемување на соработката во бројни области.
ЕУ не може самостојно да го реши кипарското прашање, рече португалскиот министер за надворешни работи, Луис Амадо.
Неговата земја моментно претседава со ЕУ.
Сепак, додаде тој, блокот може да помогне во подобрување на преговорите помеѓу турската и грчката заедница на поделениот остров.
Тој го изјави ова по дводневните разговори со кипарските власти минатата недела.
Maкедонијa и Русија треба да ја зајакнат соработката, особено во економските односи, рекоа за време на разговорите во четвртокот (23-ти август) во Москва делегации на министерствата за надворешни работи на двете земји.
Рускиот заменик-министер за надворешни работи, Владимир Титов, се состана со македонската делегација, предводена од државната советничка во Министерството за надворешни работи, Светлана Гелева.
Претседателот на претседателството на Босна и Херцеговинa (БиХ) Жељко Комшиќ е во посета на САД, каде што ќе се состане со претставници на администрацијата на Буш, како и со членови на конгресот.
Комшиќ се состана со генералниот секретар на ОН, Бан Ки-Мун, во понеделникот (27-ми август), на разговори околу социјалната и политичката ситуацијата во БиХ и во регионот.
Косовскиот премиер Агим Чеку за време на состанокот со претставникот на ЕУ за разговорите околу идниот статус на Косово, Волфганг Ишингер, во четвртокот (23-ти август), рече дека престојните преговори треба да бидат насочени кон воспоставување „добрососедски односи помеѓу Косово и Србија“.
Чеку рече дека неговата визија како премиер на покраината е дека Косово треба да биде „независна и суверена, демократска, мултиетничка, секуларна и функционална држава“.
Ишингер се состана и со косовскиот претседател Фатмир Сејдиу.
(Разни извори – 21/08/07-28/08/07)
