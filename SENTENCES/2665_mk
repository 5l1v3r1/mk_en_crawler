09/08/2005
Од Ерлис Селимај за Southeast European Times во Тирана -- 09/08/05
Албанија се подготвува за издавање на нови возачки дозволи кои ќе ги исполнуваат критериумите на ЕУ, објави Министерството за транспорт и телекомуникации на земјата.
Властите се надеваат дека ќе им помогнат на албанските возачи да патуваат полесно во странските земји, вклучувајќи ги и членките на европскиот блок.
Новите документи ќе имаат 20 безбедносни елементи, вклучувајќи го и описот на бојата на очите и крвната група како и отпечаток од прст.
Постојните возачки дозволи ќе се користат истовремено додека процесот на нивна замена не биде комплетиран, како што велат извори од министерството.
Граѓаните кои сакаат да добијат нови возачки дозволи можат да ги поднесат потребните документи во регионалните полициски станици.
Повеќето од нив ќе ги добијат своите дозволи во рок од пет дена.
Унгарското претпријатие Bull Hungary Ltd склучи договор со албанската влада за новите возачки дозволи.
Унгарскиот амбасадор Сандор Сабо, кој помагаше во постигнувањето на договорот претходно оваа година, рече дека иницијативата претставува позитивен чекор за Албанија и, исто така, за Унгарците кои сакаат да добијат поголема инвестициска улога во земјата.
За Албанците од голема корист ќе биде унапредувањето на слободата на движењето, со оглед на тоа што нивните возачки дозволи ќе бидат признаени од страна на земјите-членки на ЕУ.
Во моментов возачите се изложени на мачни ограничувања, како што е двојната контрола на границите.
Иницијативата за возачките дозволи се смета за голем чекор напред кон укинувањето на овие ограничувања.
