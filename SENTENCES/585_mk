28/01/2005
(Разни извори – 21/01/05 - 28/01/05)
Грчката приватна „Алфа банка“ објави дека купила 88,6 отсто од акциите на српската „Југобанка“ за 152 милиони евра.
„Југобанка“ е седмата по големина банка во земјата, со удел на пазарот од околу 4 отсто.
Грчката финансиска институција објави дека ќе се обиде да ги купи преостанатите акции на банката од околу 1.600 мали акционери.
Купувањето претставува дела од нејзината стратегија за проширување во Југоисточна Европа.
Невработеноста во Бугарија во декември изнесуваше 12,2 отсто, што претставува пад од 1,36 отсто за период од една година.
Според податоците објавени од страна на Министерството за труд и социјална политика во средата (26-ти јануари) просекот на невработеноста во 2004 година изнесувал 12,7 отсто.
Владата планира да ја намали оваа бројка на 12,5 отсто во 2005 година.
Парламентот на Босна и Херцеговинa ја усвои рамномерната стапка на ДДВ од 17 отсто.
Претходно секој ентитет имаше сопствени даночни регулативи.
Новиот данок беше воведен како начин за борба против сивата економија.
Високиот претставник Педи Ешдаун рече дека „тој го отвора патот за решително придвижување на БиХ кон обезбедувањето на модерен и ефикасен даночен систем, што ги исполнува условите на ЕУ“.
Грчката „Пиреа банка“ ги заврши разговорите за купување на 99,7 отсто од бугарската „Еуробенк“.
Не се откриени никакви официјални детали во врска со цената, но локалниот печат објави дека таа се движи помеѓу 40 и 50 милиони евра.
Хрватска ИНА е една од деветте кандидати за купување на албанското претпријатие за производство на нафта АРМО.
Листата на потенцијални понудувачи наводно ги вклучува и ЕНИ, грчката „Мотор оил“ и конзорциумот на „Самсунг“ и јужнокорејската државна нафтена корпорација.
Договорот за приватизација на АРМО се очекува да достигне висина од 58 милиони американски долари.
Мисија на ММФ пристигна во Црна Гора на тридневни разговори како дел од петтиот преглед од стенд-бај аранжманот помеѓу Србија и Црна Гора и Фондот.
ММФ, кој ги проверува остварувањата на републиките одделно, веќе реализираше слична мисија во Србија.
Македонската Влада на 26-ти јануари одлучи да го приватизира претпријатието за електродистрибуција ЕСМ како интегрална структура, а не да го поделува на два одделни бизниси пред продажбата.
Тендерот се очекува да биде распишан оваа година, со цел најдобриот купувач да се избере до крајот на декември.
