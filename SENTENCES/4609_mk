21/01/2009
Од Мањола Хала за Southeast European Times во Тирана – 21/01/09
Албанските три најголеми верски заедници направија чекор напред кој соработката потпишувајќи договор кој ќе ги регулира односите помеѓу нив и владата, отворајќи го патот за подобрување на соработката.
Највисоките претставници на заедницата на сунитските муслимани, Православата црква на Албанија и Бекташите (шиитските муслимани) потпишаа договор на крајот од минатата година со министерот за туризам, култура, млади и спорт, Или Панго. 
Тој ја претставуваше владата на потпишувањето, исто како што трите верски заедници ја претставуваат културната разновидност на земјата, соопшти неговото министерство.
Четвртата по големина верска заедница, Албанската католичка црква, го потпиша истиот договор во 2001 година, на барање на Ватикан. 
Новите разговори се одвиваа непречено, водејќи до брз процес на потпишување.
„Иако Албанците отсекогаш уживале верски права и слободи, новиот договор е дел од уставната должност на [владата]“, рече Расим Хасанај, шеф на Државата комисија за вери.
Според договорот, државата им го враќа на овие заедници земјиштето што им го конфискуваше пред 1967 година, кога комунистичкиот режим ја забрани целата религиозна активност и веднаш ги затвори сите верски ентитети.
Премиерот Сали Бериша го нарече потпишувањето на договорот историски настан, потврдувајќи дека ќе иницира нови односи помеѓу владата и верските заедници во Албанија.
Договорот утврдува даночни ослободувања и државни пари за верските ентитети. 
Државната комисија за вери, задолжена за изготвувањето на документот, го зема предвид искуството на другите европски земји што го одобриле истиот документ, истовремено почитувајќи ги меѓународните документи за човековите права и слободи.
Според уставот, Албанија нема официјална религија. 
Сепак, државата ја признава еднаквоста меѓу своите верски заедници и нивната независност.
Четирите религии во Албанија -- муслиманската (сунитска), православната, католичка и бектешка (шиитски муслимани) -- заедно опфаќаат 98 отсто од населението. 
Остатокот, околу 135 помали заедници, го сочинуваат: протестантите (евангелисти), јеховините сведоци, мормоните, припадниците на бахајската вера и други. 
Муслиманите се традиционално мнозинство во Албанија.
По неколку децении присилно наметнуван атеизам кој заврши во 1990-тите, релативно мал број Албанци редовно ја практикуваат верата. 
Албанските верски заедници долго време покажуваат взаемна толеранција и хармонизиран соживот, што е особено видливо за време на верските празници.
