24/03/2006
(Атинска новинска агенција, Скоп - 24/03/06;
AП, Атинска новинска агенција, Македонска прес-агенција, Reporter.gr, АБХабер, Турски дневни вести - 23/03/06;
AП - 22/03/06)
Разговорите помеѓу грчката министерка за надворешни работи, Дора Бакојани, и американскиот државен секретар, Кондолиза Рајс, во четвртокот (23-ти март) се фокусираа на билатералната соработка во решавањето на меѓународните проблеми.
Опишувајќи ја Грција како „лојален партнер во ширењето на демократските вредности“, Рајс рече дека таа и нејзината грчка колешка „имале многу успешни разговори“, кои допреле голем број прашања.
„Разговаравме за настаните во Западен Балкан, регион од стратешка важност за Грција, каде што имаме силно политичко и економско присуство“, рече Бакојани по нејзиниот полчасовен состанок со Рајс.
„Ние се согласивме дека иднината на Западен Балкан лежи во Европа“, додаде таа, истакнувајќи дека двете го делат ставот за тоа оти какво било решение за прашањето на статусот на Косово треба да ја осигури регионалната стабилност.
Помеѓу другите прашања за кои разговараа беше и кипарското прашање, кои, како што рече Рајс, треба да биде решено „врз основа на демократските вредности“.
„Ние веруваме во обединет Кипар на двете заедници“, рече Бакојани.
„Како што им нагласив на моите колеги, решението на кипарскиот проблем ќе биде остварливо само ако се базира на соодветните резолуции на Советот за безбедност, предлозите на генералниот секретар на ОН, и нормите на ЕУ, на која Кипар й припаѓа.“
Кипарските Грци го отфрлија планот за реунификација предложен од страна на генералниот секретар на ОН, Кофи Анан, за време на референдумот во април 2004 година.
И покрај тоа што мнозинството кипарски Турци гласаа за решението, само меѓународно признаениот, грчки дел од овој медитерански остров беше примен во ЕУ на 1-ви мај 2004 година.
Во тек се напори за обновување на разговорите за повторно обединување.
Искажувајќи ја силната поддршка на Вашингтон за сите чекори чија цел е подобрување на врските помеѓу Грција и Турција, Рајс ја наведе помошта што двете земји ја обезбедија меѓусебно по земјотресите во 1999 година, како доказ дека „поминале долг пат во своите односи“.
Бакојани рече дека САД и Грција ги поддржуваат аспирациите на Турција за членство во ЕУ.
„Но, јас морам да кажам дека европската иднина на Турција лежи во нејзини раце, во примената на европските норми и практика, како во самата Турција така и во нејзините односи со соседите, Грција и Кипар“, додаде таа.
Двете високи претставнички разговараа и за улогата на Грција во средноисточната иницијатива за ширење на демократијата, борбата против тероризмот, операциите на НАТО во Авганистан, програмата за обука на ЕУ за Ирак и дебатата во ОН за програмата за нуклеарно оружје на Иран.
Грција моментно е членка на Советот за безбедност.
Разговорите на Бакојани со Рајс му претходеа на 45-минутниот состанок со државниот потсекретар за политички прашања, Николас Барнс.
Таа подоцна се состана со сенаторот Пол Сарбанес, кој има грчко потекло и присуствуваше на приемот во нејзина чест што го приреди директорот на Националното разузнавање, Џон Негропонте.
Бакојани и американскиот претседател Џорџ В. Буш ќе се состанат во петок, по специјалната церемонија во Белата куќа по повод грчкиот Ден на независноста.
Грчката министерка за надворешни работи потоа ќе замине за Њујорк, на разговори со американскиот посредник во врска со спорот околу името со Македонија, Метју Нимиц.
Бакојани, која во понеделник ќе присуствува на разговорите на Советот за безбедност во врска со ситуацијата во Хаити, можно е да се состане и со Анан, според некои извештаи.
