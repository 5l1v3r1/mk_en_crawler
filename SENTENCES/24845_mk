03/03/2009
АТИНА, Грција -- Портпаролот на Министерството за надворешни работи Јоргос Кумуцакос во понеделникот (2-ри март) го осуди нападот на група грчки туристи во Охрид, Македонија. 
Околу 30 македонски националисти, наводно, фрлале камења на автобусите, повредувајќи двајца од туристите во неделата вечер. 
Според грчките медиуми, вандалите, исто така, напишале со спреј на возилата „Обединета Македонија“ и „Александар Македонски“. 
Кумуцакос предупреди дека ваквите чинови „нема да ги подобрат“ билатералните односи.
Во другите вести, четири лица се повредени во судирите помеѓу грчката полиција и мигрантите во јужниот град Патрас, објавија медиумите во вторникот. 
Судирите избија во понеделникот вечер кога авганистански мигрант беше повреден во обид да скокне на камион во движење. 
Други авганистански мигранти, наводно, го нападнале возачот на камионот и полицијата со камења.
Исто така во понеделникот, чартер-авион со 192 патници принудно слета на атинскиот меѓународен аеродром поради губење на притисокот во кабината. 
Авионот летал од Манчестер, Англија, за Египет. 
(In.news, AФП - 03/03/09; AНА-МПА, Нафтемборики, НЕТ, ДПА, АП, РИА Новости - 02/03/09)
