25/03/2009
Од Пол Чикои за Southeast European Times во Букурешт – 25/03/09
Повеќе од 1.400 делегати на Националната либерална партија (ПНЛ) се состанаа минатата недела да изберат нов водач, по повиците за обновување на партијата. 
Заменик-водачот на ПНЛ, Крин Антонеску, го собори актуелниот шеф Калин Попеску Таричеану со 873 наспрема 546 гласови.
Антонеску е поранешен наставник по историја и беше член на Домот на делегатите со прекини од 1992 година. 
Таричену, поранешен премиер, ја предводеше партијата од 2004 година. 
Тој ќе ја задржи својата позиција на член на ПНЛ во Домот на делегатите.
Делегатите на ПНЛ, исто така, го избраа поранешниот министер за транспорт, Лудовик Орбан, за заменик-шеф на партијата. 
Орбан и Антонеску работеа добро заедно за време на кампањата што му претходеше на конгресот на ПНЛ.
„Ако јас, едноставен и обичен човек ... 
станав претседател на најголемата партија во Романија, тогаш секој од нас има шанса“, рече Антонеску во својот говор по победата.
Медиумите ја поздравија внатрепартиската кампања пред конгресот на ПНЛ и победата на Антонеску како пример за демократија во пракса. 
Набљудувачите веруваат дека Антонеску може да биде сериозен предизвик за актуелниот Трајан Басеску на претседателските избори подоцна оваа година.
По гласањето, поранешниот претседател Јон Илиеску, член на конкурентската Социјалдемократска партија (ПСД), неочекувано издаде соопштение. 
Антонеску е „интелигентен, неговиот говор е привлечен и тој е чесен човек... 
Би сакал тој да беше член на ПСД“, рече Илиеску.
Новиот водач не се срамеше да ги искаже своите претседателски амбиции. 
„Една од причините што ја прифатив оваа кандидатура беше да добијам многу добар резултат за партијата во оваа трка“, рече тој на прес-конференцијата.
Како што спласнува возбуденоста од издигањето на Антонеску, тој ќе мора да се соочи со својот прв предизвик -- изборите за Европскиот парламент во јуни. 
Аналитичарите велат дека Антонеску ќе мора да ја врати популарноста на ПНЛ пред нив и дури тогаш да се фокусира на победа на претседателските избори на крајот од 2009 година.
ПСД-Сојуз на конзервативната партија и Либерално демократската партија (ПДЛ) победи на парламентарните избори во ноември 2008 година, здружувајќи ги 229 места од 334 во Домот на делегатите. 
ПНЛ освои само 65 места. 
Владејачката коалиција ги прекина разговорите со ПНЛ, наместо да го исполни нејзиното барање за либерален премиер, со што ПНЛ всушност стана опозициска партија.
