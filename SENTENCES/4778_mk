05/03/2009
(Ројтерс, АП, АФП, ДПА, Дојче веле, АКИ, Б92 - 04/02/09;
ББС - 03/02/09)
Поранешен припадник на Ослободителната војска на Косово (ОВК) доби 17 години затвор за инцидент со пукање во 1998 година, објави правната мисија на ЕУ, ЕУЛЕКС, во средата (4-ти март).
Соопштението уследи по завршувањето на првото судење за воени злосторства под покровителство на мисијата.
Комисијата од три члена, меѓу кои и двајца меѓународни судии и еден од Косово, го прогласи Гани Гаши (59) за „виновен за убиство, обид за убиство и тешка телесна повреда“, се вели во соопштението на ЕУЛЕКС.
На 12-ти јули 1998 година Гаши бил распореден на контролен пункт во централно Косово, кој го поставила Ослободителната војска на Косово -- тогашна герилска група која водеше вооружена кампања против српските власти.
Семејство косовски Албанци, во обид да избегаат од борбите помеѓу милитаните и српските сили, поминало низ контролниот пункт, но не застанало.
Гаши тогаш отворил оган.
Еден член на семејството Обрија -- таткото -- почина во инцидентот.
Неговата сопруга, син и внук се здобиле со сериозни повреди.
„Со овој чин, Гани Гаши, изврши кривично дело на воени злосторства врз цивилно население, казниво според косовското и меѓународното право“, рекоа судиите во пресудата од вторникот.
ОВК, која започна да напаѓа полициски станици, владини канцеларии и други српски институции во 1995 година, беше некое време на американската листа на терористички групи.
Се сметаше дека голем дел од своите финансиски средства ги добива од шверцот со наркотици, и дека одржува врски со терористичката мрежа на Осама бин Ладен, Ал каеда.
Според невладината организација Хјуман рајтс воч, припадниците на ОВК вршеле „сериозни кривични дела“, вклучително и киднапирање и убиства на српски цивили, како и косовски Албанци кои се сметале за соработници на непријателот или кои не се согласувале со целите на герилската група.
Во случајот кој доби голем публицитет, екстремисти за кои се мислеше дека се поврзани со ОВК бомбардираа автобус кој превезуваше Срби, а се движеше кон манастирот Грачаница.
Дванаесет лица загинаа, а многу повеќе беа ранети.
Предводен од Ив де Кермабон од Франција, ЕУЛЕКС официјално почна со работа во Косово на почетокот од декември, заменувајќи го УНМИК повеќе од девет години по неговото формирање во јуни 1999 година.
Персоналот на ЕУЛЕКС моментно брои скоро 2.500 лица, при што 1.690 од нив се меѓународни претставници, а скоро 800 се локален персонал.
Судењето на Гаши беше прво во кое припадниците на мисијата тесно соработуваа со косовските судови.
„Ова судење покажува дека ЕУЛЕКС сериозно ги испитува и суди случаите на воени злосторства кога и да се случат, сé додека имаме доволно докази за успешно судење“, рече обвинителот на ЕУЛЕКС Тео Јакобс во средата, поздравувајќи ја пресудата.
„Ние ќе го правиме ова без оглед на етничната припадност на вмешаните во кривичното дело.“
Во средата, исто така, започна судењето предводено од ЕУЛЕКС за етнички поделениот косовски град Митровица.
Првично, судот планираше да го започне судењето во понеделникот, но околу 100 демонстранти на косовските Срби ги спречија судиите на ЕУ да влезат во судницата.
Од безбедносни причини отворањето на судскиот процес беше одложено до среда.
Судскиот процес, наводно, се однесува на сериозен грабеж во 2007 година, кој го извршиле двајца косовски Срби.
„Судењето започна денес без никаков проблем“, рече портпаролката на ЕУЛЕКС Кристина Херодес за АФП по сесијата во средата.
Косово прогласи независност од Србија на 17-ти февруари 2008 година, и покрај жестокото противење на Белград и косовските Срби.
