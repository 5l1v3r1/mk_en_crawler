01/03/2011
БУКУРЕШТ, Романија -- На вонредна седница во понеделникот (28-ми февруари), владата ја усвои конечната верзија на законот за работните односи и истиот го испрати до парламентот за отпочнување итна постапка.
Тоа значи дека законот ќе биде донесен без парламентарна расправа или гласање.
Иако тоа ја забрзува постапката, истовремено ѝ овозможува на опозицијата да поднесе предлог за гласање недоверба на владата.
Синдикатите и здруженијата на работодавачите се незадоволни со измените на регулативите за пазарот на трудот вклучени во законот, а синдикатите се заканија дека ќе одржат штрајкови.
Крин Антонеску и Виктор Понта, водачи на опозициската коалиција, Социјал-либералниот сојуз, ги објавија плановите за поднесување нов предлог за гласање недоверба на владата како процедурален чекор.
Аналитичарите го сметаат за формалност предлогот за гласање недоверба.
На опозицијата сè уште ѝ недостасува мнозинство во парламентот откако, во неколку наврати, не успеа да ја сруши владата кон крајот на минатата година.
(Реалитатеа, Евениментул Зилеи, Hotnews.ro, Котидианул, Зиаре, Антена 3 - 28/02/11)
