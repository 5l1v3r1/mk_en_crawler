30/07/2012
Мухамет Брајшори и Дражен Ремиковиќ за Southeast European Times во Приштина и Сараево -- 30.07.12
Сопствениците на косовски пасоши што патуваат во Босна и Херцеговина (БиХ), која не ја признава независноста на Косово, се подложени на долги процедури и високи давачки.
За да добијат виза косовските граѓани мора да имаат писмо со покана, бизнис писмо и дипломатски ноти. 
Поканата мора да биде заверена на нотар и испратена до амбасадата на државата на апликантот во Сараево. 
Овој процес бара време и пари.
Селма Имери, која е родена во Сараево, а живее во Косово од 1979 година, вели дека ретко патува за Босна поради проблемите со кои се соочува за да добие босанска виза.
„Цената на визата е висока, и мораме да одиме во Македонија или Црна Гора за да аплицираме и да ги подигнеме пасошите. 
Не би можела да поверувам дека ќе биде толку тешко за мене да ја посетам мојата татковина, но политиката ги замеша прстите во ова“, рече Имери за SETimes.
Зоран Перковиќ, помошник министер за надворешни работи на БиХ, рече дека граѓаните што живеат во Косово се третирани еднакво, без оглед дали се Босанци или Срби или Албанци, кога станува збор за добивањето виза за БиХ. 
Но, родените Босанци во Косово имаат полесен процес.
„Воведовме некои исклучоци кога станува збор за патувањето на граѓаните на [БиХ] што живеат во Косово. 
Тие сега можат да патуваат во БиХ со пасоши издадени од косовските власти, со неопходната виза. 
Тие може да останат во Босна до 90 дена, а трошоците за визата се околу 40 евра. 
Визите може да се подигнат во дипломатските мисии на БиХ во Загреб и Скопје, Подгорица“, рече Перковиќ за SETimes.
Според властите, добивањето виза треба да трае околу седум дена. 
Сепак, тоа честопати не е случај. 
Советот на министри на БиХ ја носи одлуката за издавање виза или отфрлање на барањето -- така што одлуката за секоја апликација се чека додека не се состане советот.
Петрит Селими, косовски заменик-министер за надворешни работи, изјави за SETimes дека БиХ има тврдокорен пристап кон Косово кога станува збор за слободното движење на луѓето и стоката.
„Босанците не сакаа да ни ги признаат ниту пасошите. 
Оваа година имаме поголемо олеснување на ситуацијата со визите што се доделуваат со нашите пасоши, признаени печати и многу поголем процент на патувања во и од Сараево и Бања Лука“, рече Селими. 
„Оптимист сум дека ќе можеме да имаме нормални односи.“
Дуљко Хасиќ, член на Комората за надворешна трговија на БиХ, рече дека властите донесле добра одлука кога дозволиле косовските граѓани да патуваат во БиХ со пасошите на државата, но, тој рече дека е потребно да се направи повеќе кога станува збор за движењето на луѓето и стоката заради поттикнување на бизнис врските.
„Вредноста на извозот од БиХ за Косово во 2011 година изнесуваше вкупно 100 милиони евра, додека увозот од Косово беше едвај 500.000 евра. 
Овие две држави треба допрва да ги подобруваат економските односи, [но тоа бара отстранување на] административните бариери, рече Хасиќ за SETimes.
Имери вели дека се надева оти визите ќе бидат укинати, барем за дијаспората на БиХ што живее во Косово.
„Сараево треба да обрне повеќе внимание на нас [Босанците] што живееме во Косово. 
Укинувањето на визите би било добар чекор во таа насока и можеби отворање на претставништво во Косово -- како Кина и Русија кои, исто така, не го признаваат Косово, но имаат некакви односи, за да може да не поддржат и да ги сфатат нашите проблеми и предизвици“, рече Имери.
