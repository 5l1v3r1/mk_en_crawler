26/03/2007
Повеќе од 100 експерти од различни земји кои лечеле пациенти болни од птичјиот грип Х5Н1 се состанаа во турското приморско одморалиште Анталија, за да ги разменат своите искуства и да разговараат за подобрувањето на стапките на преживување.
Тридневниот семинар беше организиран од Светската здравствена организација.
Истиот заврши со објавување на нови, подобрени насоки за лечењето на Х5Н1.
Меѓународен тим истражувачи, предводени од Универзитетот во Бон, планира да ги испита слоевите седименти на дното од турското Езеро Ван за информации во врска со климатските тенденции во текот на изминатите 500.000 години.
Проучувањето на седиментните прстени може да открие кога вулканите околу езерото еруптирале, додека подводните поленски зрна покажуваат каков вид растителен свет постоел во оваа област со текот на времето.
Тимот, кој спроведе прелиминарно истражување пред две години, аплицираше за финансии од Меѓународната континентална програма за дупчење.
Српскиот Сојуз на библиотекарите ќе го одржи својот годишен семинар Прва виртуелна библиотечна мрежа на Србија помеѓу 17-ти и 19-ти април во Љиг, објави на 19-ти март проект-менаџерот Гордана Стокиќ-Симончиќ.
Настанот се очекува да привлече учесници од десет српски библиотеки.
Тие ќе разговараат за прашањата поврзани со функциите на библиотеките и активностите на е-опкружувањето, со фокус на детските оддели.
Српскиот телеком, Телеком Србије, на 20-ти март објави дека ќе обезбеди преку 5,4 милиони евра за проекти за развој на фиксната и мобилната телефонија и широкомрежниот Интернет пристап.
Телеком Србије инвестираше скоро 129 милиони евра за вакви цели во изминативе шест години.
Шефот на Делегацијата на Европската комисија во Босна и Херцеговинa, Димитрис Куркулас, се состана со министерот за цивилни прашања, Средоје Новиќ, за да го потпише договорот за купување на новиот безжичен телекомуникациски систем.
Истиот ќе биде користен од страна на Високиот судски и обвинителски совет (ХЈПЦ), како и од судските и обвинителските канцеларии во БиХ.
ЕУ инвестира околу 5,6 милиони евра во програмите за информатичката и комуникациската технологија во земјата.
(Разни извори -19/03/07-26/03/07)
