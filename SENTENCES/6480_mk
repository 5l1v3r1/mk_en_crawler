12/08/2011
Чигдем Бугдајчи за Southeast European Times во Истанбул -- 12.08.11
Фестус Океј, емигрант од Нигерија, беше убиен во полициската станица во Бејоглу, во Истанбул, на 20-ти август 2007 година, откако беше притворен за наводно поседување дрога.
Полициската централа тврдеше дека Океј бил застрелан откако се обидел да му го земе пиштолот на полицаецот Ченгиз Јилдиз, и дека пиштолот пукнал во борбата што следела.
Но, досега нема судење, бидејќи судот чека потврда од Нигерија за идентификација на жртвата.
Од почетокот на случајот, поединци и организации за човекови права -- вклучително и Хелсиншкото граѓанско здружение, здружението Слобода на земјата, и Фондацијата за човекови права -- потпишаа петиции за интевенција во случајот, тврдејќи дека идентитетот на Океј бил официјално потврден кога неговото тело беше пренесено во Нигерија.
Бурчу Озајдин, една од доброволците-адвокати за Океј и член на мрежата Солидарност за емигрантите, изјави за SETimes дека обвинетиот полицаец никогаш не е уапсен и понатаму работи.
„Ова многу ја оптоварува нашата совест“, додава таа.
Случајот ги обнови критиките за бегалската политика на Турција и третманот на емигрантите.
„Смртта на Фестус Океј не е уште едно убиство како резултат на полициското насилство, туку истиот го привлече вниманието за проблемите на емигрантите и стана симбол со посмртните проблеми околу неговиот идентитет“, рече членот на мрежата Солидарност за емигрантите, Уфук Ахиска, за SETimes.
Турција е потписничка на Конвенцијата во врска со статусот на бегалците, но со една важна резервираност:
бегалски статус може да добијат само оние кои доаѓаат од Европа.
Бегалците и барателите на азил мора да се регистрираат во Одделот за странци и УНХЦР со цел да добијат привремен статус на баратели на азил, по што многумина се испраќаат во сателитските градови во Анадолија.
Барателите на азил имаат право да аплицираат да станат бегалци во трета земја освен нивната земја на потекло или Турција, и добиваат мал месечен додаток, како и лична карта што ја издава УНХЦР.
Според УНХЦР, има 6.232 баратели на азил и 12.327 бегалци, главно од Авганистан, Ирак, Иран и Сомалија.
Сепак, неофицијалните бројки на имигрантите се вели дека се 500.000 - 1,5 милиони, поради лабавата визна политика на Турција, географијата, порозните граници и близината до Европа, дестинацијата на многу нелегални емигранти.
Легалните, како и нелегалните емигранти се соочуваат со дискриминација и тешки животни услови во Турција -- чекајќи во неизвесност на маргините од општеството со ограничен пристап до вработување, здравствена заштита, образование и соодветно домување.
„Во секојдневниот живот, тие немаат работна дозвола или некакво социјално осигурување ...
Тие живеат многу опасен живот“, рече за SETimes Бегум Озден Фират, еден од потписниците на петицијата што интервенираа во тековниот случај на Океј.
„Турција сериозно има потреба од програма за заштита на бегалците“, рече за SETimes Мурат Чекиќ од Амнести интернешнал Турција, истовремено додавајќи дека ЕУ ја оценува својата бегалска политика во рамките на својата политика за заштита на границите, а не како прашање на човековите права.
И навистина, нелегалните имигранти -- вклучително и шверцерите со луѓе и со дрога -- во ЕУ од Турција предизвикуваат голема загриженост.
Комитетот за домашни работи на Велика Британија неодамна објави дека Турција мора да ги подобри своите погранични контроли пред да може да пристапи во ЕУ.
Сепак, лошите услови и неизвесноста со која се соочуваат емигрантите во Турција само го зголемуваат мотивот на нелегалните имигранти да се обидат да влезат во ЕУ нелегално.
Во тој контекст, владата изготви предлог-закон за странците, кој има за цел намалување на проблемите на легалните бегалци преку пристап до вработување, здравствена заштита, образование и домување.
Според Чекиќ, предлогот, изготвен со учество на организациите за човекови права и бегалски права, ќе биде значајно подобрување на постојните закони.
