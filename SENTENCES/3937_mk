11/09/2007
(AП, АФП, Ројтерс, ДПА, Бета, Б92, Балканска мрежа на истражувачко новинарство, српска влада - 10/09/07)
ЕУ и српските претставници во понеделникот (10-ти септември) го поздравија заокружувањето на разговорите за Договорот за стабилизација и асоцијација (ДСА), кој се смета за клучен чекор на патот кон членството во ЕУ. 
Договорот ќе го отвори патот за поблиски билатерални трговски и економски врски.
„Среќен сум што можам да објавам дека постигнавме технички договор за содржината и текстот на спогодбата“, им рече комесарот за проширување на ЕУ, Оли Рен, на новинарите во Брисел.
Српскиот вицепремиер Божидар Дјелиќ, кој ја предводеше белградската делегација во последниот круг од разговорите, изрази надеж дека пактот ќе биде потпишан до крајот од оваа година и дека неговата земја тогаш ќе биде признаена за официјална кандидатка за ЕУ во 2008 година.
Рен, пак, јасно стави до знаење дека блокот од 27 нации ќе го потпише ДСА само откако Србија ќе демонстрира целосна соработка со Меѓународниот кривичен трибунал за поранешна Југославија (МКТЈ).
Хашкиот суд сé уште врши притисок за предавање на четворицата бегалци обвинети за воени злосторства од балканските конфликти во 1990-тите, меѓу кои и воениот водач на босанските Срби Радован Караџиќ и неговиот воен командант, Ратко Младиќ. 
Двајцата се соочуваат со обвиненија за геноцид во врска со нивните наводни улоги во масакрот во Сребреница и 43-месечната опсада на Сараево.
Рен во понеделникот посочи дека ЕУ ќе одлучи дали ќе продолжи кон финализација на ДСА врз основа на престојниот извештај на главната обвинителка на ОН за воени злосторства, Карла дел Понте, за соработката на Србија со МКТЈ. 
Обвинителката, која треба да ја напушти функцијата во декември, се очекува да допатува во последна посета на Белград подоцна овој месец.
Во мај 2006 година ЕУ ги прекина разговорите за ДСА со Белград поради неговата несоработка со Трибуналот на ОН. 
Двете страни се вратија на преговарачката маса на 13-ти јуни, помалку од две недели откако поранешниот генерал на босанските Срби Здравко Толимир -- близок помошник на Младиќ, исто така обвинет за геноцид -- беше уапсен и префрлен во Хаг.
Расим Љајиќ, шеф на српскиот совет за соработка со МКТЈ, во понеделникот рече дека неговата земја вложува напори за апсење на четворицата преостанати бегалци.
„Ако овие напори не дадат никаков резултат, не гледам друго решение, освен промена на нашите тактики и стратегии, или размена на луѓето кои се одговорни за спроведување на планот“, белградски Б92 ја цитираше неговата изјава.
Подоцна во Брисел Ѓелиќ изрази уверување дека Дел Понте ќе ја потврди решеноста на Белград да ги исполни своите обврски.
По финализирањето на ДСА, Србија ќе добие полесен пристап до пазарите на ЕУ и ќе добие финансиска поддршка од Унијата за политичките и економските реформи. 
Српските граѓани, според Рен, исто така ќе имаат корист од олеснувањето на визните рестрикции на ЕУ.
Комесарот во понеделникот, исто така, рече дека Ѓелиќ го уверил оти Србија не планира да испрати војници во Косово за да го спречи неговото признавање за независна држава. 
Претставник на партијата на премиерот Воислав Коштуница минатата недела посочи дека војниците се опција.
„Добив разјаснување и уверување дека се работи за недоразбирање и дека Србија во никој случај не размислува да употреби сила или да спроведе воена акција“, им рече Рен на новинарите.
Во меѓувреме, Италија во понеделникот ја повика ЕУ да й посвети на Србија „големо политичко и економско внимание“ и да ја стави „на брз пат кон членството“ во Унијата, во обид да помогне во решавањето на ќор-сокакот во процесот на одредување на конечниот статус на Косово.
„Србија сега поминува низ многу тежок историски момент поради косовскиот проблем“, рече италијанскиот премиер Романо Проди на заедничката прес-конференција со својот словенечки колега, Јанез Јанша. 
„Мораме да докажеме дека Србија не е сама. 
Овде се работи за целата природа и концепт на Европската унија.“
Јанша, чија земја ќе го преземе ротирачкото претседателство на ЕУ од Португалија на 1-ви јануари, посочи дека Словенија ќе го поддржи секој предлог чија цел е да се обезбеди поттик за Србија на нејзиниот пат кон пристапот во ЕУ. 
Но, ваквиот поттик не треба да „се поврзува со решението на проблемот со статусот на Косово“, рече тој.
