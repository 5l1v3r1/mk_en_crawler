04/08/2008
Од Антонио Прленда за Southeast European Times во Сараевo -- 04/08/08
Неодамна, малезиско претпријатие изрази интерес за експлоатација на потенцијалните нафтени полиња во Босна и Херцеговина (БиХ), но бирократските процедури на локално ниво може да претставуваат сериозна пречка за идејата.
Претставниците на претпријатието „Тара-Дрина“, предводени од претседателот на претпријатието Џозеф Вијау Кумар, разговараа со премиерот на Федерацијата на БиХ Неџад Бранковиќ, во јули. 
„Тара-Дрина“ покажа интерес за дупчење во близина на Тузла, Столац и Ливно -- северна, јужна и југозападна локација.
Но, Бранковиќ рече дека сараевското претпријатие „Енергоинвест“ веќе стекнало надлежност над евентуалните нафтени полиња. 
Фирмата за инжеренинг веќе подготви план за експлоатација на нафта и гас во ФБиХ за 2008-2017 година, но ќе й треба партнер, бидејќи не е способна финансиски самостојно да се справи со ова прашање.
Сепак, шансите на „Енергоинвест“ за формирање претпријатие со помош на странски капитал во голема мера зависат од локалните закони, кои ги ставаат консесиите во рацете на десетте кантони во ФБиХ. 
Ибрахим Босто, помошник генерален-менаџер на „Енергоинвест“, вели дека претпријатието иницирало апликација за консесии од кантоните. 
Но, бирократијата може да го оневозможи почетокот на дупчењето во 2009 година.
Директорот на Агенцијата за промоција на странски инвестиции на БиХ (ФИПА), Харис Башиќ, ја поздрави идејата за можна соработка помеѓу „Тара-Дрина“ и „Енергоинвест“, но истакна дека локалните влади мора да бидат ефикасни во овозможувањето на странската инвестиција.
„ФИПА и другите релевантни агенции на државно ниво воспоставија процедура за регистрирање на странски претпријатија за само седум дена. 
Но, за да се добие целосна лиценца од различните кантони или општини, инвеститорот понекогаш мора да чека и 145 дена“, рече Башиќ за Southeast European Times. 
Тој рече дека проблемот се должи на бирократскиот менталитет на некои од градоначалниците и на краткорочната локална политика.
„Мораме да ја промениме практиката инвеститорот да мора да чука на десет различни врати ... 
за да добие соодветна дозвола за испитување“, рече Башиќ.
По конфликтот во 1990-тите БиХ се подели во два ентитети -- ФБиХ и Република Српска (РС) -- секој со право да ги користи природните ресурси на својата почва. 
Правата за експлоатација на нафта во РС ги доби руски „Зарубежнефт“ откако ги купи мнозинските акции во рафинеријата „Брод“ минатата година.
Врз основа на истражувањето на „Амоко“ и некои британски консултанти, експертите во БиХ веруваат дека северот би можел да има околу 20 милиони тони нафта, додека југот е можно да содржи 500 милиони тони.
