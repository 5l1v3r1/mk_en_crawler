20/05/2010
Од Недељко Рудовиќ за Southeast European Times во Подгорица – 20/05/10
Премиерот Мило Ѓукановиќ и неговата владејачка Демократска партија на социјалистите (ДПС) ќе се соочат со силна опозиција во 16-тата и 21-вата општина за време на локалните избори в недела (23-ти мај).
Иако аналитичарите предвидуваат триумф на Ѓукановиќ, изненадувањата не се исклучени. 
Тесниот резултат е скоро сигурен во Подгорица, која претставува околу една третина од вкупно околу 400.000 регистрирани гласачи.
„ДПС може да претрпи најголема штета во северните општини поради економската криза, а не поради обединетоста на опозицијата. 
Луѓето на север се многу разочарани од животниот стандард“, рече Момчило Радуловиќ, политички аналитичар и генерален секретар на Европското движење во Црна Гора за SETimes.
„Не очекувам опозицијата да победи во Подгорица, макар што покажаа зрелост формирајќи коалиции“, рече тој.
На претходните избори, кои се одржаа три месеци по референдумот во мај 2006 година, кога Црна Гора ја обнови својата независност од лабавата заедница со Србија, опозицијата победи само во градот Пљевља.
Опозицијата тврди дека можат да победат ако оние што останаа дома минатиот пат, излезат на гласање на овие избори. 
Во 2006 година опозицијата освои повеќе гласови отколку ДПС и нејзините партнери во главниот град. 
Поради тоа што одреден број мали опозициски партии не го исполнија процентуалниот услов, Ѓукановиќ победи.
Столбот на 12-члената опозициска коалиција го сочинуваат Социјалистичката народна партија на Срѓан Милиќ, Нова српска демократија на Андрија Мандиќ и Движењето за промени на Небојша Медојевиќ.
Владејачката партија смета на поддршката на Социјалдемократската партија (СДП) на претседателот на парламентот, Ранко Кривокапиќ. 
Партијата нејасно ја навести таквата можност.
За време на предизборната кампања, Ѓукановиќ продолжи со потсетувањето на гласачите дека тој помогнал Црна Гора да си ја врати државотворноста.
Неговата партија -- коалиција на Либералната партија, Бошњачката партија и Демократската унија на Албанците, и во некои општини СДП -- сé уште смета на победа.
Пред четири години Партијата на социјалистичките народи (СНП) и Новата српска демократија се спротивставија на отцепувањето од Србија, и Ѓукановиќ тврди дека тие сé уште се обидуваат да ја поткопаат независноста на Црна Гора.
Минатата недела тој обвини дека српскиот претседател Борис Тадиќ бил поттикнувачот за обединување на поделената црногорска опозиција -- како и дека еден до неговите советници е задолжен да й помага.
Сепак, опозициските партии негираат дека ја оспоруваат независноста. 
Тие велат дека ќе извршат притисок за парламентарни избори со цел справување со заслабнатата економија на државата и борба против организираниот криминал.
„Реактивирањето на државниот статус на Црна Гора покажува дека опозицијата не се фокусира на економијата како главен проблем, но ја покажува и неподготвеноста на властите да одат напред со вистински реформи и да понудат квалитетна програма, наместо да ја повторуваат старата приказна“, рече Радуловиќ.
