19/03/2012
Дражен Ремиковиќ за Southeast European Times во Подгорица – 19.03.12
Поминувањето на времето, како и неискуството на судскиот систем со ваков вид судски процеси, ги забавува повеќето случаи на воени злосторства во Црна Гора. 
Семејствата на жртвите не се задоволни од ефикасноста на судовите, додека судовите ги оправдуваат одложувањата велејќи дека случаите се компликувани.
Минатата недела црногорскиот Апелациски суд го отфрли ослободувањето на девет поранешни полицајци обвинети за предавање на 79 муслимански бегалци на српските војници во Босна и Херцеговина (БиХ) и нареди ново судење.
Во четвртокот (15-ти март) судот објави дека повтореното судење е наложено поради контрадикторностите во првичната пресуда, кои беа нагласени во жалбите на државниот обвинител и семејствата на двете жртви.
„Предметот ќе биде вратен во Високиот суд во Подгорица, и наскоро ќе започне ново судење“, рече за SETimes портпаролката на Апелацискиот суд, Ирена Софранац.
Групата вклучува поранешни полицајци и агенти на тајната служба обвинети за апсење на бегалци во Херцег Нови, Бар и Улцињ во 1992 година, и нивно предавање на српските војници во општина Фоча. 
Повеќето бегалци подоцна беа убиени.
Освен овој случај, има два отворени случаи во црногорските судови: Калуѓерски Лаз и Буковица.
Во јануари 2011 година Високиот суд во Бијело Поље ослободи седум воени и полициски офицери во случајот Буковица. 
Тие беа обвинети за воени злосторства извршени во 1992 година во селото Буковица, во близина на Пљевља, каде што околу 200 муслимански семејства беа протерани, а шест муслимани беа убиени.
Претседателот на Здружението на раселени лица од Буковица, Јакоб Дургут, изјави за SETimes дека пресудата од минатата година била очекувана.
„Процесот започна 18 години по извршувањето на кривичното дело, и повеќето сведоци повеќе не се живи“, рече Дургут.
Тој додаде дека други случаи на воени злосторства во Црна Гора, исто така, најверојатно ќе завршат со ослободување на осомничените криминалци.
Во случајот Калуѓерски Лаз, девет припадници на поранешната Југословенска народна армија (ЈНА) се осомничени за убиство на 20 албански цивили, кои избегаа во Црна Гора од Косово за време на бомбардирањето на НАТО. 
По три години поминати во притвор, осомничените беа ослободени во август минатата година.
Судијката на Високиот суд на Бијело Поље, Горица Ѓаловиќ, рече дека е тешко да се соберат докази и да се сослушаат сите сведоци во случајот, бидејќи некои од нив се во Косово и во Србија.
„Калуѓерски Лаз е многу сложен и [затоа] траеше повеќе од три години. 
Во случајот Буковица, одлуката за новото судење треба да биде донесена на крајот од март“, рече Ѓаловиќ за SETimes.
Адвокатот и поранешен министер за правда, Драган Соч, рече дека судењата се одолговлекуваат од неколку причини.
„Првата е фактот дека воените злосторства се многу сложени и затоа е подобро да се испита секој детал, отколку да се носат избрзани пресуди. 
Втората причина е дека црногорското судство се среќава со обвинение за воени злосторства за првпат“, рече Соч за SETimes.
Но, многумина, како што е жителот на Подгорица, Марко Милачиќ, велат дека владата сноси крајна одговорност за бавните судски процеси и ослободувањата.
„Ако ги погледнеме наназад резултатите на црногорското правосудство во судските процеси за воените злосторства, можеме да [видиме] дека во изминатите две децении, судските институции во Црна Гора се користат за прикривање на воените злосторства“, рече Милачиќ за SETimes.
Претседателот на Комисијата за етичкиот кодекс на судиите на Црна Гора, Невен Госовиќ, рече дека овие случаи се чувствително прашање.
„Во Црна Гора политичката ситуација отсекогаш е многу специфична и затоа не е добро кога луѓето коментираат за судските одлуки -- особено оние кои се однесуваат на воените злосторства“, рече за SETimes Госовиќ, кој е, исто така, пратеник на Социјалистичката народна партија.
Единственото судење што е затворено е случајот на воениот логор Мориљ, во близина на Котор.
Во јануари Високиот суд на Подгорица осуди четворица припадници на поранешната ЈНА на вкупно 12 години затвор за воени злосторства врз хрватските затвореници во Морињ. 
Судењето траеше повеќе од пет години.
По пресудата, невладината организација Младинска иницијатива за човекови права на Црна Гора (ЈИРХ) објави дека политиката е длабоко вмешана во случаите на воени злосторства.
„Очигледно е дека судовите не можат или не сакаат да им судат на луѓето на високи позиции ... 
Овој пристап е пречка за остварувањето на правдата“, вели ЈИРХ.
