16/12/2010
AТИНА, Грција -- Генералниот штрајк организиран од локалните синдикати во средата (15-ти декември), предизвика насилни судири меѓу демонстрантите и полицијата.
Здивените демонстранти фрлаа молотови коктели на два луксузни хотели во центарот на Атина, запалија пошта во близина на Министерството за финансии и оштетија десетици автомобили.
Полицијата одговори со солзавец и парализирачки гранати.
Група од околу 200 демонстранти фрлаше камења на поранешниот министер за транспорт и комуникации, Костис Хаџидакис, додека тој излегуваше од зградата на парламентот, нанесувајќи му сериозни повреди.
Полицијата објави десетици апсења, и најмалку петмина повредени во групата демонстранти, која се проценува дека броеше меѓу 15.000 и 20.000 луѓе.
Овој седми генерален штрајк од почетокот на годинава го парализираше јавниот транспорт, ги затвори училиштата, фабриките и многу болници и приземји летови.
Нови штрајкови во јавниот и приватниот сектор се планираат за четврток и петок.
Во другите вести, комесарката за домашни работи на ЕУ, Сесилија Малмстром, во интрвјуто од средата рече дека блокот испраќа 9,8 милиони евра и два тимови експерти да й помогнат на Грција со растечкиот бран баратели на азил.
Новата помош доаѓа неколку недели откако ЕУ испрати тим од 175 специјалисти за погранична контрола во областа Орестиада.
Унијата во октомври донесе одлука за испраќање на тимовите, по барањето од Атина.
(Ројтерс, ББС, Дојче веле, ДПА, Balkans.com, веб-страница на ЕК - 15/12/10)
