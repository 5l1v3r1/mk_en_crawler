06/05/2011
Од Наташа Радиќ за Southeast European Times во Загреб - 06/05/11
Претседателот Иво Јосиповиќ ја заврши својата посета на САД, во средата (4-ти мај), по серија средби на високо ниво во Чикаго и во Вашингтон.
Официјални претставници велат дека тие ги потврдија одличните врски меѓу двете земји и поддршката на САД за долгочекуваниот влез на Хрватска во ЕУ.
Во разговорите со заменик-претседателот Џо Бајден, главни теми беа Југоисточна Европа и напредокот што Хрватска го има постигнато во обидот за влез во ЕУ, што канцеларијата на Бајден подоцна го опиша како „клучен за целиот регион“.
Бајден „ги признава напорите што Хрватска ги има направено за целосно почитување на владеењето на правото и продолжување со борбата против корупцијата “, се вели во соопштението на канцеларијата.
Посетата на САД се совпадна со убиството на лидерот на Ал Каеда Осама бин Ладен од страна на американските сили.
Веста за смртта на Бин Ладен, го поттикна Јосиповиќ да потврди дека Хрватска - која има нешто повеќе од 300 војници распоредени во Авганистан како дел од операцијата ИСАФ - е подготвена и сака да продолжи со својот придонес во глобалната борба против тероризмот.
„Хрватско-американските односи покажаа стабилен напредок од самиот почеток и еволуираа во целосен статус на сојузници, со Хрватска како членка на НАТО“, изјави за SETimes Иван Грдешиќ, поранешен хрватски амбасадор во Вашингтон и професор на Факултетот за политички науки во Загреб.
Но, не сите области на соработка се истражени во целост, додаде Грдешиќ.
„Она што е потребно во нашите билатерални односи се подобрени економски и трговски односи“, рече тој.
Американскиот амбасадор во Загреб Џејмс Фоли, кој го придружуваше Јосиповиќ за време на неговата турнеја, изјави за ХИНА дека претседателот остварил „долги и плодни средби“ како со Бајден, така и со државниот секретар на САД Хилари Клинтон.
Администрацијата на Обама, додаде тој, го смета Јосиповиќ за „државник кој сака напредок и помирување во регионот“.
Еден аспект на помирување може да биде предложеното основање на РЕКОМ, регионална комисија за вистината за воените злосторства извршени во поранешна Југославија.
Од своја страна, администрацијата на САД ја истакна „главната улога“ што Јосиповиќ ја има во „лекување рани и изградба на мостови во регионот“.
Во Загреб, 49-годишниот наставник Јосип Сабиќ вели дека се надева оти Вашингтон ќе помогне Хрватска да го заврши долгиот процесот на пристапување во ЕУ.
„Ние чекаме премногу долго и се надевам дека единствената суперсила во светот ќе им каже на овие момци во Брисел дека тие треба да ја примат Хрватска“, изјави тој за SETimes.
