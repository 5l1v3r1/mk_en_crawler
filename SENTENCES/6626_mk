06/09/2011
ХК Цанис за Southeast European Times во Атина -- 06.09.11
Реформите од висок профил во крцкавиот систем на грчкото високо образование на крајот од минатиот месец (24-ти август) вклучуваат правосилно укинување на сеопфатниот „статус на азил“ што го уживаа образовните институции, откако парламентарното мнозинство без преседан -- 250 од 300 пратеници -- го ратификуваше рамковниот закон.
Без какви било последици во секторот на високото образование на земјата, одобрението на двете главни партии -- владејачката социјалистичка партија ПАСОК и главната опозициска централно-десничарска партија Нова демократија -- ги зголеми шпекулациите за дискретен „консензус“ меѓу двете најголеми партии поради тековната економска и фискална криза.
Министерот за образование, Ана Диамантополу, поранешен комесар на ЕУ, која се смета за една од малкумината веројатни наследници на актуелниот премиер Јоргос Папандреу на чело на партијата, рече дека гласањето на парламентот беше „историско“, и истакна дека таков консензус може да се постигне и во другите области.
Сепак, главната опозициска партија, охрабрена од своето водство на неодамнешните анкети на јавното мислење и владиното неподобрување на економските изгледи, категорично ја отфрли можноста за соработка во тешките месеци што доаѓаат.
„НД никогаш нема да понуди консензус, односно соучество во погрешните [владини политики] ... 
Нека [владата] продолжи да бара појас за спасување за својата некомпетентност и неефикасност“, рече портпаролот на НД, Јанис Михелакис, на 30-ти август.
И покрај широкиот политички консензус за реформите во образованието, со цел подобрување на долго време опаѓачките академски стандарди како на студентите, така и на факултетите, минатата недела се одржаа штрајкови во училиштата и еден голем уличен протест, претежно поддржан од професорските сојузи и студентските групи наклонети кон левичарските партии. 
На пример, „инаугуративната“ мобилизација во четвртокот (1-ви септември) привлече околу 5.000 млади демонстранти, кои маршираа низ централна Атина.
Запрашан да го објасни своето противење и противењето на другите ректори, на реформите, Јанис Милопулос, отворениот ректор на солунскиот Универзитет Аристотел го посочи „следниот ден“.
„Тоа е вистинското и неизвесното прашање: дали универзитетите ќе работат подобро“, рече Милопулос за SETimes.
„Не станува збор за спроведувањето на која било од овие [мерки]; ние сме гаранти на законитоста и уставноста“, додаде тој, истовремено нагласувајќи го „уставниот аргумент“ кој го покренаа противниците.
Тој, исто така, ги отфрли гласните критики дека универзитетскиот „режим на азил“ е единствен.
Василис Зотос, истакнат архитект/урбанист и претседател на локалното Училиште на британски дипломци, не се согласува и го критикува системот. 
„За жал, единствен начин да се подобри и промени високото образование во оваа земја е да се затворат универзитетите пет години и потоа повторно да се отворат; истовремено дозволувајќи им на странските универзитети да работат со своите филијали.“
Тој изјави за SETimes дека се држи понастрана од професорските позиции во грчките универзитети откако се вратил од Лондон пред повеќе од 40 години. 
Што се однесува до актуелните критики на професорските сојузи, вели тој: „Во моментов има 65.000 грчки студенти низ целиот свет и повеќето се вклучени во системите кои актуелната влада сака да ги воведе, сепак поголем дел од академското општество тука е против тоа ... 
поголем дел од луѓето во земјата се разумни и со здрава логика, но ние сме водени од малцинството; истата [ситуација] постои и на универзитетите.“
Покрај укинувањето на „законот за азил“ од раните 1980-ти -- усвоен од новоизбраната социјалистичка влада во тоа време -- другите реформи вклучуваат елиминирање на партиски ориентирани кандидати на студентските избори; промени во ректорските избори заради намалување на влијанието на партиски ориентираните студентски групи; задолжително регистрирање на студентите секој семестар; ограничување на времето потребно за добивање диплома; евалуација и сертификација на наставните програми; онлајн објавување на учебници и предавања и воспоставување единствени постдипломски студии.
Рамковниот закон ќе биде спроведуван во фази, според Диамантополу. 
Првата ќе биде комплетирана за една година.
