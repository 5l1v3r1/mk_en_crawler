21/10/2005
Од Игор Јовановиќ за Southeast European Times во Белград – 21/10/05
Новиот глобален развоен центар на Мајкрософт, отворен минатиот месец во Белград, се смета за сигнал на довербата на овој технолошки гигант во економската перспектива на земјата.
Србија и Црна Гора сега стана една од единствените пет земји во кои Мајкрософт има развојни центри, меѓу кои и САД, Ирска, Индија и Кина.
Фокусот на центарот ќе биде ставен на развојот на технологијата за таблет-комјутери, направи кои можат да работат со пишување на екраните со дигитално пенкало.
Според Дејан Цветковиќ, шеф на српските операции на Мајкрософт, за почеток ќе бидат вработени десет експерти.
Тие ќе бидат предводени од Бодин Дресевиќ, кој долго време работи во „Мајкрософт“ и кој го убедувал претпријатието да инвестира во Србија.
Со текот на времето, рече Цветковиќ, центарот ќе помогне да запре српското „одливање на мозоици“ унапредувајќи ги можностите во земјата за образование на млади лица.
Според српскиот заменик-премиер Мирољуб Лабус, отворањето на Центарот за развој покажува дека бизнис климата во земјата е подобрена, дека нема ниту една пречка што би го блокирала трансферот на капитал и дека претпријатијата кои досега претежно инвестирале во производство за извоз почнуваат да се свртуваат кон Србија.
„Инвестицијата на Мајкрософт претставува чекор напред и докажува дека Србија не е технолошки заостаната земја“, рече Лабус.
Американскиот амбасадор во Белгтад, Мајкл Полт, рече дека центарот докажува дека меѓународните инвеститори имаат верба во Србија.
„Успеавте да убедите претпријатие како Мајкрософт за директна инвестиција во Србија.
Тоа ја покажува довербата на меѓународните инвеститори и треба да ја поттикне работата на отстранување на евентуалните пречки што би можеле да ги забават сличните проекти“, рече Полт.
Директорот на Мајкрософт за Источна Европа, Кристофер Бренан, во разговорите со српскиот премиер Воислав Коштуница, рече дека отворањето на овој центар ја става Србија во „срцето на глобалната технолошка мапа“, додавајќи дека и другите претпријатија треба да го следат примерот на Мајкрософт.
Според подароците на Мајкрософт, ова претпријатие инвестираше околу 20 милиони американски долари во Србија од септември 2004 година.
Проекциите покажуваат дека таа бројка ќе се зголеми двојно во следните месеци.
Само три дена по отворањето на центарот претпријатието, исто така, потпиша договор и со црногорските власти.
Во истиот се предвидува легализирање на целиот софвер на Мајкрософт што се користи во црногорските државни тела -- процес што ќе ја чини Црна Гора околу 1,95 милиони евра, кои ќе бидат платени со тримесечна рата.
„Со овој документ ние создаваме услови за целосно легализирање на соработката и понатамошен развој и јас навистина верувам дека Црна Гора ќе има значителна корист од соработката со овој стратешки партнер“, рече црногорскиот премиер Мило Ѓукановиќ.
