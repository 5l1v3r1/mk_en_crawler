01/10/2012
Катица Ѓуровиќ за Southeast European Times во Белград -- 01.10.12
Балканските држави имаат голем потенцијал за развој на веб-економија, заклучија експертите за информатички технологии на конференцијата Вебфест што се одржа во Будва, Црна Гора.
Конференцијата, која се одржа на 20-ти и 21-ви септември, е дел од Вебфест, најголемиот Интернет фестивал во Југоисточна Европа.
Основан во 2007 година, Вебфест е годишен фестивал кој се одржува од септември до ноември во Србија и во Црна Гора и на кој се собираат веб експерти од целиот свет.
Фестивалот вклучува конференција, натпревар за најдобра регионална веб-страница и веб-проекти и награда за најдобар регионален интернет стартап.
Според организаторот МЕ Регистри, фестивалот претставува заложба на регионот за подигање на јавната свест за веб-технологијата, остварувањата, Интернет комуникацијата и веб-економијата.
„Вебфест е конференција која ја величи Интернет иновацијата и поединците кои го поттикнуваат онлајн растот. 
Нашата мисија е да го подигнеме квалитетот на животот на обичниот човек во регионот и, до одреден степен, на глобално ниво“, рече заSETimesПредраг Лесиќ, извршен директор на МЕ Регистри.
Според Лесиќ, фестивалот има за цел да ја подигне свеста за Интернетот и неговите можности преку образование, натпревар и награди.
Фестивалот постојано расте со текот на годините, привлекувајќи внимание и учество на автори, уметници, бизнисмени, едукатори и научници.
„Некои работи се променија во изминатите две години на подобро. 
Ние сакаме преку Вебфест и други слични активности да обезбедиме и дадеме поддршка за младите луѓе да развијат свој бизнис и да создадат работни места, наместо да чекаат другите да ги вработат“, рече Лесиќ.
Една од точките кои привлекуваат најголем интерес е поднесувањето нови и иновативни Интернет проекти и веб-страници за доделувањето награда.
Од почетокот на Вебфест, 5.000 веб-страници и Интернет проекти се натпреваруваа на фестивалот.
Дејан Николиќ, еден од победниците на Веб-фест 2011 за најдобра веб-страница, рече дека ваквиот вид фестивали се вистинско освежување за регионалната Интернет сцена.
Според Николиќ, повеќето луѓе не се свесни за потенцијалот кој Интернет технологиите го имаат.
„Мислам дека главната причина за тоа што не ги искористуваме Интернетот и неговите можности е фактот дека немавме свои сопствени услуги пред Гугл и Јутјуб да дојдат во нашата земја. 
Во Бугарија, на пример, ниту Јутјуб ниту Џимејл не се водечки Интернет услуги, бидејќи Бугарија направи свои сопствени пребарувачки алатки и услуги претходно“, рече Николиќ за SETimes.
Оваа година за првпат Вебфест го претстави натпреварот Web-Up.ME, за наоѓање на најдобриот стартап во регионот. 
Победникот добива можност да се претстави на самитот New York TechCrunch Disrupt во 2013 година и добива шанса да постигне светска слава.
Хрватската веб-страница Mediatoolkit, која го прави полесно пребарувањето вести и медиумски страници, беше овогодинашен победник и ќе го претставува балканскиот регион во Њујорк.
Основачот на Mediatoolkit Филип Топол рече дека наградата е показател и балканските Интернет развивачи се на добар пат.
„Одењето на New York TechCrunch Disrupt претставува одлична можност за нас и за целиот регион да му покаже на светот какви потенцијали имаме“, рече Топол заSETimes.
На Балканот има преку 10,5 милиони Интернет корисници, според заклучоците на Хјуџ медиа во 2012 година. 
Во поранешна Југославија, Словенија има најголем продор на Интернет услуги (63,29 отсто), додека Босна и Херцеговина има најнизок (51,76 отсто).
