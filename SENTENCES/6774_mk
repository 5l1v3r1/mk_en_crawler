01/12/2011
Од Мухамет Брајшори за Southeast European Times во Приштина -- 01.12.11
Предлог-законот за регулирање на заштитата на културно-историските споменици во центарот на Призрен -- град во јужно Косово со унитарен статус -- и понатаму ја бранува јавноста, при што противниците тврдат дека истиот й дава на Српската православна црква „привилегиран статус“.
Косовската влада го усвои законот минатиот февруари, но парламентот упорно не го прави тоа, и покрај повиците на премиерот Хашим Тачи за почитување на меѓународните обврски на земјата.
Противниците ја оспоруваат дефиницијата според која некои структури -- посебно српската православна црква Св.Ѓорѓе и семинаријата Св.Кирил и Методиј -- се сметаат за културни споменици.
Противниците, исто така, ги оспоруваат одредбите од законот за забрана на градење во радиус од 100 метри од центарот на градот.
Портпаролот на Меѓународната граѓанска канцеларија (МГК), Христијан Палме, тврди дека законот предвидува ефикасни мерки за зачувување на исклучителната културна и верска разновидност на Призрен со обезбедување контролиран и хармоничен развој.
„Овој закон нема да им понуди повеќе права на една или друга интересна група.
Сите интересни групи ќе бидат претставени на ист начин во Комитетот за културно наследство ...
никој нема да има право на вето.
Историскиот Призренски центар ќе биде управуван од општината.
Косовската влада ќе остане надлежна и ќе биде одговорна ...
во рамките на територијата“, рече Палме за SETimes.
Некои Албанци, како извршната директорка на Косовската иницијатива за стабилност, Енѓелуше Морина, се согласува, но тврди дека е потребна национална дебата за придвижување на иницијативата.
Морина го критикуваше законот заради тоа што предвидува формирање Биро за историскиот центар, кој таа го нарече уште еден бирократски механизам.
„Ако биде одобрен во оригиналната форма, не бидете изненадени ако во блиска иднина слушнеме апели од оваа канцеларија, дека не може да стори ништо за да го запре уништувањето на центарот“, рече Морина за SETimes.
Таа додаде дека новиот закон бара дозвола од Српската православна црква во врска со спроведувањето активности кои се однесуваат на имотот, но не и дозвола од другите верски заедници ако е во прашање нивниот имот.
Националистичката партија Ветевендосје оди чекор понапред.
Истата тврди дека законот е опасен бидејќи предвидува дека центарот е сопственост на верска заедница, а не на граѓаните на Призрен.
„Населението на Призрен е конаследник на ова богатство, без оглед на верската или етничката припадност“, рече за SETimes Либурн Алиу од Ветевендосје.
Алиу исто така рече дека законот ги изолира спомениците од другите, давајќи й на црквата надлежност над нив.
„[Истиот] предвидува специјален третман за спомениците во оваа област.
Овој закон треба да се заснова на правилата на светското наследство, врз основа на принципите на УНЕСКО, не на начин на кој го примивме овој закон во парламентот“, рече тој.
Но, Палме тврди дека заштитата на карактерот на историскиот центар во Призрен ќе помогне да се привлечат посетителите и да се зајакне економскиот развој на градот, како и на Косово.
„Одобрението ...
претставува обврска која произлегува од Сеопфатниот предлог за статусот [на ЕУ].
Заштитата на убавините на Призрен со гарантирање дека развојот на неговиот историски центар се прави на контролиран, регулиран начин, е не само локална обврска, туку и работа на национален и меѓународен интерес“, рече Палме.
ИЦО сега се надева дека владата може да ги убеди Албанците оти законот ќе биде од корист за нив.
„ИЦО тврди дека сите косовски креатори на политиката ќе останат целосно посветени на заштитата и зачувувањето на културното и верското наследство, во што овој закон ќе има важна улога.
Уверен сум дека овие закони ќе се спроведат, но многу повеќе верувам дека мора да се заврши работата од страна на владата, да им се објасни на граѓаните која е ползата“, заклучува Палме.
