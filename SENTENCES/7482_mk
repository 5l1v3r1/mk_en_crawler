30/11/2012
Младен Драгојловиќ за Southeast European Times во Бања Лука -- 30.11.12
Следењето на регулативите на ЕУ за заштитата на животните ќе ги принуди фармерите да се откажат од старите традиции на колење на добитокот на Балканот.
Според регулативата на Унијата, кога се врши колењето животното мора да биде поштедено од непотребна болка, мака и страдање; животните мора да бидат зашеметени со еден од дозволените методи, со цел да се минимизира нивната болка и мора да се ангажира професионален ветеринар да го изврши колењето.
„Кога Босна и Херцеговина (БиХ) ќе вклучи ваков закон, тоа ќе биде крај на 100-годишната традиција. 
Но, мислам дека фармерите ќе продолжат со нивните навики, без оглед на регулативите“, рече за SETimesВладимир Усорац, претседател на здружението на фармери на Република Српска (РС).
Бојан Кецман, портпарол на Министерството за земјоделство на РС, смета дека законот на БиХ за заштита и добробит на животните е, во најголем дел, во согласност со регулативите на ЕУ, но сепак мора во потполност да се следи.
Кецман рече дека властите во БиХ ја разбираат традицијата и потребите на фармерите, но ситуацијата ќе мора да се промени како што БиХ ќе се доближува до пристапот во ЕУ.
„ЕУ е особено чувствителна кон прашањето на заштитата на животните. 
Ветеринарната инспекција ќе мора да ги зајакне своите контроли и откако ќе пристапи во ЕУ, БиХ целосно ќе ги спроведува законите, што ќе овозможи казнување на фармерите кои не ги следат истите. 
Стандардите на ЕУ се високи и казните не се мали“, рече Кецман за SETimes.
Преговарачките традиции не се единствената работа што ќе се промени според овие регулативи. 
Колењето прасиња за приватна консумација е законско; но во моментов некои фармери продаваат дел од месото.
Раде З., фармер од областа на Бања Лука, кој не го даде своето презиме, изјави заSETimes дека е свесен оти продажбата на месото од приватен вршител на колење е незаконска, но тој рече дека ќе ризикува да добие казна и сепак ќе го продава своето месо на пазарот.
„Јас сум невработен инженер и морам да најдам начин да заработам. 
За среќа, имам мала фарма во близина на Бања Лука, каде што колам свињи на есен. 
Дел од месото го чувам за зима, а дел го продавам на пазар. 
Ако повикам ветеринар да го убие животното, морам да му платам и нему, а тоа е трошок што јас не можам да си го дозволам. 
Само редовно плаќам за инспекција на месото од паразитот Трихинела, пред да ги однесам производите на пазарот“, рече тој.
Кога БиХ ќе влезе во ЕУ, тој очекува ситуацијата за фармерите да се подобри, со оглед на тоа што тие ќе имаат пристап до еден поширок пазар, но е загрижен поради тоа што ЕУ ќе бара крај на традиционалното колење на животните.
Шејла Чамо, членка на сараевското здружение на граѓани, Ав Мау, кое се грижи за заштита на животните во БиХ, смета дека откако земјата ќе пристапи во ЕУ работите веднаш ќе се променат, како и дека фармерите ќе се обидат да ги избегнат регулативите.
„Примената во практиката на регулативите на ЕУ [за заштита на животните] најпрво ќе биде без казни. 
Кога станува збор за правата на животните, БиХ и нејзините ентитети донесоа закони, но [истите] не се почитуваат“, рече Чамо заSETimes.
Таа додаде дека групите за правата на животните во БиХ мора да извршат притисок врз владата за отпочнување со спроведување на законите. 
Во спротивно, вели Чамо, фармерите ќе најдат начини да ги избегнат регулативите, дури и откако БиХ ќе влезе во ЕУ.
Според Здружението за права и заштита на животните со седиште во Бања Лука, законите за заштита на животните во БиХ, кои беа усвоени пред неколку години, само мининално ја покриваат заштитата на животните.
