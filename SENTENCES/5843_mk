21/04/2011
Од Бојана Миловановиќ за Southeast European Times во Белград -- 21/04/11
Во време на раширено незадоволство меѓу вработените во јавниот сектор, синдикатите во Србија организираа серија протести за да ја изразат својата лутина поради состојбата на економијата.
Се работи за нивоата на приходите, неисплатата на платите и лошите работни услови. 
Во меѓувреме, вработените на поранешните државни претпријатија штрајкуваат поради лошите приватизации.
Емоциите се разбранувани, при што некои се решаваат и за невообичаени средства за да ја докажат својата поента. 
Во април 2009 година, на пример, шефот на Здружението на текстилните работници во Нови Пазар, Зоран Булатовиќ, си го пресече прстот како гест на лутина поради „очајната позиција на текстилните работници“, како што рече.
„Не сфаќам зошто сите говорат за мојот прст наместо да говорат за проблемите што ги имаме“, рече Булатовиќ тогаш. 
„Ова беше единствениот начин за мене да ги заштитам сите луѓе околу мене, бидејќи јас сум шеф на Здружението на текстилните работници. 
Подготвен сум да ја пресечам и целата рака и да й ја испратам на српската влада.“
Протерстите што ги одржаа синдикатите на наставниците оваа година беа помалку драматични, но не беа без влијание. 
Нивниот тримесечен штрајк -- од 28-ми јануари до 1-ви април -- резултираше со покуси часови во некои училишта и целосно суспендирање на часовите во други.
„Членовите на синдикатот ... 
веќе се борат, не за револуција, туку за подобри животни и работни услови“, рече Томислав Живановиќ, водачот на синдикатот на наставниците Независност.
Тој истакна дека наставниците што тој ги претставува не сакаат нивните проблеми да се политизираат. 
„Протестите беа исклучиво социјални немири и владата докажа дека нема одговор на тоа. 
На крајот го завршивме нашиот штрајк поради опасноста некои од опозициските партии да извлечат корист од штрајкот“, рече тој за SETimes.
На 25-ти март девет синдикални организации од образованието, судството, полицијата и здравството одржаа митинг во Белград, барајќи од властите да почнат подобар и поефикасен социјален дијалог. 
Демонстрациите привлекоа повеќе од 10.000 луѓе од цела Србија.
Сојузот на независните синдикати на Србија е една од најголемите синдикални организации, со околу 500.000 членови.
Заменик-претседателот на Сојузот, Душко Вуковиќ, вели дека синдикатите во Србија се борат за „редовни и достоинствени плати, нормални работни услови, и за работодавачите редовно да плаќаат социјални продонеси во државната каса. 
Сите овие се права што синдикатите во развиените земји ги добија уште пред многу време, додава тој.
Вуковиќ рече дека во Србија -- општество во транзиција -- правото на заработувачка, работа и организирање во синдикати е сé уште неосновано.
„Можеме многу брзо да достигнеме еден вид социјална војна; всушност веќе со години сме во една таква војна. 
Полни сме со штрајкови, бидејќи вработените се свесни дека работодавачите и државата не се способни да им обезбедат социјална сигурност“, рече Вуковиќ.
Министерката за труд и социјална политика, Радмила Букумириќ Катиќ изјави за SETimes дека социјалниот дијалот во Србија е незадоволителен, при што проблемите главно се гледаат во склучувањето колективни договори за одредување на платата во економскиот сектор.
„Улогата на социјалните партнери, синдикатите и работодавачите во процесот на носење одлуки е недоволна, но не е ни целосно незначајна“, рече Букумириќ Катиќ, додавајќи дека нејзиното министерство се обидува да ги вклучи синдикатите што е можно повеќе во изготвувањето на законите и регулативите важни за вработените.
