02/05/2012
Катица Ѓуровиќ за Southeast European Times во Подгорица -- 02.05.12
Земјоделците денес претставуваат само околу 3-4 отсто од вкупното европско активно население.
На Балканот, префрлањето од колективно или државно обработливо земјиште на мали приватни и фрагментирани обработливи парцели, климатските промени и финансиската криза имаат огромно влијание врз земјоделското производство и врз бројот на земјоделците.
Во Црна Гора семејствата кои се земјоделски со генерации, ги напуштаат полињата за нов вид приходи.
Цвето Сисевиќ (55) од селото Бистрице, во долината Зета, во близина на Подгорица, ја помина својата прва пролет надвор од полето.
Семејството Сисевиќ со децении се занимава со земјоделство.
Во 1960-тите и 1970-тите тие патувале низ поранешна Југославија продавајќи домати и пиперки.
Дури и во 1990-тите, Сисевиќ и неговото семејство живееле добро, благодарение на зеленчукот што го продавале на црногорските пазари.
Но, во последните неколку години, земјоделството во Црна Гора доживеа огромен пад:
во производството, профитот и продажбата.
Семејството Сисевиќ имало повеќе загуби отколку профит.
Минатата година тие не успеале да ги покријат основните трошоци за семињата, ѓубривата и водата, и одлучиле повеќе да не се занимаваат со земјоделство.
„Моравме да фрлиме стотици килограми зеленчук бидејќи не можевме да го продадеме.
Оваа година посадивме зеленчук само за наша лична употреба“, рече Сисевиќ за SETimes.
Поголем дел од неговите пет хектари земјиште се сега празни.
Неговата приказна е далеку од изолиран случај.
Повеќето земјоделци во Црна Гора се откажаа од земјоделството, одлучувајќи се, наместо тоа, за работни места кои одземаат помалку време и пари.
Според податоците од 2011 година, ораниците во Црна Гора покриваат околу 40 отсто од вкупното обработливо земјиште во државата.
Од тоа, повеќе од 30 отсто од ораниците остануваат необработени секоја година.
Како резултат на тоа, во 2011 година Црна Гора увезе храна во вредност од повеќе од 400 милиони евра, а извезе само 40 милиони евра.
Сличен тренд е видлив низ целиот регион.
До 1989 година Романија беше една од најважните извозници на земјоделски производи.
Земјата, некогаш позната како „житница на Балканот“, има земјоделска површина од 14,7 милиони хектари, од кои 9,3 милиони хектари се обработливи.
Но, околу 1,3 милиони хектари обработливо земјиште не се користат, според официјалните податоци.
Сеад Јелец од Земјоделското здружение на Босна и Херцеговина (БиХ) рече дека во БиХ има сé помалку обработливо земјиште.
„Искористеноста на обработливата почва е околу 50 отсто.
Властите не сториле ништо за да ја зголемат искористеноста на обработливото земјиште, и немаат никаков план за тоа како да ги користат земјишните ресурси“, рече Јелец претходно за весникот на БиХ Независне новинe.
Обработливото земјиште во БиХ е во постојан пад веќе седум години.
Во 2005 година имаше 719.000 хектари обработено земјиште;
во 2009 година таа бројка се намали на 692.000 хектари.
Со повеќе од 4 милиони хектари обработливо земјиште (55 отсто од целото земјиште), Србија се смета за земја со огромен потенцијал за земјоделство, но е претпоследна во Европа по извозот на земјоделски производи.
Назад во Црна Гора, Зоран Јововиќ, професор на Универзитетот за биотехнологија во Подгорица, вели дека има неколку фактори за ваквото ниско ниво на обработливост.
„Главната карактеристика на земјоделството и фармерството во Црна Гора и регионот е цепењето на земјиштето, што значително ја спречува оваа област за производство и профит“, рече Јововиќ за SETimes.
Други причини, рече Јововиќ, се слабата техничка опрема што предизвикува мало производство, нерегулираниот пазар на земјоделските производи и климатските промени.
Во 2006 и 2007 година сушата ги уништи посевите.
Во 2010 година имаше огромни поплави, а оваа година, количина на снег и огромен студ без преседан.
Покрај загубите во посевите земјоделците претрпеа штета и на нивните објекти и инфраструктурата, но не беше поправена или надоместена целата штета.
„Економската криза само ја влоши ситуацијата.
Многу земјоделци имаат кредити во банките и немаат профит за да ги вратат долговите.
Она што навистина загрижува е недостатокот на волја, желба и мотивација кај земјоделците да продолжат со производството на храна“, рече Јововиќ.
Ранко Сисевиќ, родника на Цвето, е еден од малкумината преостанати земјоделци во селото.
Тој, исто така, претрпел загуби на крајот од минатата година, но сака да му даде на земјоделството уште една шанса.
„Нашите предци ги засадиле овие полиња.
Не можам да ги гледам празни и полни со плевел“, рече Сисевиќ за SETimes.
Според Сисевиќ, Министерството за земјоделство треба финансиски да им помогне на земјоделците.
Сепак, во повеќето земји од регионот буџетот за земјоделството е мал.
Според податоците од црногорската Стопанска комора, буџетот за земјоделството за 2012 година е 21 милион евра.
Во БиХ буџетот за земјоделството за минатата година беше 39 милиони евра, наместо планираните 57 милиони евра.
Во Србија одвоените средства за 2012 година за земјоделството изнесуваа 2,5 отсто од вкупниот буџет.
Една од можностите за земјоделците се ИПА фондовите на ЕУ, но многу земјоделци се сé уште резервирани кон оваа идеја.
„Започнавме со проектот МИДАС со цел обука на земјоделците да аплицираат за фондовите на ИПА.
Досега имаме 780 апликации -- 300 беа одобрени.
Вредноста на овие апликации е околу 20 милиони евра.
Со овие пари земјоделците може да ја подобрат опремата и да инвестираат во своето земјиште“, рече за SETimes црногорскиот министер за земјоделство Тарзан Милошевиќ.
„Имаме земја за обработка, имаме луѓе кои го правеле ова целиот живот и сега имаме можност да ги добиеме парите.
Од нас зависи дали ќе ги искористиме можностите во земјоделството“, рече Милошевиќ.
Но, за многу земјоделци од долината Зета, веќе е доцна.
Некогаш плодното обработливо земјиште е претворено во станбени области каде што никнуваат куќи, а не зеленчук.
