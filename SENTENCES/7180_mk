14/03/2012
Ивана Јовановиќ во Белград и Линда Карадаку во Приштина за Southeast European Times -- 14.03.12
Неколку дена по добивањето кандидатски статус во ЕУ, Србија закажа национални, покраински и локални избори за 6-ти мај, но нејзините планови за отворање изборни единици во некои косовски општини, вклучително и во Приштина, наидоа на прекор како од Унијата, така и од Косово.
Српските власти велат дека се уставно обврзани да одржат избори во Косово, кое прогласи независност пред четири години и е признаено од повеќе од 80 држави. 
Белград вели дека Косово претставува интегрален дел од српската територија.
„Претседателот, всушност, немаше избор ... 
мораше да постапи во согласност со Уставот, но резолуцијата 1244 е обврзувачки документ, што значи дека мисиите во Косово мора да бидат вклучени во сé“, рече за SETimes Оливер Ивановиќ, државен секретар во Министерството за Косово и Метохија (КиМ).
Портпаролката на ЕУ, Маја Кочијанчиќ, го критикуваше соопштението. 
„Нагласуваме дека повикот на избори во Косово не е во согласност со меѓународните обврски на Косово, посебно на РСБОН 1244“, рече таа за SETimes, упатувајќи на резолуцијата на Советот за безбедност на ОН од 1999 година, која овластува меѓународно цивилно и воено присуство во Косово.
Во Приштина владата соопшти дека плановите за одржување избори во Косово „се неприфатливи“.
„Европската унија треба јасно да й стави до знаење на Србија дека одржувањето локални избори во Косово е спротивно не само на косовскиот устав, туку и на европските вредности и принципи“, велат од владата на премиерот Хашим Тачи, во соопштението за медиумите.
„Владата на Република Косово го потсетува официјален Белград уште еднаш дека Косово е независна и суверена држава и дека Србија нема надлежност или какви било други права во Република Косово“, се додава во истото.
Владата на Тачи објави дека одлуката го покажува „антиевропскиот пристап на Србија кон Косово“ и демонстрира дека Србија „и понатаму негува политики од минатиот век“.
ЕУ на 1-ви март й даде кандидатски статус на Србија, делумно и поради тоа што земјата преговараше и постигна договор со Приштина да му се дозволи на Косово да се претставува себеси за регионалните прашања. 
Договорот й овозможува на Приштина да биде признаена како Косово* -- фуснота која значи: „Овој натпис не го прејудицира статусот, и е во согласност со ОНСБ 1244 и Мислењето на МСП за косовската декларација за независност“.
Компромисот му беше важен на Белград бидејќи Германија го блокираше кандидатскиот статус на Србија минатиот декември, поради тензиите со Косово.
„Изборите на Република Србија се спротивни на сите меѓународни документи и резолуции. 
Тие го кршат територијалниот интегритет и суверенитет на Република Косово“, рече за SETimes Арбер Влахиу, портпарол на косовската претседателка Атифете Јахјага.
Косовскиот аналитичар Авни Зогијани, претседател на невладината организација „Коху“ (Стани) во Косово, рече дека Косово на крајот ќе трпи последици од планот за одржување избори.
„Чувствителноста на оваа кревка рамнотежа во Србија е поголема во Косово отколку во самата Србија, токму поради тоа што Европа има поголемо влијание во Косово отколку во Србија. 
Тоа е игра што Тадиќ ја научи добро и секогаш пред избори во Србија, тој извлекува корист од двете страни, Европа и Косово, отстапки што на крајот ги плаќа Косово“, рече Зогијани за SETimes.
Јелена Милиќ, директорка на белградскиот Центар за евроатлански истражувања, гледа потенцијална закана за патот на Србија кон ЕУ.
„Опасноста е, исто така, како Србија ќе спроведе сé на што се согласи досега, во врска со Косово. 
Врз основа на претходните толкувања и грижи околу резолуцијата 1244, ние видовме дека Србија не е сигурен и лојален партнер. 
Од друга страна, постигнатите договори во врска со КиМ не се мали за актуелната влада и истата, сега, бара начин да остане таму што е можно подолго“, рече Милиќ за SETimes.
Соопштението наиде на мешани реакции.
„Се плашев дека нашата влада ќе нé заборави и ќе нé остави самите на себе и на Албанците. 
За моја среќа, и среќа на сите нас тука, тоа не се случи. 
Среќна сум што мојата влада ме третира како свој граѓанин и бидејќи не ми го одзеде моето право на глас“, рече за SETimes студентката по медицина Марија Ѓорѓевиќ од Митровица.
Бојана Павловиќ, лекарка во Белград, не го поддржува планот.
„Сето ова личи на Милошевиќ, кој се бореше против целиот свет и ги користеше сите можни инструменти. 
Тоа е погрешно, особено сега кога сме на прагот на ЕУ. 
Српската влада мора да се фокусира на пореалните цели“, рече Павловиќ за SETimes.
