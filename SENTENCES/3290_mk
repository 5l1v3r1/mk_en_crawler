30/04/2007
Од Наташа Радиќ за Southeast European Times во Загреб -- 30/04/07
Ивица Рачан, основач и долгогодишен претседател на Социјалдемократската партија (СДП), почина во неделата (29-ти април) на возраст од 63 години, по битката со ракот.
Тој почина во сон пред изгрејсонце, со својата сопруга Диана Плештина покрај неговиот болнички кревет.
Негова последна желба беше само неговото семејство и најблиските пријатели да присуствуваат на неговиот погреб.
Од тие причини, датумот на церемонијата не беше обелоденет.
Рачан беше клучната фигура во поновата хрватска политичка историја.
На почетокот од 1990-тите, тој го предводеше хрватскиот огранок на Комунистичката партија, и се заложи за отпочнување реформи во партијата и во поранешна Југославија.
Тој жестоко му се спротивстави на Слободан Милошевиќ и неговите соработници, кои доминираа на последниот конгрес на Комунистичката партија во јануари 1990-та година.
Откако словенечката делегација го напушти конгресот и партијата, тоа го стори и Рачан.
Истата година, тој дозволи демократски, повеќепартиски избори во Хрватска и целосно ги почитуваше резултатите, кои й донесоа победа на националистичката ХДЗ.
Рачан мирно ја предаде власта.
По изборниот пораз, поминаа многу години додека Рачан повторно се качи на централната сцена.
Во текот на овој период, тој ја трансформираше поранешната хрватска Комунистичка партија во социјалдемократска партија, барајќи ја вистинската позиција во постјугословенсктата политичка средина.
Конечно тој успеа, предводејќи ја коалицијата од шест партии која победи на парламентарните избори во 2000 година.
Рачан стана премиер и почна да ја води Хрватска кон членството во ЕУ и во НАТО.
Неговата влада беше прозападна и решена да ги спроведе потребните критериуми за пристапување.
Тоа во никој случај не беше лесно.
Хрватска само што започна да се справува со својата воена историја и се соочуваше со првите обвиненија против хрватските генерали, што ги покрена Трибуналот на ОН за воени злосторства.
Коалицијата почна да се распаѓа од притисокот и фракционерските битки сé повеќе ја попречуваа ефикасноста на Рачан како премиер.
Тој загуби на следните парламентарни избори во 2003 година и беше наследен од Иво Санадер од ХДЗ.
СДП и коалициската влада загубија на изборите во 2003 година.
Партијата на Рачан оттогаш си го поврати рејтингот во анкетите и тој се очекуваше да биде силен противник на Санадер на овогодинешните избори.
Болеста му ја пресече амбицијата.
Во јануари тој објави привремено повлекување од политиката, поради, како што се покажа, ракот на бубрегот.
Неговата здравствена состојба се влоши и ракот се прошири на неговиот мозок, и на 11-ти април тој се пензионираше за конечно, велејќи дека мора да се фокусира на борбата за живот.
Помалку од две недели подоцна, тој почина.
Рачан остави силно политичко наследство.
Тој останува еден од најпопуларните политичари и според општото мислење беше чесен, правичен човек кој не беше вмешан во ниту еден голем скандал.
И покрај тоа што му недостигаше решителност како премиер и не се покажа ефикасен во справувањето со корупцијата, тој, исто така, покажа подготвеност да преговара, да го слушне мислењето на другите и да бара компромис.
Неговата смрт е шок за неговата партија и неговите поддржувачи, кои чекаат во редици пред седиштето на СДП да остават цвеќе или да запалат свеќа во знак на сеќавањето на него.
