31/05/2007
Од Пол Чочиу за Southeast European Times во Букурешт – 31/05/07
Проширувањето и модернизацијата на патната инфраструктура стана главен приоритет за Романија.
Економскиот раст бара побрз и полесен прекуграничен транзит.
Исто така, како нова членка на ЕУ, на Романија й треба подобра поврзаност со современите европски патишта.
Неколку големи странски инвеститори изразија интерес за изградба на новата, модерна, патна инфраструктура на Романија.
Помеѓу нив се:
„Лена“ од Португалија, „Актор“ од Грција, „Вегиепжер“ од Унгарија, и неколку конзорциуми.
Од проектите што досега ги започна владата, еден од најхрабрите е Трансилванскиот пат -- 415 километри долгиот автопат со четири траки, кој се протега на северозапад од Брасов во северна Романија до Орадеа, на границата со Унгарија.
Тоа е моментно најголемиот проект за пат во Европа.
По неговото завршување, кое се очекува во 2013 година, автопатот ќе претставува важен дел од романскиот национален патен систем, обезбедувајќи ја неопходната поврзаност со остатокот од континентот, и поврзувајќи ги најголемите европски пазарни центри со оние во Централна Азија.
Работите на Трансилванскиот автопат започнаа во 2004 година, во рамките на договорот вреден 2,2 милијарди евра со американската фирма „Бечтел“.
Романската влада обезбеди околу 184 милиони евра за овој проект оваа година.
Другиот проект -- за изградба на пат што ќе го поврзува Букурешт со пристанишниот град Констанца на Црното Море -- продолжува.
Првите 18 километри од овој пат, од вкупно 225 планирани километри, беа завршени во времето на поранешниот диктатор Николае Чаушеску, во 1987 година.
Околу 173 километри од патот, кои се протегаат од главниот град до градот Чернавода на брегот од Дунав, веќе се во употреба.
Проектот треба да заврши до 2010 година.
Исто така, во тек е изградбата на патот Букурешт-Брасов, во должина од 1,6 милијарди евра, што започна минатата година.
Тоа е автопат со две траки, долг 173,3 километри, кој ќе го поврзува главниот град со западната граница, приклучувајќи се на Трансилванскиот пат.
Проектот Букурешт-Брасов ќе ја обезбеди долгоочекуваната алтернатива на Националниот пат 1, најфрекфентниот пат во земјата.
Идните проекти во изградба го вклучуваат и автопатот што го поврзува контролниот пункт на западната граница Надилак со Букурешт, преку градот Тимисоара.
Исто така, има планови за пат од северниот град Суцеава со украинскиот град Чернаути, што ќе ги поврзува 4-тиот и 5-тиот паневропски автопат.
