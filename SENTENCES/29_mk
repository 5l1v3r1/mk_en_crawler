14/02/2005
Од Миранда Новак за Southeast European Times во Загреб -- 14/02/05
По многу шпекулации, на крајот од 2004-та година Хрватска конечно доби датум за започнување на преговори за влез со ЕУ.
Земјите-членки на Унијата се согласија дека преговорите треба да започнат на 17-ти март, на меѓувладината конференција која ќе биде свикана од следната земја на ротирачкото претседателство на ЕУ, имено Луксембург.
Владејачката Хрватска демократска заедница (ХДЗ) го поздрави ова достигнување како голем успех за земјата, која пред само неколку години беше заглавена во меѓународна изолација.
Сепак, ЕУ, исто така, стави до знаење дека најголемата пречка - неуспехот да ги екстрадира обвинетите воени злосторници, поточно пензионираниот генерал Анте Готовина - мора да биде надмината пред да започнат преговорите.
На Загреб му остануваат само неколку недели за да ги убеди земјите-членки на ЕУ дека целосно соработува со меѓународниот трибунал во Хаг.
Меѓу земјите-членки, Велика Британија најмногу и најдоследно ги критикуваше резултатите на Загреб во однос на меѓународниот суд.
Таа го даде своето одобрување за одредување на датум само по неколку месеци од блокирањето на процесот поради проблемот со Готовина.
Иако Лондон - заедно со скандинавските земји - се чини дека зазема особено тврд став, ЕУ во целина се согласува дека Загреб треба да ги исполни своите меѓународни обврски, според поранешниот претседател на Европската Комисија Романо Проди.
„Не правете грешка при помислувањето дека овој принцип не е важен за другите земји.
[Велика Британија и Скандинавија] јавно го кажуваат она што мнозинството, можеби не сите, всушност го мисли", рече Проди во едно интервју за хрватскиот неделен весник Глобус.
Иако секоја земја-членка, како и самата Европска Комисија, има право да формира свој став за тоа колку добро Хрватска соработува со Хаг, постои општа согласност за тоа дека оценката на главната обвинителка на ОН Карла дел Понте ќе биде највлијателен фактор.
Дел Понте го посети Балканот минатата недела, а потоа се упати кон Брисел со цел да ги информира претставниците на ЕУ за актуелните односи помеѓу бившите југословенски републики и трибуналот.
Се очекува таа да поднесе пишан извештај некаде во текот на овој месец.
„Владата на Хрватска е во позиција да договори префрлање во Хаг“, рече дел Понте.
Таа и други меѓународни претставници постојано ги критикуваат властите во Хрватска за неуспехот да извршат притисок врз оние за кои се верува дека му помагаат на бегалецот да ја избегне правдата.
Многу во ЕУ сметаат дека подетална, поквалитетна полициска истрага за врските, комуникациите и изворите на поддршка на Готовина лесно би можела да доведе до него.
Иако убедувајќи го Загреб дека нема да се бара да се направи невозможното, холандскиот премиер Јан Питер Балкенеде побара од властите да покажат дека вложуваат максимален напор за пронаоѓање и апсење на бегалецот.
Хрватските власти ја сфаќаат итноста на исполнување на овој услов.
„Се надевам дека Готовина сам ќе сфати дека секое дополнително пролонгирање само може да биде штетно за него и за Хрватска“, рече премиерот Иво Санадер.
Анонимен претставник од министерството за надворешни работи рече дека владата се согласува дека на Готовина мора да му се суди во Хаг и дека нема други алтернативи.
„Секој функционер во Хрватска кој отворено изразува солидарност со Готовина мора да сфати дека директно го прекршува хрватскиот закон.
Поради тоа сликите на Готовина неможат да бидат изложени на официјалните државни работни простории“, велат претставници.
Иако со доза на скептицизам околу овие изјави, Советот на Европа (СЕ) го поздрави напредокот кој го постигна земјата во подготовките за започнувањето на преговори.
СЕ побара од Европската Комисија да предложи рамка за преговорите, имајќи го предвид искуството од неодамнешното проширување на ЕУ.
Во исто време, таа повторно нагласи дека преговорите за членство ќе започнат само кога ќе биде решено прашањето околу соработката со МКТЈ.
Во меѓувреме, во Загреб во тек се дискусии околу составот на преговарачкиот тим, кој ќе опфати претставници од сите парии во парламентот, не само од ХДЗ.
„Тоа ќе биде многу стручен тим“, рече вице-премиерката и поранешен кандидат за претседател Јадранка Косор.
Првите шест преговарачи ќе бидат назначени веднаш штом Хрватска дознае од Европската Комисија кои преговарачки сфери ќе бидат отворени прво, а потоа ќе следат другите преговарачи.
„Резервоарот“ со имињата на потенцијалните преговарачи моментално ги содржи имињата на 70 експерти, со секој следен да дојде од редовите на државната администрација.
Хрватските дипломати очекуваат преговорите со ЕУ да завршат за околу 30 месеци, а најдоцна до крајот од 2007-та година.
