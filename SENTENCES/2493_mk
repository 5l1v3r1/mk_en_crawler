21/07/2005
SOURCE
И покрај предизборните ветувања од партиите во парламентот дека ќе го укинат имунитет на пратениците за да се зајакне борбата против корупцијата, неопходната легислатива сé уште не е усвоена. 
Владејачката Партија на правдата и развојот (АКП) и Републиканската народна партија треба допрва да постигнат договор околу ова прашање. 
Во меѓувреме, околу 208 случаи поднесени против 117 парламентарни делегати се во застој.
Корупцијата, според општото мислење, претставува едно од најсериозните прашања со кои се соочува Турција. 
Според сегашната процедура, тешко е да се обвинат водачите, членовите на владата и пратениците за злоупотреби додека сé уште се на функција. 
И покрај тоа што владејачката партија вети дека ќе ја затвори оваа дупка во законот, парламентарната Комисија за имунитетни прашања во која доминира АКП минатата година го одложи преземањето на дејства до измената на турскиот правен систем.
На 1-ви јуни беше изгласан нов Кривичен законик. 
Потоа, блокот на женските парламентарци од ЦХП покрена иницијатива за вршење притисок врз АКП за укинување на пратеничкиот имунитет и овозможување на спроведување на случаи против актуелни пратеници.
„Не ги прифаќаме оние кои се кријат зад своите привилегии“, рече претседателот на огранокот на ЦХП за женските прашања во Анкара, Небихе Мани. 
На прес-конференцијата таа рече дека во кампањата се собрани милиони потписи со кои се бара укинување или ограничување на имунитетот.
Ако тоа се случи, голем број клучни фигури од двете најголеми партии ќе се најдат на оптуженичка клупа, одговорајќи на наводи за корупција. 
Помеѓу нив е и премиерот Реџеп Тајип Ердоган, министерот за надворешни работи, Абдула Ѓул, министерот за внатрешни работи, Абдулкадир Аксу, министерот за одбрана, Вежди Ѓонул, водачот на ЦХП, Дениз Бајкал, и заменик-претседателот на ЦХП, Сефа Сирмен. 
Обвиненијата може да бидат или да не бидат основани. 
Но, со парламентарниот имунитет тоа нема шанси да се открие.
Нерешавањето на ова прашање ни најмалку не помага во однос на стекнувањето на довербата на јавноста во турските политичари. 
Одложувањето разгорува сомневања дека пратениците не преземаат дејства од страв да не бидат вмешани во нешто. 
За некои пратеници дури и се шпекулира дека ги започнале своите парламентарни кариери токму за да избегнат евентуални обвиненија за некакви злоупотреби. 
Според експертите, проблемот треба да биде решен со постигнување на широк национален консензус -- што порано тоа подобро.
