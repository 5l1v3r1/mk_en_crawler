31/01/2005
Од Игор Јовановиќ за Southeast European Times во Белград – 31/01/05
Српската партија Г17 Плус наскоро ќе одлучи дали ќе остане дел од владата на премиерот Воислав Коштуница, изјави еден претставник на партијата во текот на изминатиот викенд. 
Одлуката, додаде Милољуб Албијаниќ, ќе зависи од исполнувањето на меѓународните обврски од страна на Белград - особено од целосната соработка со Трибуналот на ОН за воени злосторства.
И покрај тоа што генерал Владимир Лазаревиќ, еден од четворицата полициски и армиски генерали кои ги бара Трибуналот на ОН за воени злосторства во врска со конфликтот во Косово во 1999 година, минатата недела се согласи да се соочи со правдата во Хашкиот трибунал, статусот на тројцата преостанати останува нејасен. 
Покрај тоа, судот на ОН смета дека уште најмалку 12 други обвинети сé уште се кријат во Србија, а аналитичарите велат дека предавањето само на Лазаревиќ нема да го отвори патот за идниот напредок на Србија кон интеграцијата во ЕУ.
За време на својата неодамнешна посета на Белград, комесарот за проширување на ЕУ, Оли Рен, истакна дека соработката со Трибуналот претставува „клучен услов“ за добивање на позитивна физибилити студија.
Претставникот за безбедност и надворешна политика на ЕУ, Хавиер Солана, ја откажа закажаната посета на Србија и Црна Гора, велејќи дека не е постигнато доволно. 
Неговата портпаролка, Кристина Галах, рече дека ЕУ „очекува наскоро да ги види пред МКТЈ и другите обвинети“. 
Повиците за апсење на сите обвинети, исто така, дојдоа и од мисијата на ОБСЕ. 
Во меѓувреме, несоработката од страна на Белград доведе до тоа американскиот Стејт департмент да ја замрзне финансиската помош предвидена за оваа година.
Неодамнешните извештаи посочуваа дека еден од другите обвинети генерали, Сретен Лукиќ, ќе се предаде во текот на следните неколку недели. 
Во меѓувреме, адвокатот на генерал Небојша Павковиќ, кого, исто така, го бара Трибуналот на ОН, во неделата (30-ти јануари) рече дека се состанал со Коштуница со цел да разговара за ситуацијата на неговиот клиент, за која тој рече дека ќе биде „расчистена“ во блиска иднина. 
Адвокатот Љубиша Живадиновиќ, исто така, рече дека ги подготвува документите потребни за одбраната на Павковиќ.
Се смета дека четвртиот генерал, Властимир Ѓорѓевиќ, избегал во Русија.
Комбинацијата на меѓународен и внатрешен притисок претставува голем тест за Коштуница. 
И покрај тоа што Г17 Плус навести дека ќе замине ако нема целосна соработка, владата зависи и од поддршката на Социјалистичката партија, која е сé уште формално предводена од Слободан Милошевиќ. 
Таа вети дека ќе ја повлече поддршката ако некој обвинет биде уапсен и екстрадиран.
Во тој случај, Демократската партија (ДП) на српскиот претседател Борис Тадиќ би можела да го заземе нејзиното место. 
Сепак, Демократската партија на Србија на Коштуница со години се расправа со ДП и е мала веројатноста дека сојузот помеѓу нив би бил стабилен и траен. 
Ако Владата падне, најголема корист од тоа, најверојатно, би имале ултранационалистичките радикали - на чиј претседател, Воислав Шешељ, моментно му се суди во Хашкиот трибунал.
