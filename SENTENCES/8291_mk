23/09/2011
Бојана Миловановиќ за Southeast European Times во Белград -- 23.09.11
Караџиќ, Младиќ и Хаџиќ може конечно да бидат во Хаг, но дури откако со години им бегаа на властите. 
Српската влада започнува истрага со цел да се открие зошто.
Серж Брамерц, главниот обвинител на МКТЈ, исто така би сакал да го знае ова. 
За време на неговата посета на Белград минатата недела, тој ја подвлече важноста на изнесувањето на ова прашање на виделина.
„Луѓето за кои беа издадени потерници ја избегнуваа правдата со години. 
Србија беше обврзана, по издавањето на споменатите потерници, да го уапси овие луѓе и ние сакаме да знаеме кој е одговорен што тоа не се случи порано“, рече тој.
Српскиот заменик-обвинител за воени злосторства, Бруно Векариќ, изјави за SETimes дека е во тек темелна истрага за ова и дека истата се очекува да даде резултати.
Движењата на „бегалците“ во текот на годините поминати во бегство се анализираат заедно со активностите на нивните помошници, без оглед на тоа дали се од внатре или од надвор од системот“, рече Векариќ.
Тој објасни дека не може да открива никакви детали во врска со истрагата, но ќе ја информира јавноста ако бидат спроведени какви било апсења.
Политичкиот аналитичар Дејан Вук Станковиќ е убеден дека бегалците морале да имаат директна или индиректна помош од српските власти.
„Сигурно дека мрежата помошници комуницирала со делови на државните служби“, рече Станковиќ за SETimes.
Успехот на истрагата зависи од расположливите докази, рече тој, предупредувајќи дека многумина ќе се обидат да ги уништат или прикријат.
Претседателот Борис Тадиќ вели дека очекува конкретни резултати.
„Многу е важно да се создаде јасна слика за тоа кој им помагал да се кријат -- ако се криеле -- за да може меѓународната заедница и правниот поредок да се зацврстат во иднина, во уверување дека слични случаи ќе може да се решат ефикасно во согласност со правниот систем“, рече Тадиќ.
Откривањето на мрежите е во интерес на Србија, рече шефот на Канцеларијата за соработка на земјата со МКТЈ, Душан Игњатовиќ.
„Ова е работа за нашето државно обвинителство и судовите и е во интерес на Србија да ја спроведе таа истрага темелно и да го затвори ова последно поглавје“, рече тој за SETimes.
