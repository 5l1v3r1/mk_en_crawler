13/03/2006
Од Светла Димитрова за Southeast European Times во Софија-- 13/03/2006
Падот на комунизмот во Источна Европа, по кој следеше укинувањето на Советот за заедничка економска помош во 1991-та година предизвика економски хаос и колапс на трговските текови за земјите од поранешниот Советски блок. 
До средината на 1990-тите, голем број од тие земји започнаа транзиција од централно планирање кон пазарни системи, отпочнувајќи реформи насочени кон олеснување на нивната реинтеграција во глобалната економија.
Од 1995-та година, трговијата во посткомунистичките земји, вклучувајќи го и поранешниот Советски Сојуз, расте со темпо побрзо од било кој друг регион во светот, се вели во извештајот на Светската Банка, во кој се констатира дека извозот се зголемил за три пати, а увозот за два и пол пати во тој период. 
Еден од главните наоди на студијата, објавена на 31-ви јануари, е дека најголем број од земјите во тој регион се подобро интегрирани во глобалната економија денес од било кое друго време од Руската револуција.
Извештајот од 440 страници, „Од дезинтеграција кон реинтеграција: Источна Европа и поранешниот Советски Сојуз во меѓународната трговија“, врши анализа на развојот на трговијата во 27 земји во транзиција од падот на комунизмот. 
Регионот опфаќа осум нови земји-членки во ЕУ (Република Чешка, Естонија, Унгарија, Латвија, Литванија, Полска, Словачка и Словенија), седум земји од Југоисточна Европа (ЈИЕ) - Албанија, Босна и Херцеговина (БиХ), Бугарија, Хрватска, Македонија, Романија и Србија-Црна Гора - и Заедницата на независни држави која брои 12 земји (ЗНД). 
Сите овие земји, освен БиХ, Србија и Црна Гора и осум земји од ЗНД, се сега членки на Светската трговска организација.
Најголем број од овие земји профитираат од нивната реинтеграција во светскиот трговски систем, велат авторите на извештајот, истовремено предупредувајќи дека владите треба да ги засилат внатрешните реформи со цел да извлечат целосна корист од поголема либерализација.
Друг клучен наод на студијата е дека различната природа и темпо на реформите спроведени од земјите во регионот доведоа до остро разидување.
„Во регионот постои биполарност“, рече Хери Броадмен, економски советник во Светската Банка и главен автор на извештајот, по објавувањето на студијата. 
„Една група се стреми кон трговија со развиените земји во Западна Европа и ужива релативно високи приходи. 
Другата група е значително сиромашна и се стреми да се повлече кон една руска сфера. 
Во најголем број од нејзините економии сеуште доминира трговијата со стоки и тие ризикуваат да ја пропуштат можноста да учествуваат во современата меѓународна поделба на трудот“:
Првата група ги опфаќа осумте нови земји-членки на ЕУ (ЕУ-8) и оние вторите во ЗНД. 
Се смета дека седумте земји од ЈИЕ се наоѓаат некаде помеѓу овие два блока, иако самите се вбројуваат во првиот.
Оваа состојба е илустрирана преку глобалниот модел на продирање на извозт на стока во земјите од Југоисточна Европа во периодот помеѓу 1993-та и 2003-та година. 
Тие извезуваа повеќе во тогашните 15 земји од европскиот пазар отколку во регионалниот пазар. 
Меѓутоа, како во случајот со ЗНД извозот од земјите од ЈИЕ во Латинска Америка и карипскиот пазар значително се зголеми. 
За време на истиот тој период од десет години, извозот на ЈИЕ во Северна Америка (САД, Канада и Мексико), Јужна Азија и Источна Азија опадна.
Што се однесува до интрарегионалниот извоз на стока, периодот од 1993-та до 2003-та година покажува значајна промена кај земјите од ЈИЕ - заначителен пад на нивниот извоз во ЗНД и зголемување на извозот во ЕУ-8 земјите.
Кога станува збор за глобалната слика за потеклото на увезената стока во земјите на ЈИЕ, тој регион повторно е измеѓу ЕУ-8 и КНД. 
Најголемиот дел од глобалниот увоз за земјите од ЈИЕ стигна од петнаесет "постари" членки на ЕУ. 
Што се однесува до меѓурегионалниот увоз на стока, ситуацијата повторно значајно се променила за економијата во ЈИЕ помеѓу 1993-та и 2003-та година. 
Додека во првата фаза поголемиот дел од меѓурегионалниот увоз е од пазарот на ЕУ-8, до крајот на тој десеттогодишен период, примарен извор стана самиот пазар на ЈИЕ. 
Во меѓувреме, уделот на меѓурегионалниот увоз од ЗНД во ЈИЕ опадна.
„Додека поголемиот дел од земјите на ЈИЕ гравитираа према Европската унија, тоа тие го прават со различна брзина," се вели во извештајот. 
„Со самото тоа, во овој момент, земјите на ЈИЕ на некој начин претставуваат некаква „средина“ помеѓу двата блока."
На пример, Бугарија, Хрватска и Романија усвоија политика на слободна трговија, но заостанаа во поттикнувањето на поголема конкуренција на домашните пазари, зајакнување на управувањето и имплементација на другите структурни реформи поврзани со трговијата. 
Порастот на нивниот увоз и извоз не може да се мери со еднакво убедлив пораст на продуктивноста и националните доходи, констатираат експерти на Светската Банка.
Другите земји од ЈИЕ, како БиХ, Македонија и Црна гора, сеуште покажуваат трговски модели повеќе по примерот на економиите од ЗНД, додаваат тие.
Според студијата, одредени реформи можат да ја спречат и сменат поделеноста на два блока на регионот.
„Речиси сите земји во регионот треба да спроведат дополнителни реформи во трговијата, како што е намалување на царината, намалување на дестиумлациите за извоз, пристапување кон Светската трговска организација, како и рационализација на многубројните сегашни регионални трговски договори“, рече Бродмен. 
„Но, поголемата и во значителна мерка незавршена трговска агенда се однесува на задграничните реформи. 
Успехот овде значи поттикнување на домашниот бизнис за меѓусебна конкуренција, стимулирање на управувањето, подобрување на трговската инфраструктура, како и отпочнување на услуги за меѓународна трговија и инвестиции“.
Трговските реформи што владите на земјите од ЈИЕ треба да ги имплементираат на краток рок, според експертите на Светската Банка, вклучуваат врзување на сите царини на применетите нивоа и отстранување на останатите нецарински бариери, како и на политиката што создава анти-извозни тенденции. 
Други препорачливи активности, кои треба да бидат потпомогнати со донаторска техничка помош се рационализирање, консолидирање и модернизирање на постоечките 29 билатерални диговори за слободна трговија, како и зајакнување на регионалната соработка во областа на трговијата и олеснување на транспортот.
На домашна сцена, владите на ЈИЕ трба да спроведат бројни реформи, како на пример отстранување на економските и политичките бариери за влез и излез во дејноста; јакнење на надлежностите и ресурсите на агенцијата за конкуренција; јавните набавки да бидат транспарентни и отворени за странската конкуренција; и подобрување на капацитетите на правосудните и законодавните институции да ги заштитат сопственичките права и да ја зајакнат реформата во државната администрација се со цел смалување на корупцијата.
