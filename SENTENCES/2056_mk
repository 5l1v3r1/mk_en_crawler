20/01/2005
(Вјесник - 20/01/05;
Ројтерс, ББС Мониторинг, ХИНА, ЕурАктив - 19/01/05)
Словенечкиот министер за надворешни работи Димитриј Рупел во средата (19-ти јануари) рече дека е можно наскоро формирање на заедничка хрватско-словенечка комисија, која ќе разговара за билатералните врски.
Тековните спорови помеѓу Љубљана и Загреб не смеат да фрлат сенка врз односите помеѓу двете земји, ниту, пак, врз кандидатурата на Хрватска за пристап во ЕУ, истакна министерот.
Словенија и Хрватска имаат расправии за голем број прашања уште од прогласувањето на независноста од поранешна Југославија во 1991 година.
Спорот околу заливот Пиран, на полуостровот Истра, доведе до многу погранични инциденти и понатаму останува едно од најкритичните прашања во билатералните односи.
Едно мало парче земја на југоисточната словенечка граница со Хрватска, исто така, претставува предмет на несогласување.
Двете земји потпишаа договор за пристапот во меѓународните води во 2001 година, но тој сé уште не е ратификуван од страна на Хрватска.
Нуклеарната централа „Кршко“, која се наоѓа во Словенија, но е изградена и претставува заедничка сопственост на двете земји, како и долговите на сега веќе непостоечката Љубљанска банка кон хрватските депоненти, исто така, претставуваат причина за несогласувања.
„Постојат голем број проблеми со Хрватска, кои Словенија може да ги реши само во рамките на ЕУ“, рече Рупел на прес-конференцијата во средата во Загреб.
„Затоа, посакувам Хрватска да се доближи до ЕУ што е можно побргу“, додаде тој.
Словенија й се приклучи на ЕУ на 1-ви мај 2004 година, заедно со девет други земји од Централна и Источна Европа, со што стана прва република од поранешна Југославија која е примена во блокот.
Хрватска треба да ги започне своите разговори за пристапување со ЕУ во март и се очекува да добие полноправно членство во 2009 година.
Последниот инцидент, при кој хрватската погранична полиција уапси еден словенечки полицаец во септември минатата година, резултираше со закана од Љубљана дека ќе ја блокира кандидатурата на Загреб за членство во ЕУ.
Заканата беше набргу потоа повлечена.
Повикувајќи ги двете земји да најдат решение преку дијалог, шефот за надворешна политика на ЕУ, Хавиер Солана, истакна дека вратата за членство во ЕУ и понатаму останува отворена за сите балкански земји.
„На тој пат, тие мора да научат да ги решаваат конфликтите преку дијалог и соработка“, рече Солана.
Рупел рече дека Загреб се согласил со неговиот предлог за формирање на заедничка експертска комисија за разговори околу билатералните односи.
Според него, исто така, се планира неформална средба помеѓу словенечкиот и хрватскиот премиер, Јанез Јанша и Иво Санадер.
Но, тој не изнесе детали околу времето и местото на одржување на тие разговори.
Загреб навести дека ќе побара меѓународна арбитража за пограничното прашање во случај решението да не биде постигнато преку билатерален дијалог.
