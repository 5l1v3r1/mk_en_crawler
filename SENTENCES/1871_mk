17/09/2004
Од Душан Кошановиќ за Southeast European Times во Белград - 17/09/04
Србија ќе одржи уште едни избори на 19-ти септември, за избор на членовите на локалните собранија, како и на градоначалници за големите градови. 
Над 60.000 кандидати се натпреваруваат за четиригодишниот мандат во повеќе од 150 општини. 
На истиот ден, гласачите во северната покраина Војводина ќе гласаат за членови на парламентот.
Анкетите покажуваат дека двете најпопуларни партии се сé уште Демократската партија (ДС), предводена од страна на српскиот претседател Борис Тадиќ, и ултранационалистичката Српска радикална партија (СРС), чиј водач, обвинетиот за воени злосторства Воислав Шешељ, очекува судски процес во Хашкиот трибунал. 
Движењето Снагата на Србија, неодамна основана од бизнис магнатот Богољуб Кариќ, е следно според популарноста. 
Партиите од владејачката коалиција - Демократската партија на Србија, Г17 Плус и Српското движење за обнова - се наоѓаат на дното на листата на популарност.
Градоначалничката трка во Белград е од особен интерес, бидејќи главниот град сочинува една четвртина од населението во земјата и и од БДП. 
Деветте кандидати спроведуваа жестока кампања во изминатиов месец, а исходот се очекува да биде повторување на јунските претседателски избори, односно во вториот круг, најверојатно, ќе влезат замениците-претседатели на ПС и СРС, Ненад Богдановиќ и Александар Вучиќ. 
Агенциите за спроведување на анкети Мартен борд интернешнал и Фактор плус предвидуваат дека Богдановиќ и Вучиќ ќе освојат по 25 отсто од гласовите на изборите в недела.
Ако опозициските партии освојат мнозинство на локалните избори, што ќе се случи со Владата на премиерот Воислав Коштуница? 
Дејан Вук Станковиќ од Мартен борд смета дека кабинетот ќе биде „сериозно разнишан“ и, можеби, би имал тешкотии да го истера докрај својот мандат.
Повремените внатрешни расправии ја ослабнаа владејачката коалиција, и покрај тоа што Владата не е законски обврзана да свика парламентарни избори, анкетите покажуваат дека 70 отсто од електоратот ја поддржува таа идеја.
Се очекува етничките и регионалните партии да постигнат добри резултати в недела, што ќе ги зголеми нивните шанса за следните парламентарни избори. 
Ова би можело значително да ги релаксира меѓуетничките односи, кои се влошија во последно време поради серијата инциденти во етнички мешаната покраина Војводина.
Аналитичарите се согласуваат дека локалните избори ќе претставуваат значаен чекор напред во создавањето и организирањето на демократскиот систем во Србија. 
По неколку изборни циклуси, вклучувајќи ја и парламентарната трка и овогодинешните претседателски избори, се чини дека честите посети на избирачките места се потребни за стабилизирање на српската политичка сцена.
