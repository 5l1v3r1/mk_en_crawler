02/12/2009
Од Пол Чикои за Southeast European Times во Букурешт -- 02/12/09
Претседателот на Европската комисија Жозе Мануел Баросо во петокот (27-ми ноември) во Брисел објави листа на избрани комесари на ЕУ, меѓу кои и поранешниот романски министер за земјоделство Дачијан Чиолос, кој ќе го преземе портфолиото на ЕУ за земјоделство и рурален развој.
Чиолос ќе го наследи комесарот Маријан Фишер Боел од Данска на оваа позиција, и комесарот за мултикултурализам Леонард Орбан, како претставник на Романија во извршниот огранок на ЕУ.
Баросо, исто така, рече дека е задоволен од назначувањето на Чиолос, опишувајќи го како најкомпетентен кандидат за позицијата.
По соопштението, романскиот претседател Трајан Башеску одржа заедничка прес-конференција со Чиолос, на која рече дека назначувањето претставува огромен успех за романската дипломатија.
Башеску објасни дека кандидатурата на Чиолос беше едногласно поддржана од сите романски политички партии.
Башеску, исто така, ја истакна огромната важност на земјоделската политика на ЕУ, со оглед на нејзиниот буџет -- околу 50 милијарди евра, или скоро една третина од нејзиниот буџет за 2010 година.
Ен-Мари Блајан, специјалист за прашања на ЕУ за веб-страницата HotNews изјави за SETimes дека „предавањето на ова портфолио на Чиолос е јасна победа за имиџот на Романија, но ова не би било возможно без цврстата поддршка на Франција“.
Таа објасни дека успехот на „Чиолос е, исто така, победа на Франција, која беше заинтересирана секторот на земјоделството да ѝ се даде на пријателска земја која ја дели нејзината филозофија во врска со Заедничката земјоделска политика (КАП), имено, повеќе пари за субвенции, а помалку за регионален развој“.
Ова „не би требало воопшто да е на штета на професионалните квалификации на Чиолос, и јас сметам дека расправите во ЕП нема да донесат многу проблеми за него“, додаде таа.
Но, Блајан предупреди за трнливиот пат напред.
„Управувањето со ова портфолио со огромен буџет и силни несогласувања меѓу земјите-членки во врска со КАП ќе донесе многу предизвици со кои тој ќе мора да се справи.“
Новиот комесар мора да биде одобрен од Европскиот парламент пред да ја преземе должноста, на петгодишен мандат.
Гласањето е закажано за 26-ти јануари, според веб-страницата на ЕК.
Чиолос беше министер за земјоделство од октомври 2007 до декември 2008 година и ја предводеше претседателската комисија за земјоделство од јули 2009 година.
