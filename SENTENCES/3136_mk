07/07/2006
Од Игор Јовановиќ за Southeast European Times во Белград – 07/07/06
Целосната соработка со Трибуналот на ОН за воени злосторства, вклучувајќи го и апсењето и екстрадицијата на Ратко Младиќ, останува услов за повторно започнување на преговорите за Договорот за стабилизација и асоцијација (ДСА) помеѓу ЕУ и Србија, изјави во четвртокот (6-ту јули) во Белград комесарот за проширување на ЕУ, Оли Рен.
Разговорите за ДСА беа прекинати на 3-ти мај, откако српските власти не го уапсија Младиќ.
Поранешниот генерал на босанските Срби се соочува со обвиненија за воени злосторства во врска со неговата улога во конфликтот во Босна и Херцеговина.
На прес-конференцијата со српскиот претседател Борис Тадиќ, Рен го поздрави акциониот план на Србија за соработка со Хашкиот трибунал, изразувајќи надеж дека истиот ќе биде успешен.
Тој рече дека ЕУ треба да го добие планот до 16-ти јули и дека највисоките српски функционери се поканети да го претстават на состанокот на Европската комисија (ЕК).
Рен, исто така, рече дека ЕК работи на начините за либерализација на визниот режим за земјите во Западен Балкан.
„Видливи резултати“ на ова поле би можеле да се очекуваат наесен, рече тој.
По состанокот со Рен, Тадиќ рече дека полноправното членство во ЕУ претставува единствената алтернатива за Србија и дека ова претставува негова примарна цел како шеф на државата.
Тој рече дека Србија се соочува со голем број предизвици оваа година, наведувајќи ги преговорите за статусот на Косово.
Рен, исто така, се состана со премиерот Воислав Коштуница.
Во изјавата по состанокот тој истакна дека „е важно да се дејстува“ и дека преговорите не можат да продолжат додека Младиќ не биде во Хаг.
Во меѓувреме, ЕК ги одобри двата нови мандати за разговорите за ДСА со Србија и со независна Црна Гора.
Според официјалното соопштение од Брисел, направени се измени во врска со мандатот на Србија, додека во случајот на Црна Гора одобрен е нов мандат.
За Србија, разговорите нема да продолжат додека земјата не ги исполни целосно своите обврски за целосна соработка со Трибуналот на ОН.
Црна Гора ќе може да започне преговори со ЕУ штом ќе биде одобрен нејзиниот мандат од страна на 25-те земји-членки на блокот.
