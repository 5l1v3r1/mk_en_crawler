09/09/2008
ПОДГОРИЦА, Црна Гора -- Премиерот Мило Ѓукановиќ во понеделникот (8-ми септември) рече дека „одредени делови од меѓународната заедница“ очекуваат Подгорица да го признае Косово.
„Овие очекувања не се изненадување.
Ако сакаме да бидеме дел од европската и евроатланската заедница, тогаш нашите партнери од овие заедници очекуваат од нас да ги следиме нивните главни одредници на надворешната политика“, изјави Ѓукановиќ за новинарите.
Запрашан дали и кога Црна Гора ќе ја признае косовската еднострано прогласена независност, тој одговори:
„Должност на власта е да се води, пред сé, од државните интереси“.
Американскиот и британскиот амбасадор во Подгорица рекоа дека нивните влади очекуваат земјите во регионот да воспостават дипломатски врски со Приштина.
Во понеделникот во Приштина, американскиот дипломат и архитект на Дејтонскиот договор Ричард Холбрук ги повика Црна Гора и Македонија да го признаат Косово.
Тој ја повика ЕУ да ја отфрли кандидатурата за членство на Србија сé додека Белград „го смета Косово за своја територија“.
Приемот треба да се случи „само ако има целосен договор во Белград за признавање на Косово за независна држава“, им рече Холбрук на новинарите по состанокот со косовскиот премиер Хашим Тачи.
Исто така во понеделникот, Тачи и претседателот Фатмир Сејдиу разговараа за признавањето од страна на соседна Македонија, велејќи дека тоа мора да биде безусловно.
Тие дополнително повикаа на забрзување на процесот на одбележување на границата со Македонија.
(РТЦГ, Телеграфи, Бета, Танјуг, Б92, Коха диторе, Зери, Лајм, Косова сот, Експрес, ТВ 21, РТК - 09/09/08;
Tелеграфи, Блиц, Макфакс, А1 - 08/09/08)
