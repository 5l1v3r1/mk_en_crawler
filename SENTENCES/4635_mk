17/04/2009
Од Јусуф Рамадановиќ за Southeast European Times во Сараево -- 17/04/09
Поглаварот на Католичката црква во Босна и Херцеговина (БиХ), кардинал Винко Пуљиќ, говореше за сериозните меѓуетнички предизвици и предизвиците на власта со кои се соочува БиХ на прес-конференцијата на 10-ти април, во предвечерјето на Велигден.
„Етничкото чистење продолжува со „тивок одлив на народот“, предупреди Пуљиќ во Сараево. 
Тој обвини дека властите сега ги користат „перфидните административни патишта“, наместо директната суровост за да ги истераат непожелните групи.
Пуљиќ изрази загриженост во врска со исчезнувањето на католичкото население во БиХ. 
„Ако меѓународната заедница сака да ја зачува БиХ како мултиетничко општество, таа мора да го земе предвид фактот дека околу 220.000 католички Хрвати живееја на територијата на Република Српска [РС] пред војната“, рече тој, мислејќи на конфликтот во БиХ во периодот 1992-1995 година. 
Сега „има само 13.000“.
Тој предупреди дека католиците може да исчезнат сосема од РС.
Католичкото население се намалува и во другиот ентитет на БиХ, Федерацијата на БиХ (ФБиХ). 
Од 528.000 католици кои живееја во архиепископијата Врхбосанска (со седиште во Сараево) пред конфликтот во 1990-тите, само 213.000 останаа, рече кардиналот. 
Само минатата година католичкото население во архиепископијата се намали за 3.000. 
Пуљиќ се пожали, како што цитираше хрватска новинска агенција Јавно, дека неговите верници, чиј број е сé помал, се сé постари, со оглед на тоа што младите членови емигрираат.
Пуљиќ повика на реорганизација на БиХ за подобрување на животите на граѓаните и политичката ситуација.
Тој го позајми предлогот од Конференцијата на босанските бискупи, за реорганизација на земјата со цел ниедна од трите главни групи во земјата да не сочинува помалку од 30 отсто или повеќе од 40 отсто од кое било население во регионот.
Пуљиќ, исто така, упати традиционална велигденска порака од Сараевската семинарија. 
Тој рече дека „славењето на Воскресението [претставува] најголемо богатство на нашата вера“ во време кога многу основни човекови и христијански вредности се доведени во прашање.
Во име на католиците во БиХ, Пуљиќ прими велигденски честитки од различни високи официјални претставници, вклучително и од тројцата актуелни членови на претседателството на БиХ, министри во владата на ФБиХ и шефови на политички партии.
