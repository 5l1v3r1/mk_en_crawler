20/05/2005
(ОБСЕ, Ројтерс, Фена, Хина - 19/05/05)
Постојаниот совет на ОБСЕ на својот состанок во четвртокот (19-ти мај) се согласи да започне да работи заеднички со Меѓународниот кривичен трибунал за поранешна Југославија (МКТЈ) во следењето на домашните судски процеси за воени злосторства.
Со договорот се опфатени постојните мисии на ОБСЕ во Босна и Херцеговина (БиХ), Хрватска и Србија и Црна Гора, кои ќе ги следат случаите на воени злосторства предадени од МКТЈ на судствата во земјите-домаќини, се вели во соопштението на ОБСЕ.
Договорот од четвртокот уследи по предлогот што главната обвинителка на ОН Карла дел Понте му го упати на претседавачот на ОБСЕ, словенечкиот министер за надворешни работи Димитриј Рупел.
Говорејќи на состанокот во четвртокот Дел Понте ја пофали организацијата од 55 нации за нејзините напори во промовирањето на правдата и владеењето на правото низ сите поранешни југословенски републики.
„ОБСЕ е најдобро подготвена за тесна соработка со обвинителството во исполнувањето на оваа важна задача и со тоа ќе игра значајна улога во клучниот аспект на стратегијата за комплетирање на случаите одобрена од страна на Советот за безбедност на ОН“, рече Дел Понте.
Стратегијата за комплетирање на случаите ја одредува 2008 година како датум за завршување на жалбите и заокружување на сите преостанати активности на хашкиот суд.
„Соодветните мисии на ОБСЕ веќе се вклучени во следењето на судските процеси на воени злосторства“, истакна обвинителката.
„Ги следев способностите на ОБСЕ за обезбедување на вакви интензивни набљудувања што му се потребни на МКТЈ.
Всушност, МКТЈ веќе цитираше набљудувачки извештаи на ОБСЕ во неколку свои сослушувања.“
Со цел да ги исполни роковите поставени во својата стратегија за комплетирање на случаите одобрена од ОН, МКТЈ се одлучи за различни мерки кои ќе помогнат за забрзување на процесите, како и за ослободување на судниците за другите судења.
Еден таков чекор е одлуката на Трибуналот на ОН за предавање на некои случаи на воени злосторства од среден и низок ранг на домашните судови.
Првата одлука во врска со ова е донесена во вторникот, кога судиите на ОН ја одобрија иницијативата на Дел Понте за упатување на случајот на поранешниот припадник на војската на босанските Срби до судот за воени злосторства при државниот суд во БиХ.
Обвинителката рече дека нејзината канцеларија поднела уште 10 иницијативи за 18 обвинети за вакви пренесувања на случаите во текот на изминативе месеци.
Под услов да бидат одобрени од страна на судиите на ОН, седум случаи на воени злосторства ќе бидат испратени во БиХ, еден во Хрватска, еден во Србија и Црна Гора и еден или во Хрватска или во Србија и Црна Гора.
Покрај тоа, канцеларијата на Дел Понте, исто така, го започна процесот на упатување на случаите во кои не е покренато обвинение до националните судства на БиХ, Хрватска, Македонија и Србија и Црна Гора.
И покрај тоа што изрази уверување дека „е воспоставена основната рамка за спроведување на фер судења“ низ целиот регион, Дел Понте предупреди дека домашните судски процеси, сепак, ќе мора да бидат набљудувани.
Исто така, мора да се вложат напори за осигурување на успешно спроведување на билатералните договори и европските конвенции за судската соработка и легислативата за заштита на сведоците.
„Националните власти од целиот регион треба, со помош на меѓународната заедница и специјализираните невладини организации, да изработат сеопфатни стратегии за решавање на ова комплексно, но витално прашање.
Толерирањето на неказнувањето на воените злосторства претставува товар за идните генерации“, рече Дел Понте.
