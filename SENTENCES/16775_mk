07/06/2006
БЕЛГРАД, Србија и Црна Гора -- Српската и косовската влада во вторникот (6-ти јуни) потпишаа договор за забрзување на враќањето на бегалците во покраината. 
Договорот ги обврзува двете страни да гарантираат физичка и материјална безбедност, слобода на движењето, враќање на имотот, реконструкција на запалените домови и еднакви можности за вработување. 
Според ОН, Белград и Приштина, исто така, ќе работат на создавање на средина која ги овозможува враќањата. 
„Протоколот потврдува дека и покрај разликите околу прашањата, постои волја за соработка со цел да се стави крај на ситуацијата со раселувањето, со истовремено соодветно почитување на правото на раселените лица да се вратат во своите домови и слободно да го изберат своето место на живеење“, рече шефот на УНМИК, Сорен Јесен-Петерсен.
Во врска со декларацијата на водачите на косовските Срби дека ќе ги прекинат врските со косовските институции и УНМИК во знак на протест поради неодамнешните напади врз членовите на нивната заедница, Јесен-Петерсен рече дека нема сознанија за некаква конкретна активност во врска со остварувањето на оваа закана. 
Тој вети дека УНМИК ќе најде начин да „ги зајакне безбедносните мерки и да ги увери Србите дека се прави сé за безбедноста“.
Во меѓувреме, водачот на косовските Срби, Марко Јакшиќ, во вторникот рече дека северните делови на Косово, во кои доминираат Срби, ќе продолжат да работат со УНМИК, но ќе ги прекинат сите контакти со косовската влада и институциите. 
(АП, веб-страница на ОН, УПИ - 06/06/06)
