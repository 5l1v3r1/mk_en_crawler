07/10/2011
Енди Дабилис за Southeast European Times во Атина -- 07.10.11
Лутината поради масовните кратења на платите, даночните зголемувања, намалените пензии, отпуштањата и неизвесната иднина изнесоа илјадници Грци на улиците на главниот град во средата (5-ти октомври), и доведоа до 24-часовен генерален штрајк -- прекин на транспортот, меѓународните летови и возовите, затворање на даночните канцеларии и болниците.
Главните синдикати во земјата, АДЕДИ и ГСЕЕ, кои претставуваат 2,5 милиони работници, ги водеа протестите.
Социјалистичката влада на ПАСОК на премиерот Јоргос Папандреу, по наредба на тројката ЕУ-ММФ-ЕЦБ, спроведе бран мерки на штедење, и й треба следната транша од 8 милијарди евра или ќе остане без пари до средината на ноември.
Членовите на еврозоната го одложија ослободувањето на следната транша додека Грција не ги спроведе реформите -- како што се приватизација на државните ентитети и продажба или изнајмување на државниот имот -- за подигање на уште 50 милијарди евра.
Знаците на штедењето се насекаде присутни, особено во центарот на Атина, и се шират во соседството. 
Вистинските питачи се на улиците, приклучувајќи им се на Ромите и уличните измамници; рестораните ги намалуваат цените за кафето; запуштени знаци на кои пишува Енокиазетаи (За издавање) се ставени на многу валкани прозорци.
На Јоана Раму, грчка професорка во средно училиште која влегува во својата 30-та година од службата, повторно й е скратена платата како дел од актуелните мерки.
„Тие го предизвикаа овој хаос, а нé тераат ние да плаќаме“, рече така за SETimes, реферирајќи на администациите што создадоа неверојатен долг од скоро 450 милијарди американски долари во земја од 11 милиони луѓе.
Грција потврди дека нејзината економија се очекува да се намали за 2,5 отсто во 2012 година -- нејзина четврта година по ред на контракција -- што ќе ја зголеми стапката на невработеност во земјата, според предлог-буџетот за 2012 година.
Но, и покрај кратењата Раму рече дека се плаши оти ќе биде ставена во резервата на работната сила од 30.000 работници, кои ќе бидат на принуден одмор со 60 отсто плата, а потоа најверојатно ќе бидат отпуштени. 
Таа, исто така, се сомнева дека ќе й биде платена паушална сума за пензијата од 50.000 евра, кои й беа постепено одземани од нејзината плата во текот на три децении.
„Тоа се парите што јас никогаш нема да ги добијам, кои тие ми ги украдоа“, рече таа за владата која демонстрантите ја критикуваа како крадец.
Маките на Раму ги делат најмалку 780.000 јавни работници -- големи кратења на платите и големи даночни зголемувања што ги бара тројката ЕУ-ММФ-ЕЦБ во замена за финансиска помош.
Проблемот уште повеќе го усложнува немањето сочувство за јавните работници, кои честопати се карактеризирани како мрзливи и неефикасни во големиот вишок работна сила од луѓе вработени преку политички услуги. 
Раму рече дека знае многу луѓе како нејзе, кои ја сфаќаат сериозно својата работа и страдаат.
Панајотис Зогос (49), поштенски работник, вели дека мерките се неправични бидејќи не ги вклучуваат целосно богатите и грчката политичка елита.
„Ние не сме одговорни за сето она што се случи. 
Политичарите ... 
ни кажуваа лаги. 
Тие имаат одговорност за она што се случи“, рече тој за SETimes.
Зогос вели дека неговата плата е намалена за 3.000 евра годишно, вклучително и големите кратења на годишните двомесечни бонуси што со години им беа давани на грчките работници. 
„Многу сум лут. 
Овие политичари мора да заминат.“
Грција, исто така, има многу илјадници работници со договор, без додатоци, што работат за малку со надеж дека еден ден ќе ја добијат посакуваната некогашна доживотна работна гаранција, која сега исчезнува. 
Владата планира да отпушти можеби 20 отсто од работната сила во текот на следните четири години.
Дури и вицепремиерот Теодорос Пангалос, кој рече дека се соочува со продажба на недвижен имот за плаќање на новиот данок на имот, призна дека грчкиот праг на болка е на испит. 
„Мислам дека границите на плаќање даноци на грчкото општество се исцрпени“, рече тој за Мега ТВ. 
„Но, сметам дека треба да дејствуваме од другата страна на проблемот, што е трошењето.“
Раму рече дека престанала да гледа вести бидејќи се само лоши. 
„Чувствувам лутина, еден вид празнина и изневереност и разочараност“, рече таа.
