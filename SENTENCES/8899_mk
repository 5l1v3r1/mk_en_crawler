24/05/2012
Линда Карадаку и Ивана Јовановиќ за Southeast European Times во Приштина и Белград -- 24.05.12
Илјадници луѓе сè уште се водат за исчезнати од конфликтите што уследија по распадот на поранешна Југославија во 1990-тите -- ситуација која го попречува процесот на заздравување за семејствата, како и процесот на решение меѓу регионалните држави.
Беким Блакај, извршен директор на Центарот за хуманитарно право во Косово, рече дека прашањето на исчезнатите лица е една од главните бариери за помирувањето.
„Во повеќето случаи, семејствата на исчезнатите лица се убедени дека другата заедница, српска или албанска, знаат каде се наоѓаат телата на нивните сакани, а не сакаат да го дадат тој доказ ... 
затоа тие ја гледаат другата заедница како непријател“, рече Блакај за SETimes.
Според ЕУЛЕКС, сè уште има 1.781 лица што се исчезнати од косовскиот конфликт.
Минатата недела косовскиот парламент одобри иницијатива во која се бара од владата да ги услови идните разговори меѓу Приштина и Белград со прашањето за овие исчезнати лица.
Со оглед на тоа што прашањето на исчезнатите лица е едно од прашањата што беа отворени од белградскиот преговарачки тим, истото има голема важност. 
Разговорите за ова прашање, најверојатно, ќе започнат и ќе бидат поддржани и од Брисел.
„Не најдовме механизам кој ќе овозможи поефикасно пронаоѓање на исчезнатите лица, а тоа е нешто на што инистираме. 
Сите исчезнати лица мора да се најдат“, рече за SETimes шефот на белградскиот преговарачки тим, Борислав Стефановиќ.
Меѓународната комисија за исчезнати лица (ИЦМП) во април објави дека повеќе од 70 отсто од исчезнатите лица во регионот се сега пронајдени.
„Ова е единствено постигнување во една постконфликтна ситуација и се должи подеднакво на посветеноста на комисиите за исчезнати лица во регионот, како и на помошта на меѓународната заедница“, рече Адам Бојс, програмски директор за Западен Балкан на ИЦМП.
Според цифрите на комисијата, 400.000 лица беа исчезнати и се претпоставува дека починале по престанокот на конфликтите во поранешните југословенски држави. 
„Од оваа бројка, околу 14.000 и понатаму не се пронајдени“, според ИЦМП.
Според Меѓународниот комитет на Црвениот крст (ИЦРЦ), во Босна и Херцеговина има 9.022 отворени случаи, а во Хрватска 2.337.
ИЦРЦ не ја дели листата на исчезнати лица според етничкото потекло, со оглед на тоа што му приоѓа на прашањето на исчезнатите лица како целина.
„Зад секое [лице] има семејство што сè уште чека одговор за нивната судбина и местото“, рече за SETimes Лина Милнер, претседателка на Работната група на ИЦРЦ за исчезнати лица во Косово.
Таа додаде дека во текот на минатата година, властите во Белград и Приштина продолжија со своите напори за пронаоѓање на исчезнатите лица во согласност со нивните обврски преземени во рамките на Работната група со која претседава ИЦРЦ, но комисијата е многу загрижена поради бавното темпо на процесот.
Шефот на ЕУЛЕКС, Ксавиер де Марнак, во април рече дека повеќе од 30 потенцијални места ќе бидат проценети оваа година, и локалните власти ќе почнат истрага за можни погрешни идентификации.
Шеремет Адеми, кој сè уште има исчезнат член на семејството од Митровица, вели дека решението ќе има позитивно влијание врз помирувањето. 
„Но, искуството од минатото покажува дека ако оние што ги извршиле овие дејства не се казнети, тогаш она што се случило може да се повтори“, рече Адеми за SETimes.
