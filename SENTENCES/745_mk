23/06/2006
Градоначалникот на Букурешт Aдријан Видеану во четвртокот (22-ри јуни) ги повика странските инвеститори да се вклучат во државно-приватното партнерство за спроведување на плановите за реновирање на романскиот главен град.
Проектите за реновирање, поддржани од УНДП -- кои вклучуваат инфраструктурни реконструкции, нови паркинзи, изградба на метро и подобрување на еколошките услови -- се очекува да започнат подоцна ова лето.
„Мојата одлука е да ги поддржиме инвеститорите, со оглед на тоа што нивниот придонес е од суштинска важност за развојот на градот“, рече Видеану.
Во Сараево се одржа тркалезна маса за бизнис потенцијалот на Босна и Херцеговина (БиХ).
Претставниците на претпријатија од БиХ и други земји во Централна и Источна Европа предупредија дека политичките и економските бариери сé уште го блокираат влезот на странските инвестиции и го оневозможуваат економскиот раст во земјата.
Косовскиот министер за енергија, Етем Чеку, го објави почетокот на проектот за изградба на нова термоцентрала во покраината.
Термоцентралата ќе биде најголемата инвестиција во Косово од 1999 година досега и ќе има капацитет за производство помеѓу 1.800 и 2.100 мегавати електрична енергија.
Претпријатија од Франција, Германија, Италија, Русија, Турција и САД, наводно, веќе изразиле интерес за проектот.
Најголемата банка во Казахстан, Туран Алем банка, ќе купи 34 отсто од акциите на турската Шекербанк, со договорот потпишан на 21-ви јуни.
Според локалните медиуми, договорот достигнал 261 милион американски долари.
Истиот се очекува да биде финализиран до 31-ви октомври.
Кипар и Грција се помеѓу 14-те земји-членки на ЕУ кои ќе имаат полза од новиот финансиски пакет на ЕУ, вреден од 50 до 65 милиони евра, за поддршка на пазарот на живина и надминување на загубите од птичјиот грип.
Според оваа иницијатива, одобрена од менаџерската комисија на блокот за јајца и живина во четвртокот (22-ри јуни), буџетот на ЕУ ќе финансира 50 отсто од мерките против птичјиот грип кои ги преземаат овие две земји.
Романската влада одлучи да го продолжи тримесечниот краен рок за комплетирање на приватизацијата на Романската комерцијална банка (БЦР) од страна на австриската Ерсте банка.
Се вели дека овој потег е неопходен бидејќи државното антимонополско тело сé уште не ја претставило својата позиција за договорот.
Чешкото претпријатие за електрична енергија ЧЕЗ ги објави плановите за отворање на трговски канцеларии во Србијa и Косово ова лето, како и евентуално свое учество на идниот тендер за двете нови електроцентрали во Македонија.
Според претпријатието, новите канцеларии се дел од севкупното проширување на ЧЕЗ во Југоисточна Европа.
(Разни извори – 16/06/06 – 23/06/06)
