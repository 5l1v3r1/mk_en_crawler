28/02/2012
Линда Карадаку за Southeast European Times во Приштина -- 28.02.12
Илјадници демонстранти протестираа мирно пред владата во Приштина во понеделникот (27-ми февруари), против договорот за регионалното претставување на Косово, кој му дава на Косово глас на меѓународната сцена, но со ѕвездичка.
Протестите, организирани од движењето Ветевендосје, беа следени од околу 600 полицајци. 
Немаше уапсени, но реториката беше жестока.
Демонстрантите, кои носеа албански национални знамиња, извикуваа слогани како што се: „Долу со Тачизмот“, „Долу со резолуцијата 1244“, „Против фуснотата, за Косово Република“, „Нема преговори, самоопределување“, и „Го даваме Тачи, не го даваме Косово“.
Албин Курти, водачот на Ветевендосје, го повика насобраниот народ на акција, дури и да има последици.
„Колку што сме посилни, толку повеќе ќе бидеме во опасност. 
Тоа значи дека во следните недели и месеци може да бидеме уапсени и казнети. 
Но, дури и ако не успееме 1.000 пати, ќе се кренеме на нозе 1.000 пати“, рече Курти пред насобраниот народ.
Дурмиш Гаши, еден од демонстрантите од Раховец, рече за SETimes дека протестите имаат за цел „подигање на свеста на народот да се запре со негативните трендови кои се однесуваат на иднината на Република Косово, парализирањето на функционирањето на Косово како држава и негативните последици одразени во економскиот развој и доброто на неговите граѓани“.
„Оставката на владата се бара бидејќи владата, без да добие согласност во парламентот, без да го праша народот, правеше и прави штетни компромиси и со последици за нашата иднина. 
Подобро е да имаме оставка како превентивна мерка сега, отколку да имаме враќање на нестабилноста утре. 
Тоа е нешто што граѓаните не го сакаат. 
Раните од војната се сé уште свежи“, рече Гаши.
Договорот, постигнат во Брисел минатата недела за време на преговорите меѓу Србија и Косово, му дава на Косово место на преговарачката маса во регионалното признавање.
Договорот го признава Косово*, при што ѕвездичката значи: „Овој натпис не го прејудицира статусот, и е во согласност со ОНСБ 1244 и Мислењето на МСП за Косовската декларација на независност“.
Србија, која не го признава Косово по четири години независност, се согласи со предлогот за да добие поддршка за својата апликација за кандидатски статус во ЕУ. 
Германија ја блокираше кандидатурата на Србија минатата година, наведувајќи ги како причина тензиите со Косово.
Драган Поповиќ, директор на белградскиот Центар за политика, рече дека цврсто верува оти „двете партии имаат проблеми со внатрешните сили кои се против овие договори“, рече тој за SETimes. 
„Овие сили ги вклучуваат опозициските партии, но и значајната улога на социјалните елити, медиумите, аналитичарите, па дури и невладините организации.“
Поповиќ рече дека српската и косовската влада ќе се обидат да ги претстават последните договори како еден вид победа на нивните земји, „што бара [преземање] на одредени дејства на теренот, како што е ... 
апсењето на српските полицајци во Гњилане“.
„Ова може да биде опасно и да испровоцира инциденти. 
Ќе биде попаметно двете влади да им ги објаснат на граѓаните сите можни користи и трошоци и чесно да го претстават ова како компромис, што е клучен за идниот развој на двете земји“, рече тој.
Косовската полиција претресе седум локации во саботата и уапси шест лица, сите Срби, во областа на Гњилане во источно Косово. 
Полицијата вели дека тие биле поврзани со српското Министерство за внатрешни работи. 
По рочиштето за апсењата во текот на викендот, петмина од осомничените добија 30 дена притвор. 
Едно лице е ослободено.
Српскиот министер за внатрешни работи, Ивица Дачиќ, рече дека српските полицајци живееле во близина на Гњилане, но работеле во Врање, на српска територија.
Дачиќ ги нарече апсењата „провокации“ на Приштина кои „може да го спречат договорот во Брисел“ и предупреди за реципрочни мерки ако ситуацијата не се расчисти во рок од 48 часа. 
Тој „потсети дека има членови на Косовската полициска служба што живеат во Рашка, Ниш и Врање“.
Дачиќ, исто така, предупреди дека „слични провокации може да се очекуваат во следните денови ... 
со цел дестабилизирање на ситуацијата и поништување на сите договори што се постигнати“.
Косовскиот аналитичар Ардијан Арифај, постар истражувач и програмски координатор во Косовскиот институт КИПРЕД, рече за SETimes дека „главниот фактор на дестабилизација во регионот е тоа што Србија не успеа да се отсече од национализмот и својот неконструктивен пристап кон Косово“.
„Договорите кои се постигнати не се резултат на добрата волја на Србија, или Косово, туку се резултат на притисокот што доаѓа од ЕУ и од САД. 
Приштина е загрижена дека само Србија добива награди за договорите постигнати во дијалогот“, рече Арифај за SETimes.
Тој додаде дека „ДС (партијата на српскиот претседател Борис Тадиќ) може да добие „морков“ од кандидатскиот статус на ЕУ, додека Приштина треба допрва да добие нешто позитивно од ЕУ. 
Приштина дефинитивно не се третира подеднакво од Брисел“, додаде тој.
Демонстрантите ветија дека демонстрациите ќе продолжат.
„Протестираме против договорот меѓу Косово и Србија, кој дефинира дека Косово нема да биде претставено на регионалните форуми со целото свое име, Република Косово, туку со фуснота која ја деградира политичката и уставната позиција на Косово. 
Затоа, протестираме против зајакнувањето на Србија во рамките на Косово“, рече за SETimes Агрон Лимани, демонстрант од Призрен.
Лимани вели дека владата не престанува да прави компромиси што се штетни за Косово и се во корист на Србија, „и затоа ќе бидат организирани протести и демонстрации на пролет, со цел да се отстрани оваа влада и да се прекинат овие компромиси кои се штетни на сегашноста и иднината на Косово“.
Заменик-претседателот на парламентот, Глаук Коњуфца, му рече на насобраниот народ дека „државата и суверенитетот не се направени со преговори со Србија“.
„Влегувањето во преговори значи свест и подготвеност да се влезе во процес во кој вие не се откажете од нешто. 
Слобода, демократија, државност, суверенитет, идентитет, нацијата не може да е предмет на преговари и со неа не може да се тргува“, рече тој.
Косовската влада издаде изјава во понеделникот вечер, заблагодарувајќи им се на оние што мирно протестираа. 
„Владата на Република Косово повторува дека правото на мирни протести е загарантирано со нашиот устав и законите и како такво секогаш ќе биде почитувано од демократските институции на нашата држава“, се вели во соопштението за медиумите на владата.
Во него истовремено се изразува „разочарување од политичките, манипулативни дејства на движењето Ветевендосје, да ги донесе граѓаните на Косово на протести, без да ја крие својата намера за присвојување на демократската власт преку протести“.
