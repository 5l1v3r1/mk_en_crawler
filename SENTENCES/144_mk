05/03/2007
Од Габриела Преда за Southeast European Times – 05/03/07
Регионалниот пазар на енергија е преполн со активности бидејќи многу земји од Југоисточна Европа одлучија да продолжат со проектите за нафтен транспорт за кои долго се дискутираше -- чија цел е да ја донесат касписката нафта, па дури и гасот на Запад.
Најмалку три нафтоводи повторно ги разгореа соништата во регионот за нафтените богатства кои би можеле да ги подигнат локалните економии.
Меѓутоа, ниту еден од проектите не доби безусловна поддршка од ЕУ.
Неофицијално, различни експерти од ЕУ стравуваат дека одредени гасоводи би можеле да влијаат врз односите на Унијата со Русија.
Сепак, не е тајна дека Брисел ја следи трката за да одлучи кој проект ќе функционира прв и ќе делува како посредник помеѓу богатите пристаништа на Каспиското Море, за кои се верува дека се лоцирани на трилиони долари во неискористена нафта.
Нафтените експерти претпоставуваат дека Москва ќе го има крајниот збор за проектите бидејќи ќе биде пумпана главно руска нафта.
Некои земји-членки на ЕУ кои копнеат за енергија изразија загриженост, имајќи го предвид тоа што Русија редовно го прекинува извозот на нафта.
Додека Брисел и понатаму стои настрана, конкуренцијата на пазарот за нафтен транспорт во Југоисточна Европа се засилува секој месец.
Првиот чекор беше изнесен во јавност кон крајот од јануари кога Романија најави нов почеток за Паневропскиот нафтовод (ПЕОП).
Тој ќе го поврзува романското пристаниште Констанца на Црното Море со италијанското пристаниште Трст, со вклученост на Србија, Хрватска и Словенија.
Нафтоводот ќе ја намали руската контрола врз регионалниот пазар на енергија и значително ќе придонесе за намалување на зависноста на Европа од нафтата од Русија и Блискиот Исток.
Изјавата беше дадена за време на посетата на италијанскиот премиер Романо Проди на Букурешт.
Тој уште еднаш официјално ја нагласи поддршката на Рим за нафтоводот долг 1319 км.
Според неговите промотери, ПЕОП има „огромна“ предност пред неговите конкуренти -- во најмала рака двојно поголем капацитет од постоечката „цевка до цевка“ врска со една линија која поминува низ Алпите во Трст.
Проектот беше одложувам долго време, главно поради немањето консензус помеѓу земјите -- особено за цените за транспорт.
Во првичната физибилити студија, предвидениот буџет за проектот изнесуваше 2,4 милијарди американски долари.
Преговорите започнаа во 1994-та година, но политичката рамка и конфликтите во регионот спречија понатамошен напредок.
Покрај тоа, според италијанскиот весник  Пиколо, проектот се соочи со постојани одлагања засновани врз недостатокот на средства, како и лошите одлуки.
Се чини дека неодамна Рим и Букурешт го оставија настрана минатото и јасно изразија голем интерес за напредување на проектот.
ПЕОП стана клучна цел за енергетската политика на Романија, земајќи ги предвид понапредните конкурентни проекти кои поминуваат низ Балканот и сите, теоретски, се одобрени од Русија.
Еден од главните конкуренти на ПЕОП е нафтоводот Бургас-Александропулос кој би носел руска нафта од брегот на Црното Море во Бугарија до грчко пристаниште во североисточниот дел на Егејско Море.
Според грчката новинска агенција АНА, проценетиот инвестициски трошок за овој нафтовод долг 285 км изнесува 800 милиони долари и се очекува да има првичен годишен капацитет од 35 милиони тони нафта.
После долго одложување, главните финансиери -- Грција, Русија и Бугарија -- конечно одлучија да делуваат.
Тројна работна група неодамна се сретна во Бургас, Бугарија и го финализира првичниот меѓудржавен договор за изградба на нафтоводот.
Рускиот претседател Владимир Путин побара од Грција и Бугарија да постигнат конечен договор што е можно поскоро.
„Ако бугарските и грчките партнери не успеат да постигнат договор, ние ќе мора да го зголемиме нашиот извоз преку територијата на други земји“, рече Путин за време на неговата годишна прес конференција на 2-ри февруари.
„Покрај тоа, бидејќи Бугарија и Грција се земји-членки на ЕУ, ЕУ треба да биде многу заинтересирана за имплементација на овој проект“, рече Путин.
Според различни експерти, Москва станува нервозна не само поради последните потези во поглед на ПЕОП, туку и поради тоа што Русија беше исклучена како гарант за снабдување за третиот конкурентен нафтовод во регионот -- проектот АМБО, кој ќе ги поврзува Бугарија, Македонија и Албанија.
Според договорот потпишан кон крајот од јануари во Скопје, овој трет нафтовод треба да пренесува нафта од Каспискиот регион до Црноморското пристаниште Бургас во Бугарија, а потоа преку Македонија до Медитеранското пристаниште Влора во Албанија.
После долги години бавна работа, оптимистичките сценарија укажуваат дека нафтоводот долг 850 км, со капацитет од 35 милиони метрички тони годишно и вреден околу 1,3 милијарди долари, може да биде готов до крајот од оваа деценија.
