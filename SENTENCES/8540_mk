11/10/2011
Марина Стојановска за Southeast European Times во Скопје -- 11.10.11
Македонците честопати ја наведуваат неможноста да обезбедат стан, особено под поволни услови, како една од своите најголеми грижи.
Особено погодени се поединците со ниски примања и младите луѓе кои сакаат да формираат семејство, бидејќи тие сметаат дека високите каматни стапки носат преголем финансиски товар.
„Во брак сме веќе неколку години и сме размислувале за подигање станбен кредит.
Но, една проста математика покажува дека високите каматни стапки автоматски значат многу висока сума на враќање“, рече за SETimes скопјанката Соња Марковска.
За да ги реши овие проблеми, владата одлучи да понуди два вида субвенции кои ќе стапат на сила во јануари.
Првиот покрива половина од индивидуалната месечна рата на станбениот кредит во првите пет години по купувањето.
Вториот покрива половина од учеството за станбениот кредит.
За да се донесе оваа мерка, беше претставен предлог-закон за субвенционирање на станбени кредити во парламентот, и беше усвоен во првата инстанца.
Истиот сега чека на парламентарна дебата за да биде приспособен и финализиран.
Според критериумите на предложениот закон поединците не треба да поседуваат свој имот, треба да имаат месечни примања пониски од 900 евра, и сите неопходни документи за посакуваниот дом треба да се во ред.
Станот или куќата мора да се купат директно од инвеститор или градежно претпријатие.
Покрај ова, има и дополнителни услови.
Лицето не смее да бара станбен кредит повисок од 50.000 евра;
периодот на враќање на долгот не смее да биде покус од 20 години;
и цената на имотот не треба да биде повисока од 900 евра за квадратен метар.
Како за пример, цената на квадратен метар имот за живеење се движи од 1.300 евра во центарот на Скопје до 800 евра во периферијата на Скопје.
Кај првиот вид субвенција, примателите немаат никаква обврска да вратат каква било сума.
Во врска со вториот вид субвенција, примателите треба да ја вратат целата сума по периодот од 20 години.
Но, владата дава опција сумата да се врати со пет годишни рати без камата;
под услов делот од субвенцијата на станбениот кредит да не биде повисок од 25 отсто.
Владиниот предлог наиде на ентузијастичка реакција.
Жителот на Скопје, Зоран Трајчевски, ја објасни за SETimes потребата токму за едни вакви мерки.
„Мојата сопруга и јас имаме редовни месечни примања, но немаме сопствен стан.
Со оглед на фактот дека само што влеговме во брак, и немаме дом од нашите родители, сега внимателно размислуваме која опција подобро би ни одговарала“, рече Трајчевски.
Со првата субвенција, каматната стапка може да изнесува најмногу 4,99 отсто.
Повеќето банки велат дека субвенциите дефинирани во предлог-законот се прифатливи, иако тие претпочитаат да го видат финалниот предлог пред да одлучат како ќе се позиционираат.
Можноста да им се понудат станбени кредити на голем број луѓе во ситуација на регионална и светска криза -- и да се стимулира градежниот сектор -- не помина незабележано од најголемата банка во Македонија, Комерцијална банка, која ја пофали владината иницијатива.
Претставник на Министерството за финансии, кој побара да остане анонимен, рече дека преговорите со банките се интензивирани во изминатите неколку недели за да се расчистат сите прашања, критериуми и услови под кои ќе бидат доделувани кредитите, а потоа и субвенционирани.
Претстојната дебата во парламентот има за цел да се загарантира дека нема да има можност за злоупотреба од каков било тип.
Сепак, камен на сопнување е делот од предлог-законот кој бара од апликантите да немаат сопственост во изминатите 12 месеци или да немаат „отуѓен“ имот шест месеци пред поднесувањето на апликацијата.
Аналитичарите очекуваат модификации на тој услов.
