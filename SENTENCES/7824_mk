11/01/2013
Горан Трајков за Southeast European Times во Скопје – 11.01.13
Со почетокот на големите снежни врнежи и пад на температурите на опасни нивоа, Скопје го претстави својот нов акционен план за временските услови.
Планот, кој беше усвоен во декември 2012 година, вклучува учество на неколку институции, како што е Министерството за здравство, Центарот за управување со кризи и Црвениот крст на Македонија.
„Планот е професионалците и институциите што обезбедуваат здравствена и социјална заштита ...
да обезбедат заштита за лицата кои се наоѓаат во ризична ситуација во зимскиот период“, рече за SETimesпортпаролот на владата Александар Ѓорѓиев.
Планот предвидува три главни фази, кои се активираат во зависност од температурите во определените шест региони во земјата.
Проактивната фаза се фокусира на бездомниците и старите лица.
Македонскиот Црвен крст, локалната самоуправа и центрите за социјална грижа обезбедуваат прифатилишта за бездомниците и здравствена и социјална грижа за старите лица.
Во текот на зимата, четири патролни тимови од по тројца социјални работници ќе работат во насока на лоцирање на бездомниците на кои им треба помош.
Возила на Црвениот крст ќе ги носат бездомниците во прифатилиштата.
„Топли кревети, бања, облека, храна и пијалаци ќе бидат обезбедени за бездомниците кои се без покрив над главата.
Во прифатилиштето ќе биде обезбедена помош од лекар, психолог и социјален работник.
Се подготвува логистички план кој вклучува 40 вработени и доброволци на Црвениот крст во Скопје, кои ќе бидат на должност во прифатилиштата “, рече за SETimesАлександра Ристовски, координатор на Црвениот крст.
Фаза 1 или т.н. жолта фаза, предвидува предупредување на граѓаните преку медиумите во земјата -- со посебен акцент на најранливите групи -- да се грижат за нивното здравје.
Фаза 2 или т.н. портокалова фаза или студен бран, предвидува препораки од владата до работодавачите да им дозволат на работниците постари од 60 години и бремените жени да останат дома.
Препораките, исто така, ќе вклучуваат скратени работни денови и намалени часови во образовните институции.
Во оваа фаза спаѓа и помош со храна и лекови, огрев и медицинска нега за социјално ранливите категории.
Фаза 3 се активира при температури кога е засегната проодноста на патиштата.
Активностите за време на оваа фаза вклучуваат обезбедување грижа за старите лица кои живеат сами и лицата со посебни потреби.
Ајредин Демировска од населба Баир во Битола е корисничка на социјална помош.
„Црвениот крст од Битола ми донесе ќебиња и храна за моите три деца и за мене.
Дома имам и болна мајка.
Исто така, ми донесоа и некои лекови за неа“, рече таа за SETimes.
„Мојата сопруга е со посебни потреби, а јас сум корисник на социјална помош.
Црвениот крст ни дава одредена храна, но и лекар кој ни препишува соодветни лекови, некои од нив се основни и ни ги даваат како помош“ рече за SETimes Илија Андоноски, жителот на Скопје.
Македонија е првата земја во регионот што применува акциски план за студено време.
Во Турција, иако нема национален „план“, сите општини, преку нивните сектори за социјални услуги, се задолжени да им помагаат на бездомниците да најдат место каде што ќе живеат во текот на зимата.
Турците, исто така, мораат да ги информираат властите за секој бездомник за кој ќе утврдат дека му треба прифатилиште преку директна телефонска линија.
Во 2012 година Истанбул беше домаќин на повеќе од 1.000 бездомници под големите спортски простори.
Земјата, исто така, пропиша задолжително користење на зимски гуми за комерцијалните возила, со цел да се спречат сообраќајни несреќи.
Во Романија доброволци работат на обезбедување храна за бездомниците, но кога станува збор за прифатилиште, многумина се оставени на студено време во зима.
Невладините организации во земјата проценуваат дека околу 5000 луѓе живеат во лоши услови, при што 300 умираат секоја година поради студеното време.
