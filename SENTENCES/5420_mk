14/07/2010
Од Бедрана Калетовиќ за Southeast European Times во Тузла -- 14/07/10
По минатомесечните големи поплави во Босна и Херцеговина (БиХ), Соединетите Држави и Турција понудија помош за илјадници луѓе кои се раселени.
„Добивме голема помош од УСАИД, која прва ни понуди помош, во висина од 40.000 евра“, рече секретарот на Црвениот крст Намик Хоџиќ.
На 7-ми јули турското Министерство за надворешни работи и Генералштаб, заедно со организацијата Црвена полумесечина, објавија заедничка изјава во која се вели дека десетици тони помош се испратени во Сараево, вклучително и кревети и пакети храна.
Цивилната одбрана на БиХ и Црвениот крст ја следат ситуацијата и им помагаат на жителите.
Според Хоџиќ, пакети храна, вреќи за спиење, ќебиња и хигиенски пакети купени со парите биле веднаш дистрибуирани на оние на кои им се потребни.
Персоналот во Американската амбасада во Сараево изјави за SETimes дека амбасадорот Чарлс Инглиш сака да се осигури дека помошта за раселените ќе им биде достапна што е можно поскоро.
Поплавите, кои се сметаат за најлоши досега во земјата, се случија на крајот од јуни.
Тузланскиот кантон на Федерацијата на БиХ (ФБиХ) е најжестоко погоден.
„Голем број куќи се поплавени и ние моравме да го евакуираме населението за во колективните центри или да ги [упатиме] во домовите на нивните роднини [на други места]“, рече директорот за цивилна одбрана на Тузланскиот кантон Зденко Тадиќ за SETimes.
Тој рече дека одроните на кал, исто така, ја оштетиле инфраструктурата и ја искомликувале ситуацијата на теренот.
„Патиштата беа оштетени и некои делови од водоводната мрежа беа целосно уништени“, објасни тој.
Во Маглај, 41 семејство беа принудени да се евакуираат од своите домови по лизгањето на земјиште.
Владата на ФБиХ одвои 2.500 евра по семејство за сместување.
Општинските власти во Маглај сакаат да изградат станбен објект за сместување на оние чии домови се веќе невселливи.
Властите проценуваат дека илјадници хектари обработливо земјиште беше погодено од поплавите.
Бидејќи скоро 60 отсто од земјиштето е уништено, клиентите се соочуваат со високи цени за малите количини приноси оваа есен.
Според неофицијалните проценки, штетата на имотот во Тузла ќе изнесува 15 милиони евра.
Откако ќе помине крајниот рок за проценката на финалната цена, оштетените региони можат да бараат државна помош.
Сепак, нема да има доволно пари за да се поправи целата штета, и земјоделците чии приноси се скоро целосно уништени се особено вознемирени.
„Јас заработувам за живот од земјоделството и тоа е сé што имам, но по овие дождови останав без ништо“, рече одгледувачот на зеленчук Мухамед Хасиќ од Живинчи за SETimes.
Хасиќ рече дека неговите приноси се уништени, а куќата му е поплавена.
„Кантонските власти дојдоа да ја проценат штетата и ветија помош.
Не сум сосема оптимист кога станува збор за помошта, бидејќи еден земјоделец никогаш не може да добие надоместок од државата за парите што ги инвестирал, но јас се надевам“, рече тој..
