16/12/2007
AНКАРА, Турција -- Авиони на турската војска извршија воздушен напад врз позициите на сепаратистичката Курдистанска работничка партија (ПКК) во северен Ирак рано во неделата (16-ти декември).
Авионите гаѓаа цели во регионите на Зап, Хакурк и Авасин, како и регионот на планината Ќандил, за кој се верува дека е упориште на курдистанските милитанти, објави турската армија.
Нападот е прва голема операција на Турција против герилците на ПКК на ирачка територија.
По воздушните напади, армијата продолжи да гаѓа цели во северен Ирак користејќи артилерија со голем дострел.
Ирачките власти тврдат дека десет села се бомбардирани и дека една жена загинала во рациите.
Две лица се повредени.
Турскиот Генералштаб објави дека нападите биле против герилците и објектите на ПКК, а не против цивилното население во областа.
Вицепремиерот Чемил Чичек објави дека армијата ќе продолжи со спроведување на операции секогаш кога тоа ќе биде потребно и ги повтори неодамнешните повици на владата до герилците, за положување на оружјето.
(AФП, АП, НТВ, ДПА, СНН Турк, Алџезеира, ББС, новинска агенција Анадолу - 16/12/07)
