24/09/2004
(Разни извори – 17/09/04 - 24/09/04)
Меѓународната заедница вети 1,2 милијарди американски долари за среднорочната програма за развој на Босна и Херцеговина, објави во четвртокот (23-ти септември) премиерот Аднан Терзиќ, на крајот од дводневната донаторска конференција организирана од Европската комисија и Светската банка. 
Парите ќе бидат одобрувани во вид на заеми и субвенции до 2007 година.
***
Европската инвестициона банка (ЕИБ) й додели на Tурција заем во висина од 200 милиони евра за спроведувањето на проектот за босфорскиот железнички тунел, според договорот за заем, потпишан од страна на ЕИБ и Анкара на 20-ти септември. 
Средствата се дел од пакетот од 650 милиони евра кој банката го одобри за изградбата на првата досега фиксна железничка линија преку Босфорскиот теснец.
***
Последната мисија на ММФ во Бугарија заврши без договор во врска со плановите на Владата за покачување на мининалната плата за 25 отсто следната година. 
Прашањето ќе остане отворено до следната мисија на ММФ во земјата, која се очекува на крајот од ноември или почетокот на декември.
***
Доверителската агенција на Koсово објави дека третиот круг на приватизација во покраината е успешно завршен. 
Агенцијата, која има задача да ги приватизира државните претпријатија, во текот на третата фаза продаде 19 претпријатија за околу 16,2 милиони евра.
***
Хрватската Влада на 20-ти септември издаде обврзници од 300 милиони евра. 
Дел од приходите ќе бидат искористени за исплата на обврзниците што достасуваат и кредитот на институцијата за здравствено осигурување, додека друг дел ќе биде пренесен на државното претпријатие за патишта. 
Обврзниците имаат период на достасување до 2014 година и се со годишна камата од 5,5 отсто.
***
Српската Влада и ММФ се согласија со параметрите за буџетот за 2005 година, објави министерот за финансии, Млаѓан Динкиќ, на 22-ри септември, за време на разговорите помеѓу Владата и Мисијата на ММФ во Белград. 
Според Динкиќ, разговорите ќе се фокусираат на макроекономската политика на кабинетот и на мерките насочени кон намалувањето на дефицитот во надворешната трговија.
***
Tурското претпријатие за стакло „Шишекам“ и Меѓународната финансиска корпорација потпишаа договор во висина од 100 милиони американски долари за поддршка на активностите на бугарското преставништво на „Шишекам“ - „Тракија глас Бугарија“. 
„Шишекам“ очекува неговите инвестиции во Бугарија да ја надминат висината од 185 милиони американски долари во среднорочен период.
***
ЕБРД му одобри заем од 16 милиони евра на рoманското државно претпријатие во Констанца за морски пристаништа, за изградбата на терминал за баржи. 
Заемот е доделен за период од осум години.
