02/12/2008
Јужнокорејскиот премиер Хан Сеунг-су во понеделникот (1-ви декември) пристигна во Анкара, на дводневна официјална посета на Tурција.
Хан се состана со колегата Реџеп Тајип Ердоган.
Тој ќе се состане и со претседателот Абдула Ѓул и локалните бизнисмени, на разговори околу зајакнувањето на билатералната трговија.
Холандскиот министер за европски прашања, Франс Тимерманс, се наоѓа во официјална посета на Грција.
Тимерманс во понеделникот (1-ви декември) се состана со заменик-министерот за надворешни работи, Јанис Валинакис.
Тие разговараа околу напорите за решавање на актуелната финансиска криза, иднината на ЕУ и други прашања, како што се климатските промени, енергетската сигурност и илегалната имиграција.
Mакедонска делегација предводена од премиерот Никола Груевски во понеделникот (1-ви декември) ја заврши дводневната официјална посета на Норвешка.
Министерот за одбрана, Ане-Грете Стром-Ериксен, ја потврди поддршката на Осло за полноправната интеграција на Македонија во НАТО.
Делегацијата, исто така, се состана со премиерот Јенс Столтенберг, претседателот на парламентот, Торбјорн Јагланд, и претседателот на Центарот за мир и човекови права од Осло, Кјел Магне Бондевик.
Tурскиот министер за надворешни работи, Али Бабаџан, во понеделникот (1-ви декември) пристигна во Азербејџан, на покана од колегата Елмар Мамедјаров.
Една од темите на нивната агенда беше иницијативата на Турција за изградба на платформа за стабилност и соработка во Кавказот и мерките за нејзиното спроведување.
Комесарот на ЕУ за образование, обука, култура и млади, Јан Фигел, во неделата (30-ти ноември) допатува во тридневна официјална посета на Кипар на покана од министерот за образование и култура, Андреас Димитриу.
Фигел ќе ги прошета училиштата на островот и ќе се состане со претседателот Деметрис Христофиас.
Српскиот претседател Борис Тадиќ на 26-ти ноември се состана со данскиот премиер Андерс Фо Расмусен во Белград.
Тадиќ потврди дека соработката на Србија со Хашкиот трибунал за воени злосторства и спроведувањето на реформите поврзани со ЕУ претставува посветеност на меѓународната заедница, а не само напори за исполнување на критериумите на ЕУ.
Расмусен ја изрази целосната поддршка на својата земја за кандидатурата на Белград за членство во ЕУ.
Косовскиот премиер Хашим Тачи во понеделникот (1-ви декември) се состана со директорот за Западен Балкан во Генералниот директорат за проширување на Европската комисија, Пјер Мирел.
Тие разговараа за престојниот состанок на Механизмот за следење на стабилизацијата, иницијатива чија цел е одржување на напредокот на Косово кон влезот во ЕУ.
(Разни извори 25/11/08-02/12/08)
