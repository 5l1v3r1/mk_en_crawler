07/03/2011
Од Александар Кристи-Милер за Southeast European Times во Истанбул -- 07/03/11
Дали долготрајната истрага на Турција за наводната организација Ергенекон претставува кампања за изведување пред лицето на правдата на ултранационалистичките заговарачи, или инструмент да се скршат владините критичари?
Ова жестоко дебатирано прашање ја следи истрагата за наводниот „длабокодржавен“ заговор откако случајот беше отворен пред скоро четири години.
Но, некои коментатори сметаат дека неодамнешните апсења може драстично да ја изменат перцепцијата за, како што се нарекува, турскиот „судски процес на векот“: разгранета кривична истрага која опфаќа повеќе од 200 осомничени и илјадници страници докази.
Во четвртокот (3-ти март) 11 новинари и дописници кои ја критикуваат владата, вклучително и еден кој минатата година доби меѓународно новинарско признание, беа уапсени за наводни врски со Ергенекон.
Официјални претставници од ЕУ и САД, како и турски и меѓународни новинарски организации, одговорија со изразување загриженост во врска со слободата на печатот во Турција.
Орхан Кемал Ченгиз, борец за човекови права кој жестоко ја бранеше истрагата Ергенекон, смета дека апсењата се закануваат да фрлат сенка на целиот случај.
„Ако обвинителите не можат да дадат суштински докази, ова ќе биде голем удар за истрагата“, рече тој за SETimes.
Тој ги критикуваше обвинителите дека ги гонат наводните заговори за државен удар, наместо да се фокусираат на убиствата и други очигледно нерешени кривични дела кои се поврзани со Ергекнекон.
Тој беше особено шокиран од апсењето на Ахмет Сик, новинар кој дојде до докази кои посочуваат на државен заговор. 
Друг притворен беше Недим Сенер, известувач за весникот Милијет, кој минатата година беше именуван за херој на слободата на светскиот печат од страна на Меѓународниот институт за печатот.
Гарет Џенкинс, турски аналитичар, долго време обвинува дека истрагата за Ергенекон претставува инструмент за заплашување на опозицијата на владата на Партијата за правдата и развојот (АКП) на земјата.
„Но, тој никогаш не бил толку безобѕирен како ова“, рече тој за SETimes. 
„Нема шанса Сик и Сенер да се ултранационалисти.“ Тој смета дека екстремните активисти во влијателната верска заедница на Фетула Гулен, која има силна застапеност во АКП, стојат зад последните апсења.
Сенер претходно пишуваше за наводната инфилтрација во движењето на Гулен на полициските сили на Турција, а Сик пишува пишува книга на истата тема.
Соли Озел, професор по политички науки во истанбулскиот универзитет Билги, рече дека апсењата на Сик и Сенер биле „одмазнички“, и посочи на заговор меѓу полицијата и обвинителството.
„Овие апсења го рушат кредибилитетот освен ако обвинителите не најдат брзо докази -- и не фалсификувани докази -- дека тие живееле двоен живот“, рече тој за SETimes.
Сепак, Булент Кенес, главен уредник на провладиниот, близок на Гулен, весник Тудејс Заман, предупредува да не се избрзува со заклучоците.
„Неетички и нелегално е да се создава многу врева во врска со истрагата која се води во тајност и да се прогласува дека ситe новинарипод истрага се невини“, напиша тој во петокот.
Премиерот Реџеп Тајип Ердоган постојано инсистира на тоа дека неговата администрација нема улога во апсењата.
Но, според главниот уредник на весникот Тараф, Ахмет Алтун, владата на Ердоган може да се соочи со „најтемниот период од своето политичко постоење“ ако не понуди веродостојно објаснување за последните апсења.
„Подобро за нив е да сфатат дека ситуацијата е толку сериозна што не може да се помине со површни разговори“, напиша тој во колумната од петокот.
