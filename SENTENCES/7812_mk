19/02/2013
Александар Павлевски и Светла Димитрова за Southeast European Times во Скопје и Софија -- 19.02.13
Организираниот криминал и корупцијата и понатаму се проблем во регионот, и покрај напорите и обидите за негово потиснување. 
Аналитичарите и политичарите велат дека институционалната организација и рационализацијата на истражните политики ќе го поттикнат успехот во оваа борба.
Освен кривичниот законик и законот за кривична постапка, кои се темелот на антикриминалната легислатива на Бугарија, има одреден број други закони кои се фокусираат на конкретните аспекти на организираниот криминал.
Тука спаѓаат: законот за мерките против финансирањето на тероризмот, законот за мерките против перењето пари, законот за борба против шверцот со луѓе и законот за конфискување незаконски стекнат имот.
Но, постоењето на сите овие правни акти не резултираше со видлив напредок во борбата против организираниот криминал во Бугарија.
Една од главните причини за тоа е „прилично луксузната политика“ на властите во оваа област во последниве години, рече за SETimesРада Смедовска-Тонева, постар соработник за правно истражување во Фондацијата Рискмонитор во Софија. 
„Премногу ресурси и напори се посветени на создавањето нови институции [и закони] за борба против организираниот криминал.“
„Главната работа што земјата треба да ја направи е да го запре хаотичното создавање на сè повеќе нови административни структури“, рече таа.
„Институционализацијата на новите структури се смета за атрактивен и лесен начин за постигнување позитивни резултати. 
Но, тоа само така изгледа, бидејќи на овие структури им треба време и ресурси ефикасно да се вклучат во антикриминалните активности“, рече таа.
„Напорите треба да се фокусираат на подобрување на резултатите од предсудската постапка, имено собирањето докази“, додаде таа, истакнувајќи ја потребата за обезбедување „многу подобра обука на полицајците“ и „подобра координација меѓу истрагата и обвинителството“.
Организацискиот проблем е ист и во Македонија.
Во 2012 година се намали бројот на случаи на организиран криминал во Тетово, град кој статистички се рангира на првото место како најкриминален во земјата. 
Во 2012 година, 10 случаи на организиран криминал беа откриени од полицијата, шест помалку од 2011 година, според Марјан Јосифовски, портпарол на Министерството за внатрешни работи во Тетово.
„За разлика од пред неколку години, минатата година и во 2011 година значително се намали бројот на случаи со фалсификувани банкноти во промет“, рече Јосифовски заSETimes.
„Еден од проблемите со кои се соочува Македонија, кога станува збор за организираниот криминал, е неспособноста за точно квалификување на работата и организацијата на прекршителите во предистражната и истражната постапка. 
Проблемот може да се лоцира во институционалните капацитети, професионализмот и способноста за справување [со ситуациите]“, рече заSETimesФросина Ременски, професорка на Факултетот за безбедност во Скопје.
„Клучниот проблем е фактот дека јавното обвинителство како централна институција во борбата против организираниот криминал и Министерството за внатрешни работи како сервисна институција во обвинителската истрага сè уште немаат кадровски потенцијал кој ќе осигури ефикасна и независна борба против организираниот криминал“, рече Ременски.
Зоран Јачев, поранешен претседател на македонската невладина организација Трансперенси, се согласува. 
„Стратегијата“, вели тој, „е само копија на некои други кои се покажаа неефикасни во други земји“.
Според Јачев, притисокот од меѓународната заедница за борба против корупцијата и организираниот криминал најверојатно ќе биде толку истраен што владата нема да има друг избор. 
Но, борбата во Македонија, рече тој, мора да биде координирана, а не копирана.
