22/12/2006
(AП, Ројтерс, ДПА, АКИ, УПИ, РФЕ/РЛ, Б92 - 21/12/06)
Тројца косовски Албанци се уапсени во врска со големата количина скриено нелегално оружје, запленето од страна на војниците на КФОР и Косовската полициска служба (КПС), за време на претресот во областа Дреница во централно Косово, објавија официјалните претставници во четвртокот (21-ви декември).
Локалните медиуми објавија дека пронајдената количина оружје, доцна во средата, е најголемата откако мировните сили предводени од НАТО се распоредени во покраината во јуни 1999 година. 
Информацијата добиена доцна во вторникот доведе до оваа операција, соопшти портпаролот на КПС, Ветон Елшани.
Оружјето, конфискувано од страна на КФОР, беше пронајдено во една куќа и други локации во село во близина на Глоговац, на околу 40 километри западно од Приштина. 
Пленот, наводно, вклучувал противавионска пушка од 12,7 милиметри, повеќе од 100 гранати за ракетен фрлач, неколку антитенковски мини, 75-милиметарски пушка без отскок и 2.500 куршуми од различен калибар. 
За време на пребарувањето беа пронајдени и воени униформи и гас-маски.
Официјални претставници на КФОР изјавија за новинската агенција ДПА дека во тек е истрага и дека полицијата конфискувала две комбиња.
Еден од тројцата уапсени е идентификуван како Наим Базај, висок советник на косовскиот министер за труд. 
Тој и уште еден обвинет се членови на Сојузот за иднината на Косово (ААК), помал член на владејачката коалиција предводена од Демократската лига на Косово. 
Цитирајќи го извештајот на Радио Косово, белградското радио Б92 го идентификуваше второто лице како Скендербеј Хабиби. 
Идентитетот на третиот осомничен не е обелоденет.
Министерството за труд во четвртокот објави дека Базај е отпуштен, додека косовската влада издаде соопштение во кое се осудува неговата вмешаност во нелегалните активности.
„Премиерот и владата ја осудуваат секоја нелегална активност без оглед на тоа кои се извршителите во најстрога смисла на зборот и остануваат убедени дека ваквите луѓе немаат место во косовската влада“, се вели во соопштението.
„Ваквите дејства се насочени против фундаменталните интереси на Косово и неговата иднина“, АП го цитираше претседателот Фатмир Сејдиу.
Портпаролот на ААК рече дека партијата била „изненадена“ од вмешаноста на двајца нејзини членови.
Запленувањето на оружјето беше објавено еден ден откако Меѓународната кризна група (МКГ) издаде извештај во кој се предупредува дека понатамошните одложувања во процесот на одредување на конечниот статус на Косово би можеле да поттикнат голема криза во регионот.
„Непобитен факт е дека ризикот од имплозија станува поголем како што Косово ќе навлегува подлабоко во 2007 година без решавање на неговиот статус“, рече МКГ, истовремено барајќи од косовските Албанци да избегнуваат закани и наместо тоа да се фокусираат на напорите за одржлива самоуправа.
Специјалниот претставник на ОН, Марти Ахтисари, рече дека ќе ги поднесе своите предлози за решение -- кои првично се очекуваа за оваа година -- откако Србија ќе ги одржи парламентарните избори на 21-ви јануари.
УНМИК оваа недела објави зајакнување на безбедносните мерки во покраината, со особен акцент на спречувањето на етнички или политички мотивираното насилство.
