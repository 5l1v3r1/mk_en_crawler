11/06/2011
Од Игор Јовановиќ за Southeast European Times во Белград -- 11/06/11
Во изминатите две недели, Србија и ЕУ потпишаа два клучни договори.
Оној за размената на доверливи информации, беше потпишан на 26-ти мај, додека документот за учеството на Србија во мисии за управување со кризи на ЕУ, беше потпишан во средата (8-ми јуни).
Иако овие договори не се дел од агендата што Србија мора да ја исполни на патот кон членството во ЕУ, Белград се надева дека документите ќе помогнат да се воспостави едно ниво на доверба со Брисел и да се зајакне меѓународната репутација на српската армија и полиција.
„Со потпишувањето на договорите, Србија се претставува себеси како земја која повеќе не е меѓународен проблем, туку партнер способен за учество во меѓународни миротворни мисии и со тоа, на еден начин, да стане „извозник“ на безбедност“, рече Војкан Костиќ, новинар од Белград, за SETimes.
Потпишувањето на договорот за размена доверливи информации беше направено од страна на шефицата за надворешна политика на ЕУ, Кетрин Ештон, и српскиот министер за внатрешни работи, Ивица Дачиќ.
По потпишувањето, Ештон рече дека документот претставува „чекор кој ќе ја доближи Србија до Унијата“ и „јасен знак за взаемната доверба“.
ЕУ „сака да ги види српските полицајци и војници со нивните европски колеги во заеднички операции во странство“, додаде таа.
Дачиќ рече дека Србија сака да учествува во ваквите мисии бидејќи тоа „ќе помогне“ да се „зајакне кредибилитетот“ на српскиот безбедносен систем.
Поновиот договор, кој овозможува учество на српските полицајци и војници во мисиите на ЕУ, беше потпишан во Белград од страна на министерот за надворешни работи, Вук Јеремиќ, и шефот на делегацијата на ЕУ во Србија, Винсент Дегерт.
„Ова е добар знак за взаемната доверба, бидејќи српската армија и полицијата ќе биде поканета во европските мировни мисии.
Тоа е, исто така, симболичен и важен чекор“, рече Дегерт.
Според претходните најави, српските војници и полицајци ќе учествуваат во мисиите на ЕУ во Сомалија и Уганда уште оваа година.
Договорот овозможува Белград да избере меѓу овие мировни мисии.
Сепак, не го поздравуваат сите овој чекор.
Портпаролот на опозициската Демократска партија на Србија, Петар Петковиќ изјави за SETimes дека Србија треба да учествува само во мисии предводени од ОН.
Учеството во мисии на ЕУ е всушност тајно учество во мисиите на НАТО, а Србија е земја која прогласува воена неутралност“, рече тој.
Уредничката на веб-страницата Еурактив Србија, Смиљана Вукојчиќ, рече дека треба да очекува одредена корист за Белград.
„Тој чекор беше поздравен од ЕУ како знак на доверба и решеност на Србија да пристапи во европскиот простор и сигурно добро ќе се одрази и кај земјите-членки“, рече таа за SETimes.
Професорот на белградскиот Факултет за политички науки, Предраг Симиќ, исто така, смета дека напорите на Србија кон пристапувањето во ЕУ треба да се охрабрат.
„Од една страна ја имаме Хрватска, која е на раб да ги заврши преговорите со ЕУ и се шпекулира дека може да пристапи во ЕУ на 1-ви јули 2013 година.
Заостанувањето на европската интеграција на Белград, по успехот на Загреб, може да остави негативни последици за регионот и да создаде одредена нерамнотежа, првенствено во Босна и Херцеговина“, рече Симиќ за SETimes.
