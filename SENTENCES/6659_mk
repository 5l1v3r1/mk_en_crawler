04/11/2011
Мишко Талески за Southeast European Times во Скопје -- 04.11.11
Економскиот совет на македонската влада работи на стратешки проекти во енергетскиот сектор, со цел намалување на енергетската зависност од странските извори и подобрување на енергетската поврзаност во регионот.
„Тие вклучуваат градење нов интер-конекциски далновод од 400 киловати, од Штип во Македонија до Ниш во Србија;
друг далновод од 400 киловати меѓу Битола во Македонија и Елбасан во Албанија;
и акционен план за нов далновод до Косово“, рече вицепремиерот Владимир Пешевски.
Постојниот далновод меѓу Косово и Македонија не функционира, што бара изградба на нов.
Македонското државно енергетско претпријатие МЕПСО, кое работи со мрежите кои пренесуваат енергија и го управува електро енергетскиот систем на земјата, ги вклучи проектите во своја инвестициска програма.
Генералниот директор на МЕПСО, Дејан Бошковски, објасни за SETimes дека најважен е проектот кој го поврзува енергетскиот систем на Македонија со Албанија.
„Овој проект ќе ја комплетира енергетската интеграција на земјите во Коридорот 8 (исток-запад), кој ги вклучува Албанија, Македонија и Бугарија“, рече Бошковски.
МЕПСО и албанскиот енергетски систем оператор, ОСТ, склучија Меморандум за соработка минатиот април, со што всушност започнаа подготовките за изградба на далноводот од 400 киловати.
„Моментно подготвуваме студија за рентабилноста, која ќе ни овозможи да аплицираме за заем кај меѓународните кредитори.
Пресметаната вредност на инвестицијата само на македонската територија е 35 милиони евра, а целта е далноводот да стане оперативен до 2015 година“, рече Бошковски.
„Изградбата на нови далноводи и делумното обновување на постојната мрежа за пренос на енергија несомнено ќе придонесат за уште поголема енергетска поврзаност на регионот“, рече за SETimes претставникот на македонската Агенција за енергетика, Владимир Сарач.
Агенцијата ги води овие и други проекти во рамките на иницијативите за енергија на европско и регионално ниво, кои придонесуваат за размена на знаење за поефикасна енергетска политика, како и поголемо користење на обновливите енергетски извори.
Бугарските медиуми неодамна објавија дека Софија ќе формира „берза за електрична енергија“ во која ќе учествуваат Грција, Србија и Македонија.
Бугарија -- најголемиот производител на електрична енергија во регионот -- наводно дошла на идејата верувајќи дека поврзувањето на балканските земји ќе овозможи полесна енергетска размена, како и пониски цени на електричната енергија.
Сарач не даде директен коментар на оваа тема, и изјави за SETimes:
„Формирањето регионални енергетски берзи е од посебна важност, но тоа нема директно да води до намалување на цената на електричната енергија, бидејќи истата е сé уште нереално ниска.
Но, тие можат да влијаат на квалитетот на дотурот на енергија, како и на зголемувањето на расположливиот број оператори за дотур од кои може да се направи избор“.
Бошковски додава дека регионалната енергетска интеракција ги надминува предизвиците на пазарната либерализација на енергетскиот сектор.
„Во тек е иницијатива за создавање единствен регионален центар за организирање аукции за закуп на капацитетот за пренос на електрична енергија.
Центарот ќе биде во Подгорица, а ќе учествуваат повеќето земји од Југоисточна Европа“, рече тој.
Енергетската ситуација на Македонија оваа година е стабилна -- истата произведе 7 отсто повеќе електрична енергија од планираното -- но ситуацијата варира на други места во регионот.
Портпаролот на Електрани на Македонија (ЕЛЕМ), Мирче Котевски, изјави за SETimes дека прекумерното производство е резултат на повеќе фактори, како што се здружените напори за оптимално менаџирање на капацитетите и подобрувањето на квалитетот на термалните блокови.
„Исто така и добрата хидролошка ситуација“, рече Котевски.
Овие фактори му овозможуваат на ЕЛЕМ да го продолжи трендот на намалување на извозот на електрична енергија за малите претпријатија и домаќинствата.
„Македонија увезе половина од количеството пресметано со годишниот Енергетски биланс.
Ако трендот продолжи, оваа година земјата ќе увезе најмало количество енергија во изминатава деценија“, рече Котевски.
