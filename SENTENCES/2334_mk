03/06/2005
Од Душан Косановиќ за Southeast European Times во Белград -- 03/06/05
На заедничката прес-конференција во четвртокот (2-ри јуни) со обвинителката на ОН за воени злосторства Карла дел Понте, српскиот премиер Воислав Коштуница објави дека неколку лица се уапсени за нивната наводна улога во убиствата на муслиманските затвореници во Сребреница во 1995 година.
Овој потег уследи по прикажувањето на видеоснимката во Хашкиот трибунал на ОН за воени злосторства на која припадници на паравоената единица „Шкорпиони“ убиваат шестмина босански муслимани.
„Бруталното, бездушно и срамно злосторство“ извршено пред десет години ќе биде детално обелоденето пред јавноста штом властите ќе добијат доволно информации, рече Коштуница.
„Сметам дека е многу важно за нашиот народ одговорот да биде брз“, додаде тој.
Дел Понте ја пофали брзата реакција на српската влада, нарекувајќи ја „брилијантна операција“.
Таа й се заблагодари на владата, барајќи, истовремено, иста брзина во апсењето и екстрадицијата на оние што сé уште ги бара Трибуналот.
Видеоснимката, прикажана во средата од страна на обвинителите на судскиот процес против поранешниот југословенски претседател Слободан Милошевиќ, предизвика шокираност низ цела Србија, каде што неодамнешните анкети покажаа дека повеќе од половина од населението сé уште не признава дека во Сребреница се случил масакр.
На снимката се прикажани мажи кои се изнесуваат од камион, се носат во една шума - за која обвинителите на ОН рекоа дека се наоѓа на планината Трескавица, во близина на главниот град на босанските Срби во времето на војната, Пале, - и потоа се убиваат со пукање во грб.
Двајца затвореници се убиени откако најпрво им е наредено да ги пренесат телата на останатите во една штала.
„Србија е во длабок шок“, рече претседателот Борис Тадиќ.
„Овие снимки се доказ за монструозното злосторство врз луѓе од различна вера, а виновниците досега се движеа слободно.“
Министерот за човекови и малцински права на Србија и Црна Гора, Расим Љајиќ, рече дека владата знаела за снимката десет дена, но не реагирала до средата поради тековната предсудска процедура.
„Она што го изненади [српското] обвинителство е презентацијата на видеоснимката во Трибуналот, што не беше планирано.
Тоа ја забрза истражната постапка“, рече тој.
Во својата изјава Тадиќ рече дека е подготвен да ја посети Сребреница и да им оддаде почит на жртвите.
Само со соочувањето и откривањето на фактите за злосторствата и ослободувањето од колективната вина земјата може да стане кандидат за ЕУ, рече тој.
Министерот за надворешни работи на Србија и Црна Гора, Вук Драшковиќ, рече дека е национална должност да се изведат пред лицето на правдата сите оние што извршија злосторства.
„Оние што ги видовме на видеоснимката како убиваат невооружени млади мажи во Сребреница, организаторите и „мозоците“ на слични и други злосторства, исто така, прават и најголемо можно злосторство против српскиот и црногорскиот народ“, рече Драшковиќ.
Десетгодишнината од масакрот во Сребреница ќе биде одбележана во средината од јули.
Останува да се види дали првоосомничените - поранешниот водач на босанските Срби Радован Караџиќ и воениот командант Ратко Младиќ - ќе бидат дотогаш изведени пред лицето на правдата.
Според аналитичарите, обелоденувањето на деталната снимка ќе ја разбуди српската јавност која досега не се решаваше да се соочи со наследството од минатото.
Многумина и понатаму гледаат на обвинетите за воени злосторства како на херои.
Овие аналитичари, сепак, истакнуваат дека нема ништо херојски во убивањето на затвореници од зад грб.
