25/02/2010
Од Бојана Миловановиќ за Southeast European Times во Белград -- 25/02/10
На околу 200 деца во Србија им се дијагностицира рак секоја година. 
Новиот објект во Белград ќе им овозможи на младите пациенти да го примаат третманот опкружени од блиското семејство, по моделот кој е развиен во другите европски држави.
Родителски дом беше отворен во српскиот главен град како дел од Белградскиот институт за мајка и дете, на 4-ти февруари. 
Објектот ќе ги прима младите пациенти болни од рак и нивните родители од целата држава, за време на траењето на лекувањето.
За разлика од, честопати, стерилните болнички средини, Домот е украсен со слики и цртежи и е исполнет со играчки. 
Ходниците го поврзуваат со здравствениот објект. 
Децата добиваат квалитетна грижа за време на долгите и тешки периоди на лекување.
Ирина Бан, претседателката на здружението на родители на деца болни од рак „Звончица“, изјави за SETimes дека новоотворениот објект ќе реши еден голем проблем за родителите, кои, сé досега, беа принудени да изнајмуваат станови во близина, додека децата им се лекувани.
„Како да не се доволни тешкотиите со кои се соочуваат, тие честопати мораа да подигаат кредити, па дури и да го кратат лекувањето поради паричните проблеми за изнајмување стан“, рече Бан, чиј син е излекуван од леукемија.
Таа истакна дека на децата што се лекувани од рак, им е потребна родителска љубов и семејно опкружување за да го неутрализира шокот и стравот од честопати инвазивните третмани.
„Насмевката има исцелителна моќ. 
Овој дом носи насмевка на лицата и лечењето на малигните болести кај децата ќе биде, сигурно, поуспешно во една ваква средина“, рече Бан.
Таа додаде дека Родителскиот дом во Белград е прв од ваков вид во регионот. 
Слични објекти постојат во Сплит и Сараево, но не се поврзани со болниците.
Објектот во Белград има 12 апартмани -- осум за сместување на децата и нивните родители и четири за лекарите и другите професионалци. 
Има дневна соба каде што децата играат, кујна, трпезарија, перални, и се наоѓа веднаш до болницата.
Изградбата и основањето на Родителски дом во Србија беше иницирано од директорката на Српското биро за здравствено осигурување, Светлана Вукајловиќ, и поддржано од администрацијата на градот Белград.
„Изградбата на Родителски дом покажува дека добрите и хумани идеи може да вродат со плод. 
Се надевам дека оваа иницијатива ќе биде мотив за другите да покренуваат некои идни големи акции“, изјави Вукајловиќ за SETimes.
Вукајловиќ рече дека постојат планови за изградба на втор Родителски дом за сместување на родителите и младите пациенти во две други здравствени институции во Белград.
