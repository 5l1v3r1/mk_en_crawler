02/12/2005
Од Ерлис Селимај за Southeast European Times во Тирана -- 02/12/05
Поранешниот фински претседател Марти Ахтисари, специјалниот претставник на генералниот секретар на ОН за разговорите во врска со статусот на Косово, ја посети Тирана во рамките на својата регионална истражувачка мисија.
За време на состаноците со највисоките претставници, тој го поздрави ставот на Анан во врска со разговорите.
Оваа балканска земја, со своите етнички и културни врски со Косово, нема намера да има улога во процесот на преговорите, иако е подготвена да помогне.
„Албанската влада дава се од себе“, рече Ахтисари.
„Тие (албанските власти) активно ја следат ситуацијата и се подготвени да ни помогнат.
Тоа би било невозможно ако голем број страни изразат интерес да станат учесници во процесот.
Тоа би ја усложнило ситуацијата“, додаде тој.
Преговорите ќе одат паралелно со спроведувањето на стандардите на ОН, рече претставникот, повикувајќи ги институциите и политичките фактори во Приштина да соработуваат не само со албанската заедница во Косово туку и со претставниците на малцинствата во покраината и со Белград.
Процесот на децентрализација, враќањето на бегалците, одржувањето на јавниот рек и заштитата на малцинствата се клучните приоритети, рече тој.
Назначувањето на Ахтисари од страна на генералниот секретар на ОН, Кофи Анан, и турнејата на претставникот низ Балканот, го означија формалниот почеток на напорите за одредување на иднината на Косово.
Поголемиот број аналитичари се согласуваат дека тоа ќе биде застрашувачки предизвик.
Косово е технички сé уште дел од Србија и Црна Гора, која бара да задржи некој вид сувереност над покраината.
Но, мнозинството од етнички Албанци во покраината сака независност од Белград.
Во изјавите за време на посетата на Ахтисари, албанскиот претседател Алфред Мојсиу истакна дека „покраината не може да се врати во состојбата во којашто беше ...
таа нема да се подели или да се спои со друга држава“, рече тој.
„Оваа формула, прифатена од страна на меѓународната заедница, е клучна и реална основа за преговорите, за вистинско и одржливо решение, кое не ги остава проблемите за иднина.
За Албанија ова решение е независно Косово“, додаде тој.
Пред посетата на Тирана Ахтисари го посети црногорскиот главен град, Подгорица.
За време на посетата тој потврди дека Косово не може да се врати на периодот пред март 1999 година, како и дека нема да има територијални промени, ниту, пак, промени на границите на покраината.
