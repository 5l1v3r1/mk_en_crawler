01/10/2007
Од Зоран Николовски за Southeast European Times во Скопје - 01/10/07 Фотографии на Томислав Георгиевски
Секоја година почнувајќи од 1962 година Струшките Вечери на Поезијата се отвораат со читање на познатите стихови од песната „Т'га за југ“ на македонскиот поет Константин Миладинов.
Најголемиот поетски фестивал во светот, исто така, се смета за еден од најважните.
Во 46-те години од неговото свечено отворање, овој настан привлече приближно 4000 поети, преведувачи, есеисти и критичари од 95 земји.
Четворица добитници на Златниот Ловоров Венец -- награда која се доделува на фестивалот од 1966 година -- исто така, имаат добиено Нобелова Награда за литература.
На пример, Пабло Неруда, беше нобеловиот лауреат во 1971 година, одликуван за големо дело што „со дејствување на основната сила ја оживува судбината и соништата на еден континент“.
Една година подоцна тој го доби Златниот Ловоров Венец.
Во 1973-та и 1975-та година, италијанскиот поет Еугенио Монтале ги освои истите две награди, но по обратен редослед.
Добитникот на Нобеловата Награда во 1987 година, Јозеф Бродски, го освои Златниот Ловоров Венец во 1991 година.
Ирскиот поет Симус Хини беше одликуван во Струга во 2001 година, откако ја доби Нобеловата Награда во 1995 година.
И покрај тоа што не ја освои Нобеловата Награда, бит поетот Ален Гинсберг секако беше еден од највлијателните гласови на неговото време.
Тој го доби Ловоровиот Венец во 1986 година.
В.Х Оден, веројатно негов литерарен противник, ја доби наградата во Струга во 1971 година.
Престижната награда, исто така, отиде во рацете на тројца руски поети, двајца француски поети и петмина поети од земјите на поранешна Југославија.
Но, важноста на Струшките Вечери на Поезијата не се состои само во славните имиња.
Тие, исто така, вклучуваат литературни читања, објавени антологии, преведувачки проекти и невообичаени вечери кои се поминуваат покрај Охридското Езеро и Црни Дрим, река која извира од него.
„Бев тука кога венецот му беше врачен на В. Х Оден -- во неговите пантофли -- и имам драги спомени од самиот фестивал“, рече американскиот поет В.С.
Мервин, добитник на венецот во 2005 година.
„Никаде во светот немам видено подлабока, побезусловна и природна љубов за поезијата, и како литература и како тек на имагинацијата, чувствата и сочувството во нас, од таа што ја видов тука во Македонија“.
Португалскиот поет Васко Граса Мура, добитник на Залатниот Ловоров Венец во 2004 година, рече дека фестивалот ги поврзува „лулката на нашата цивилизација и авангардата“.
Со обидот на Европа да се интегрира, овој настан добива симболично значење.
„Секоја доследна идеја за политичко обединување на демократска Европа мора да се темели врз нејзината културна димензија“, рече Мура.
Оваа година добитник на Златниот Ловоров Венец во Струга беше палестинскиот поет Махмуд Дарвиш.
Еден од најважните моменти на фестивалот е претставувањето на ексклузивна антологија која содржи поезија од различни земји и региони.
Досега се објавени 35 вакви антологии, кои значително ја збогатуваат поезијата која е преведна на македонски јазик.
Прва беше Антологијата на модерна американска поезија во 1979 година, а подоцнежните напори опфатија голем дел од земјината топка.
Во 1990-тите години, организаторите на фестивалот одлучија дека македонската поезија е недоволно претставена.
Почнувајќи од 1999 година се објавуваат годишни тематски извадоци од современата македонска поезија во два тома.
Оваа двојазична антологија на македонски и англиски јазик се претставува на посебен настан за време на фестивалот.
Исто така, се објавуваат дела на поетите од етничките заедници во Македонија на нивниот мајчин јазик и со превод на македонски јазик.
Во 2004 година беше воведена нова награда, Мостовите на Струга, како резултат на соработката помеѓу фестивалот и УНЕСКО.
Оваа меѓународна награда се доделува на некој млад поет кој ќе победи на натпреварот организран од страна на фестивалот и земјите-членки на Националната Комисија за УНЕСКО.
Се објавува посебна антологија наречена „Мостови“ која содржи поезија на добитникот на наградата, како и на сите други учесници во натпреварот за наградата.
Во оваа антологија поемите се објавуваат на мајчиниот јазик на поетите заедно со нивен превод на македонски и најмалку на уште еден поважен јазик.
Работниот дел ја вклучува таканаречената Преведувачка работилница, една од најзначајните средби во рамките на овој фестивал каде преведувачите на поезијата работат заедно со млади преведувачи.
Резултатите од соработката се претставуваат на литературните читања во текот на фестивалот.
Често се преведуваат петнаесет до дваесет поеми на некој познат македонски поет на неколку странски јазици, меѓу кои англиски, германски и француски како постојани јазици и руски, полски, шпански и италијански кои се менуваат секоја година.
Секоја година се кани еден преведувач од и на некој од помалку застапените јазици како арапски, современ еврејски или шведски јазик, да учествува на фестивалот.
Организаторите велат дека работат на понатамошен развој, модернизирање и збогатување на содржината на овој настан, и покрај тешкотиите на периодот на транзиција во кој се наоѓа регионот.
„Ќе продолжиме да ја негуваме нашата долга традиција на обединување на светот преку зборовите на поетите“, се вели во едно соопштение на фестивалот.
