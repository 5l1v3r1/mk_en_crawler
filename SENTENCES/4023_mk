04/10/2007
(AФП, Ројтерс, ВОА, прес-центар на ОН, Бета, Б92, БИРН - 03/10/07)
Одложувањата во процесот на решавање на статусот на Косово би можеле да поткопаат сé она што ОН се залагаат да го постигнат во покраината, предупреди во средата (3-ти октомври) генералниот секретар на ОН, Бан Ки-Мун.
Тој ги повика сите партии да вложат максимални напори за постигнување решение.
„Темпото во процесот на решавање на статусот на Косово мора да се задржи до самиот крај.
Во спротивно, постои реален ризик од поништување на напредокот, како и од нестабилност во Косово и во регионот“, рече тој во новиот извештај, кој ќе биде претставен пред Советот за безбедност на 9-ти октомври.
Не смеат да се штедат напори за пронаоѓање прифатливо решение засновано на водечките принципи утврдени од Контакт-групата од шест нации, рече Бан.
Групата, која ја сочинуваат Велика Британија, Франција, Германија, Италија, Русија и САД, го отфрли враќањето на ситуацијата од пред 1999 година, како и промената на постојните граници на Косово и неговата евентуална поделба.
Процесот на решавање на статусот беше отворен во февруари 2006 година, при што преговорите помеѓу Белград и Приштина беа предводени од финскиот претседател Марти Ахтисари.
Во моментов тројката ЕУ-САД-Русија го предводи новиот круг разговори.
Досега преговарачите не успеаја да го премостат јазот помеѓу косовските Албанци, кои бараат целосна независност, и Белград, кој рече дека може да понуди само значителна автономија.
„Со оглед на значителниот јаз помеѓу страните ...
треба да се посвети внимание на тоа како ќе се реши ситуацијата ако страните не можат да постигнат договор до крајот на сегашниот период на ангажман“, рече шефот на ОН во својот извештај, кој ги покрива настаните помеѓу 1-ви јуни и 31-ви август 2007 година.
И покрај тоа што ситуацијата во Косово останува мирна на површина во текот на овој период на анализа, постои „забележлива скриена нестабилност“ и „зовриени тензии“ како резултат на продолжувањето на процесот на решавање на статусот, истакнува шефот на ОН.
Во меѓувреме, нова анкета на белградскиот Центар за слободни избори и демократија објавен во средата, покажа дека 41 отсто од Србите сметаат дека задржувањето на Косово е поважно отколку членството на нивната земја во ЕУ.
Според анкетата, 37 отсто го поддржуваат заладувањето на дипломатските врски со нациите што ја признаваат независноста за Косово без одобрение од ОН.
Анкетата опфати 1,632 луѓе.
