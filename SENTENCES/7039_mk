22/09/2012
Линда Карадаку за Southeast European Times во Приштина -- 22.09.12
Косовската полиција во септември уапси петмина граѓани, под обвинение за организиран криминал и фалсификување на американската валута.
Тие конфискувале скоро еден милион американски долари во фалсификувани банкноти.
Полицијата ги пронајде парите скриени во куќа во Гњилане, додека опремата за производство на фалсификатите беше во Приштина.
„Во земјите каде што фалсификуваните пари се мала количина во однос на парите во оптек, тоа не претставува макроекономски ризик, но нивните микроекономски последици може да бидат големи“, рече за SETimesЈетон Бајрамај, директор на готовината и плаќањата во Косовската централна банка.
Тука влегуваат зголемувањата на цените, намалената доверба во валутата, зголемената тешкотија за вршење трансакции и вредносно ограбување на граѓаните, бидејќи тие не добиваат надоместок за конфискуваните фалсификувани пари.
Косово формираше централна комисија за анализа на фалсификуваните пари во 2009 година, која е во тесна соработка со централната банка и другите финансиски институции, полицијата и форензичките лаборатории.
„Но, оваа борба треба да биде поширока, посистематска и да ги вклучува не само надлежните власти, туку и јавноста“, рече Бајрамај.
Повеќе од 250.000 евра во вид на фалсификувани банкноти беа повлечени од оптек во Европа во првата половина од оваа година.
Со оглед на сериозноста на проблемот, Европската централна банка издаде предупредување на 16-ти јули, во кое ја советува јавноста да биде претпазлива во поглед на банкнотите што ги добива при готовинските трансакции.
Истата објави дека и понатаму највеќе се фалсификуваат банкнотите од 20 и 50 евра.
Само 2 отсто од фалсификуваните пари беа пронајдени во земјите-членки на ЕУ надвор од еврозоната, а само 0,5 отсто на други места во светот.
Повеќе од половина од околу 800.000 лажни евро банкноти што се вадат од оптек годишно, се фалсификувани во Италија, но значителни суми се наоѓаат и во Бугарија, Турција, Иран, Ирак, Колумбија и Русија, објавиThe New York Timesминатиот април.
Бугарската полиција во јуни заплени фалсификувани банкноти во вредност од 150.000 американски долари и 85.000 евра, наменети за пазарите на ЕУ.
Тие уапсија три лица во операцијата што беше спроведена во соработка со Еуропол, Американската тајна служба и шпанската полиција.
Фалсификуваните пари биле дистрибуирани во Грција, како и во други земји-членки на ЕУ.
Минатиот јули полицијата предупреди за фалсификувани банкноти пронајдени во продавниците и бензинските пумпи во вид на банкноти од 500 лека.
Континуираниот технолошки напредок во фотографијата и печатењето неверојатно ја зголеми опасноста од фалсификување пари, според Зеф Пречи, извршен директор на Албанскиот центар за економско истражување.
„За да се спречат фалсификувани пари во оптек, јавноста треба да стане свесна и да ги препознае, но и да ги врши трансакциите преку банките“, рече Пречи заSETimes.
Пречи објасни дека сериозноста на пролонгираната економска криза предизвика поголема неформалност и со тоа, прилив на криминални активности, вклучително и фалсификатот како постојана закана.
Иако фалсификувањето пари претставува глобален проблем, секоја држава треба да се бори против овој вид криминал за да спречи поголеми загуби, смета Ибрахим Реџепи, извршен директор на Косовскиот центар за стратешки и социјални истражувања.
„Фалсификувањето има влијание врз трговските односи, носи ризици за банкарскиот систем и влијае на инвестициите и економскиот развој“, рече Реџепи за SETimes.
