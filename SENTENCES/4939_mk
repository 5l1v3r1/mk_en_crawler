24/02/2010
(AФП, АП, ЦБЦ, ДПА, УПИ, ББС, РТТЊус, АКИ, Телеграф, Еуроњус, Бета, Б92, Радио Србија -- 23/02/10)
Српската полиција во вторникот (23-ти февруари) го претресе семејниот дом во Белград на поранешниот воен командант на босанските Срби Ратко Младиќ, кој се соочува со обвиненија за геноцид и други воени злосторства, подигнати од Меѓународниот кривичен трибунал за поранешна Југославија (МКТЈ).
Рацијата започна в зори, кога неколку десетици вооружени специјалци ја опколија куќата на Младиќ во населбата Баново Брдо, во главниот град, изолирајќи го целиот блок. 
Сопругата на Младиќ, Боса, и нивниот син Дарко биле, наводно, во куќата за време на претресот, кој траеше повеќе од осум часа.
Српските власти рекоа дека операцијата била дел од редовните активности на акциониот тим кој има задача да ги фати Младиќ и поранешниот бунтовнички водач на хрватските Срби Горан Хаџиќ, другиот осомничен за воени злосторства по кој сé уште трага Хашкиот трибунал. 
Се верува дека двајцата се кријат во Србија.
Властите велат дека не знаат каде се наоѓа бегалецот и дека вложуваат максимални напори за апсење и негово предавање на Трибуналот на ОН.
Потрагата во вторникот имаше за цел да се лоцира мрежата на финансиска поддршка која му помага на Младиќ да ја избегне правдата, рече српскиот обвинител за воени злосторства, Владимир Вукчевиќ, за белградската новинска агенција Бета.
„Целта [на операцијата] е да се пресечат финансиските канали и поддршката ... 
за Младиќ, евентуално да се најдат докази за ова и документи кои се интересни за нас“, рече тој.
Светозар Вујачиќ, адвокатот на Младиќ, за Б92 изјави дека „голем број цедеа, касети и организациски книги, како и одредена количина пари“ беа конфискувани за време на рацијата. 
Сепак, тој ги негираше претходните извештаи на медиумите дека полицијата запленила најмалку 70.000 евра готовина во куќата, инсистирајќи на тоа дека се работи за „многу помала сума“.
Младиќ, кој беше обвинет од Трибуналот пред околу 15 години, живееше слободно во Белград под заштита на српските националисти до почетокот на 2006 година, кога исчезна. 
Тој се соочува со обвинение од 15 точки за редица воени злосторства, вклучително и геноцид во врска со неговата улога во масакрот во Сребреница во 1995 година.
Во јули 2004 година обвинителите на ОН подигнаа обвинение против Хаџиќ од 14 точки за воени злосторства, во врска со неговото наводно учество во прогонот, убиствата, тортурата, нехуманите дејства и другите злосторства извршени врз Хрватите и другото несрпско население за време на војната во периодот 1991-1995 година во Хрватска. 
Тој исчезна од домот во Нови Сад три дена пред да се обелодени обвинението, кога српските власти требаа да го уапсат.
Целосната соработка со Хашкиот трибунал, вклучително и апсењето на обвинетите воени злосторници, претставува клучен услов за балканските држави кои се надеваат дека ќе пристапат во ЕУ.
Блокот од 27 држави јасно й стави до знаење на Србија, која ја поднесе својата официјална апликација за членство во декември, дека мора да го фати Младиќ за да може да се придвижи напред во процесот на пристапувањето.
Последната јавно објавена операција за фаќање на поранешниот воен шеф на босанските Срби, беше спроведена во Нови Сад минатиот октомври, додека последниот пат неговиот дом во Баново Брдо беше претресен во декември 2008 година.
Директорот на српската Агенција за воена безбедност, Светко Коваќ, во вторникот во парламентот рече дека нема „информации кои би посочувале дека некој обвинет на МКТЈ се крие во касарните на војската, ниту пак дека припадник на армијата или Министерството за одбрана им помага во криењето“.
