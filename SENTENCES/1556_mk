21/05/2010
Претставниците на Хилтон хотелс корпорејшн и црногорското претпријатие Нормал турс потпишаа договор за отворање хотел во Подгорица, објавија медиумите во четвртокот (20-ти мај).
Изградбата ќе почне во февруари 2011 година, и хотелот со пет ѕвездички би требало да биде завршен за две години.
Aлбанската влада во средата (19-ти мај) се согласи да му плати 11 милиони евра казна на американското претпријатие Џенерал електрик (ЏЕ) по повлекувањето од договорот за железничка пруга.
Договорот од 75 милиони евра за делот од 38 километри од Тирана за Драч, беше потпишан од поранешната влада предводена од социјалистите без парламентарно одобрување.
ЏЕ го изнесе случајот пред Меѓународниот суд на арбитража во Рим и победи.
Најголемото грчко градежно претпријатие Актор поднесе најниска понуда за изградба на третиот сегмент од Тракискиот автопат, објавија медиумите во Атина во средата (19-ти мај).
Актор понуди да изгради еден сегмент од 35,6 километри за 57,1 милион евра, скоро половина од буџетот што беше определен за проектот.
Изградбата е закажана да започне во јули ако не биде поднесена жалба.
Истанбул ќе биде домаќин на турско-францускиот форум следниот месец.
Настанот, закажан од 12-ти до 14-ти јуни, се очекува да привлече околу 200 членови на бизнис заедницата од двете земји.
Околу 85% од сите Романци кои живеат во урбаните области имаат банкарски картички, но само 31 отсто ги користат најмалку еднаш неделно, според Романското здружение на електронски плаќања.
Студијата покажа дека 16 отсто од испитаниците ги користат картичките во интервали подолги од три месеци, додека 10 отсто ги користат два или трипати неделно.
Србијa е можно да учествува во изградбата на нуклеарната централа Белене во Бугаријa, потврди министерот за енергија, Петар Скундриќ, во средата (19-ти мај).
Тој рече дека во тек се разговори во врска со финансиската поддршка за Србија во овој проект.
Изградбата на оваа втора нуклеарна централа во Бугарија се очекува да чини неколку милијарди евра.
ММФ не го заврши вториот преглед на својот стенд-бај аранжман со Босна и Херцеговинa, во висина од 1,2 милијарди евра, според изјавата објавена на веб-страницата на Фондот во вторникот (18-ти мај).
Разговорите со властите во врска со реформите потребни за доделување на следната транша од 40 милиони евра ќе продолжат наскоро, рече ММФ, предупредувајќи за можен ќор-сокак во реформите пред општите избори во октомври.
Француско-турски конзорциум победи на тендерот за приштинскиот Меѓународен аеродром, објавија властите на 14-ти мај.
Аеродромот Де Лион/ЛИМАК ќе управува со аеродромот во текот на следните 20 години, ветувајќи дека ќе инвестира 100 милиони евра во истиот.
Конзорциумот се очекува да додаде нов патнички терминал во објектот, кој опслужува просечно 1,2 милиони патници годишно.
(Разни извори -- 14/05/10-21/05/10)
