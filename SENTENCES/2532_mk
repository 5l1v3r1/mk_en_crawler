21/09/2005
(AП, ВОА -- 19/09/05 - 20/09/05;
американско Министерство за финансии - 19/09/05)
Албанската опозициска Социјалистичка партија (СП) во вторникот (20-ти септември) објави дека ќе побара истрага за тоа како илјадници странци -- вклучувајќи и луѓе наводно поврзани со Осама бин Ладен -- можеле да добијат албанско државјанство во текот на изминативе 13 години.
„Нашата партија ќе побара од [претседателот Алфред Мојсиу] да започне истрага со цел да се провери како им било доделувано албанското државјанство на околу 12.000 странски државјани -- претежно косовски Албанци -- но, исто така, и на некои Арапи, од 1992 година досега“, АП ја цитира изјавата на пратеникот на СП Ерјон Браче од вторникот.
Оваа одлука на партијата уследи по иницијативата на американското Министерство за финансии да го изолира финансиски Абдул Латиф Салех -- кој се смета за поддржувач на Бин Ладен и неговата терористичка мрежа Ал каеда -- кој има двојно, јорданско и албанско државјанство.
Според Министерството за финансии Салех е тесно поврзан со голем број невладини организации во Албанија, вклучувајќи ја и египетската Исламски џихад -- терористичка организација поврзана со Ал каеда, и добил 600.000 американски долари од Бин Ладен за формирање на екстремистички групи во Албанија.
Салех формирал албанска џихад организација, финансирана од страна на фондацијата „Ал Харамаин“ -- невладина организација поврзана со Ал каеда.
„Мисијата на оваа албанска џихад група била да ја дестабилизира внатрешната ситуација во Албанија со поттикнување на конфликт помеѓу различни верски групи во земјата“, се вели во соопштението на Министерството за одбрана.
„Ал Харамаин регрутирал членови од оваа организација, за кои Салех директно помагал во проверката.“
Салех се вели дека е поврзан со Саудиецот Јасин Кади, бизнисмен прогласен за специјален глобален терорист од страна на американското Министерство за финансии во октомври 2001 година.
Според министерството, Кади активно обезбедувал финансиски средства за џихад групата на Салех.
Тие двајцата, наводно, формирале неколку заеднички бизнис партнерства, вклучувајќи и бизнис на трговија со шеќер, медицинско претпријатие и градежно претпријатие.
„Салех беше главен менаџер на сите бизниси на Кади во Албанија и, наводно, поседува 10 отсто од инвестициите на групата Кади во Албанија“, вели Министерството за финансии.
Според изјавата Салех бил протеран од Албанија во 1999 година под сомение за тероризам.
Неговото последно познато престојувалиште се Обединетите арапски емирати.
Во 1998 година шест лица се уапсени во Албанија, од кои двајца на крајот биле судени и егзекутирани во Египет како извршители на терористички напади, како што објави Министерството за финансии.
„При нивното сведочење тие рекле дека Салех бил тој кој им помогнал да дојдат во Албанија“ и го идентификувале како „некој кој им помогнал на секаков можен начин, почнувајќи со пречекот на аеродром“.
Според АП, комисијата на Советот за безбедност на ОН задолжена за антитерористички санкции против Ал каеда и за припадниците на поранешниот авганистански талибански режим во петокот го доделе Салех на својата листа на санкции, како соработник на мрежата на Ал каеда.
Од сите 191 земја-членка на ОН е побарано да воведат забрани за патување и ембарго за оружјето, како и да ги замрзнат финансиските средства на сите оние на листата, која сега вклучува 329 поединци и 119 групи или „ентитети“.
