18/11/2010
ВАШИНГТОН, САД -- Нападите и дискриминацијата заснована на верскиот идентитет продолжуваат на Балканот, но поради меѓусебната поврзаност на етничката припадност и религијата тешко е да се одреди мотивот за овие дејства, објави Стејт департментот во својот годишен Меѓународен извештај за верските слободи, објавен во средата (17-ти ноември). 
Во делот за Албанија, документот ја поздравува верската толеранција во земјата, но истовремено го истакнува недостатокот на дејствување во случаите кои го вклучуваат конфискувањето имот од страна на поранешниот комунистички режим. 
Легислативата во Босна и Херцеговина (БиХ) генерално обезбедува верска слобода, но дискриминацијата на верските малцинства постои речиси во сите делови на земјата, посочува документот. 
Во Црна Гора, односите меѓу најголемите верски групи се генерално добри, со исклучок на долготрајните тензии меѓу Српската православна црква и Црногорската православна црква.
Во Хрватска има инциденти на вандализам и закани засновани на верската припадност, особено во областите што беа зафатени од војната. 
Во Косово, верската слобода е загарантирана со уставот, но и понатаму има проблеми, како на пример наводните закани против Српската православна црква и нејзиниот имот. 
Властите во Македонија генерално ја почитуваат верската слобода во практика, но некои заедници се соочуваат со тешкотии во добивањето законски статус.
Верската слобода во Бугарија генерално се почитува, според Стејт департментот, но владата не е проактивна во спречувањето на некои случаи на очигледно насилство. 
Грција, исто така, генерално ги почитува верските слободи, со исклучок на некои случаи на инциденти кои вклучувале муслимани и вандализам врз џамиите. 
Одредено подобрување, исто така, е забележано и во Романија, каде што малцинските верски групи се жалеле поретко отколку во претходните години дека владините претставници од пониско ниво ги попречуваат нивните напори за придобивање следбеници и се мешале во другите верски активности.
Дискриминација против одредени верски групи постои и во Србија, предупредува извештајот. 
Турција, пак, е меѓу земјите каде што верската слобода се чини оти се подобрува. 
Некои ограничувања, сепак, остануваат, како што е тековната забрана на муслиманското верско изразување во владините канцеларии и државните институции. 
Не се споменува поголема загриженост ниту во врска со Кипар. 
(Веб-страница на Стејт департментот, Радио Слободна Европа, МИА, ВоА, ББС, Топ ченал, Телеграфи - 17/11/10)
