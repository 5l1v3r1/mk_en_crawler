28/02/2008
(AФП, АП, БТА, СНА, БНН, Бета, Пактот за стабилност за Југоисточна Европа, бугарско Министерство за надворешни работи - 27/02/08)
Скоро девет години по создавањето, Пактот за стабилност за Југоисточна Европа беше трансформиран во Регионален совет за соработка (РСС), за време на состанокот на министрите за надворешни работи на Процесот за соработка во Југоисточна Европа (СЕЕЦП), во средата (27-ми февруари) во Софија.
На иницијатива на ЕУ, Пактот за стабилност беше формиран во јуни 1999 година, со цел зајакнување на напорите на земјите од Југоисточна Европа (ЈИЕ) во промовирањето на мирот, демократијата и економскиот просперитет, веднаш по косовскиот конфликт.
Надоврзувајќи се на постигнувањата на Пактот, РСС има за цел да го поттикне понатамошниот напредок во различни области на соработка, истовремено продолжувајќи да обезбедува платформа за европската и евроатланската интеграција на земјите од ЈИЕ.
Заедничката декларација усвоена во средата ги набројува сите земји на ЈИЕ, многу други европски земји, Канада, Соединетите Држави и клучните меѓународни организации -- вклучително и ОН, ЕУ, УНДП и Светската банка -- како учеснички во новата иницијатива.
Хидајет Бишчевиќ од Хрватска е назначен за генерален секретар на РСС, кој има седиште во Сараево и ќе има канцеларија за врски во Брисел.
„Иднината на регионалната соработка во Југоисточна Европа започнува тука, денес“, рече специјалниот координатор на Пактот за стабилност, Ерхард Бусек, на отворањето на состанокот.
„Флексибилноста, прилагодливоста, истрајноста и упорноста, беа постојани карактеристики на пристапот и успехот на Пактот за стабилност.
Затоа, јас ве охрабрувам да бидете истрајни и упорни во вашите напори на патот на соработката и интеграцијата.“
Форумот, кој се одржа десет дена по прогласувањето независност на Косово, беше прв на кој учествуваа претставници на Белград и Приштина.
Српскиот министер за надворешни работи, Вук Јеремиќ, го повтори противењето на Белград на отцепувањето на Косово.
Уверувајќи ги учесниците дека Белград „нема намера да ја опструира важната работа“ на РСС, тој истовремено истакна дека „минималниот услов“ за Србија да продолжи да оди напред е „одржување на процедуралното статус кво“.
Како и на претходните состаноци на Пактот за стабилност, Косово беше претставено од претставници на УНМИК.
Неговата делегација вклучуваше тројца членови на администрацијата на ОН, како и претседателот на Косовската стопанска комора, Бесим Беќај, кој е, исто така, задолжен за регионалната соработка.
„Ние ја третираме Србија како соседна земја“, изјави Беќај за АФП на маргините од состанокот.
„За многу брзо време нашиот претседател и премиер ќе испратат писмо до владата на Србија за признавање и од нивна страна.“
Според Беќај, што побргу Белград „стане реален во својот пристап“ за прашањето на статусот на Косово, толку подобро тоа ќе биде како за Србија, така и за регионот.
Во своето обраќање на состанокот, словенечкиот министер за надворешни работи, Димитриј Рупел, чија земја претседава со ЕУ, ги повика земјите на ЈИЕ да „гледаат кон иднината“, наместо да се навраќаат на настаните од минатото.
Бугарскиот министер за надворешни работи, Ивајло Калфин, чија земја моментно е претседавач на СЕЕЦП, го повтори повикот на Рупел за взаемна поддршка.
