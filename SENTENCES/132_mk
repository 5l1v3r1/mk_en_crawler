15/01/2007
Од Антонела Архин за Southeast European Times – 15/01/07
Производството на прехранбени производи и земјоделството имаат значајна улога во економијата на Црна Гора, каде примарниот сектор сам опфаќа 10 отсто од вкупниот БДП.
Но, владината анализа покажува дека црногорското земјоделство се карактеризира со релативно ниска ценовна конкурентност -- многу производи се поскапи отколку во Европа.
Бидејќи Црна Гора се подготвува за европскиот -- а, на крајот и за глобалниот -- пазар, проблемот ќе стане покритичен.
Веднаш откако Црна Гора се отцепи од државната унија со Србија, владата усвои стратегија за рурален развој и земјоделство, со цел да ја усклади политиката, законите и уставната рамка со условите од Заедничката земјоделска политика на ЕУ.
Зголемувањето на конкурентноста е една од главните цели.
Општо земено, црногорските производи можат да се групираат во три групи.
Први се оние кои се поскапи за производство отколку во повеќето европски земји и заради тоа се помалку конкурентни.
Во оваа група спаѓаат компирот, млекото и млечните производи, овошјето, живината и свинското месо.
Втори се оние кои се значително поевтини за производство и заради тоа се и поконкурентни.
Во оваа група спаѓаат тутунот и јагнешкото месо.
На крајот, некои производи се некаде измеѓу -- или во одредени случаи, нивото на цената тешко може да се одреди.
Една област во која Црногорците имаа оосбена предност е производството на домати.
Цената на црногорските домати е ниска споредено со ЕУ, па дури и со земјите како Грција, Италија и Португалија, кои имаа релативно погодни услови.
Долгорочно, технолошкиот напредок, поголемото производство и подобрата организација ќе бидат клучни фактори за да се остане конкурентен.
Цената на јагнешкото производство -- со исклучок на телешкото месо -- во последно време опаѓа.
Цените се особено ниски во споредба со медитеранските земји со слични услови -- Кипар, Франција, Грција, Италија, Португалија и Шпанија.
Во Франција има голема побарувачка за јагнешко месо по глава на жител и релативно високи цени на домашното производство, така Црна Гора теоретски има добри шанси за извезување на јагнешко месо таму.
Меѓутоа, во моментов земјата не е во состојба да ги претвори овие изгледи во реалност.
Пазарната инфраструктура и понатаму е неразвиена.
Производството не е добро организирано, кланиците не ги задоволуваат хигиенските стандарди, а извозниците немаат доволно меѓународно искуство.
Парадоксално, иако производството на јагнешко месо би можело да биде најконкурентна индустрија во Црна Гора, му се заканува рецесија.
Наместо да ги извезуваат своите производи во Европа, Црногорците би можеле да се најдат во ситуација да увезуваат јагнешко месо од Австралија и Нов Зеланд.
Потребни се значителни инвестиции во оваа индустрија за да може нејзиниот потенцијал -- кој е доста голем -- да биде остварен.
Тутунската е уште една индустрија каде Црна Гора е конкурентна.
Цените се пониски отколку во ЕУ, но иднината на овој сектор е неизвесна.
Анализите покажаа дека производството на тутун во цела Европа се обидува да држи чекор со другите делови од светот.
За неколку други индустрии -- каде производствените трошоци се или исти или поголеми отколку во ЕУ -- перспективата е загрижувачка.
На пример, производството на житарици во Црна Гора е во постојано опаѓање.
Пазарот е практично отворен, а заштитните тарифи се многу мали.
Без буџетска помош за црногорските произведители, овој сектор тешко ќе може да одржи чекор со европската конкуренција.
Цената на овошјето во Црна Гора е висока.
Пазарот сеуште не е погоден од силна конкуренција заради недоволно развиената тровија.
Но, ова сигурно ќе се промени во иднина.
Покрај погодните природни ресурси и услови, на Црна Гора ќе и бидат потребни многу инвестиции во технологијата и организацијата, како и зголемување на производството со цел овој сектор да стане поконкурентен.
Цената на млекото во Црна Гора полека опаѓа, достигнувајќи ја просечната цена на млекото во земјите-членки на ЕУ.
Но, во исто време квалитетот на млекото е послаб.
Малите млекари тешко ќе можат да држат чекор со високите европски хигиенски стандарди и на тој начин можностите за извоз се ограничени.
Со отворањето на пазарот и развојот на трговија помеѓу млекарите, тие ќе бидат под голем притисок да останат во бизнис.
Опстанокот зависи од напредокот во технологијата, структурата и организацијата.
Општо земено, Црна Гора има значителен производствен потенцијал.
Земјоделските области во Црна Гора опфаќаат 38 отсто од вкупната површина на земјата.
По глава на жител, Црна Гора има околу 0,84 хектари земјоделско земјиште -- една од највисоките стапки во Европа.
Сепак, пасиштата провладуваат и не се соодветно искористени.
Ораниците, овоштарниците и лозјата опфаќаат само 12 отсто од вкупното земјоделско земјиште.
Покрај тоа, традиционалните директни продажби на зелените пазари и понатаму доминираат, а користа од производството за комерцијалниот пазар е во голем дел занемарена.
Преку стратегијата за земјоделски и рурален развој -- подготвена со техничка помош од Европската агенција за реконструкција -- владата се надева да ги надмине недостатоците на земјоделството во кое доминираат мали сопственици со цел да се натпреварува со увозот на се повеќе либерализираниот регионален пазар, а истовремено да ги задоволи највисоките стандарди на ЕУ во однос на исправноста на прехрамбените производи.
Остварувањето на оваа цел ќе биде клучен фактор за создавање можности за профит за руралното население, на тој начин запирајќи го трендот за рурална депопулација во Црна Гора.
