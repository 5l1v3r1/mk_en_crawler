01/12/2004
(Разни извори -- 24/11/04 – 01/12/04)
Aлбанија го прослави Денот на независноста и Денот на ослободувањето на 28-ми и 29-ти ноември. 
За одбележувањето на 60-тата годишнина од ослободувањето од германската окупација за време на Втората светска војна, Палатата на бригадите - изградена кон крајот на владеењето на кралот Зог - беше отворена за посетителите.
***
Бугарската двојка во уметничко лизгање, Албена Денкова и Максим Стависки, светски и европски добитници на сребрениот медал во 2003 година, го освоија златниот медал на меѓународниот натпревар во уметничко лизгање во Гелсенкирхен, во Германија, минатата недела. 
Бугарите освоија вкупно 167,28 поени и беа први во програмата на оригинален танц и слободен танц.
***
Од 19-ти до 28-ми ноември во Солун во Грција се одржа 45-тиот Меѓународен солунски филмски фестивал. 
Филмот на иранскиот режисер Мохсен Амирусефи „Горчлив сон“ ја освои наградата за најдобар филм и наградата на јавноста, додека филмот на руската режисерка Марина Разбезкина „Време за жетва“ ја освои специјалната награда на жирито. 
На фестивалот се натпреваруваа четириесет филмови од Европа, Азија, САД и Латинска Америка.
***
Два филма од Југоисточна Европа ги освоија наградите на овогодинешниот меѓународен филмски фестивал во Манхајм-Хајделберг, Германија. 
„Мила од Марс“ во режија на Бугарката Зорница Софија, освои две награди - наградата Rainer Werner Fassbinder и наградата на Вселенското жири. 
Филмот на Српскиот режисер Срѓан Кољевиќ „Црвено обоен сив камион“ ја освои Наградата на публиката, наградата на Германските кинематографи и наградата за комедија.
***
На 29-ти ноември во Tурција започнаа Деновите на културата на Босна и Херцеговина. 
Еднонеделната програма вклучува уметнички изложби, театарски и оперски претстави, филмска панорама и презентации на околу 180 современи автори.
***
Овогодинешните Тузлански денови на меѓународниот театар беа затворени на 26-ти ноември во Тузла, Босна и Херцеговина (БиХ). 
Десетдневниот фестивал привлече театарски трупи од БиХ, Хрватска и Србија и Црна Гора.
***
Изложбата на учесниците на деветтата Меѓународна керамичка работилница Злакуса 2004 започна во српскиот град Ужице минатата недела. 
Учествуваа повеќе од 145 уметници од 14 земји.
***
Во Музејот на Македонија во Скопје на 30-ти ноември беше отворена изложбата на фотографии за традиционалниот македонски празник на жртвата - Курбан. 
Според организаторите, настанот понуди преглед на еден од најзначајните традиционални обичаи во земјата. 
Прикажани се делата на шеесетидвајца фотографи, на кои е прикажано како се прославува празникот во различни делови од земјата.
