06/06/2011
Од Алакбар Рауфоглу за Southeast European Times -- 06/06/11
Министрите за енергија на шесте европски земји и Комесарот за енергија на ЕУ, се очекува да се состанат во Турција в среда (8-ми јуни), и да потпишат договор за поддршка на проектот за гасоводот Набуко, со цел носење гас од Азија за Европа и намалување на енергетската зависност од Русија.
Министерот за енергија, Танер Јилдиз, кој е исто така клучен кандидат за владејачката Партија на правдата и развојот (АКП) на престојните избори, ќе биде домаќин на церемонијата во неговиот роден град во централна Анатолија, Кајсери.
Анкара сака да постигне договор за поддршка пред изборите на 12-ти јуни.
Многу водачи на АКП сметаат дека одложувањето на Набуко може да ја поттикне Русија да ги забрза договорите и партнерите за нејзиниот ривалски гасовод Јужен тек.
„Турција сака да стане клучна земја во регионот и ние сме подготвени за секакви напори со цел да се реализира овој проект“, рече Махмут Мучахит Финдилки, пратеник на АКП и заменик-претседател на парламентарната Комисија за енергија, додавајќи дека Набуко е од голема важност за Анкара и нејзините европски партнери.
„Ако состанокот во Кајсери биде успешен, сите ќе имаат корист од тоа“, рече тој за SETimes.
„Турција, како најдобра опција за пренесување ирачка и кавкаска нафта и гас, може да ги доведе сите земји до заклучок дека тоа ќе биде профитабилно за сите“, додаде Финдикли.
Но, некои аналитичари за енергија и политичари не се толку оптимисти.
Тачидар Сејхан, член на истата парламентарна комисија од Републиканската народна партија (ЦХП), вели дека Набуко е „мртов проект“ за Турција и дека „Анкара нема корист од истиот“.
„Нашата улога во овој делумен проект е ограничена на пренос на гас;
ние дури не добиваме ни пристап“, рече тој за SETimes.
АКП едноставно го користи Набуко „за изборна кампања“, додаде тој.
Мете Гокнел, поранешен директор на државното нафтено претпријатие во Турција, БОТАС, искажа друга загриженост.
„Плановите на ЕУ за отпочнување со изградба на гасоводот се одложени уште една година, до 2013 година, бидејќи конзорциумот нема договори за дотур на гас“, рече тој за SETimes.
Во сегашните околности, рече тој, не е јасно зошто министрите на ЕУ не се поканети во Кајсери.
„Никогаш не сум чул за договор за поддршка во некој меѓународен проект за гасовод“, рече тој.
Гокнел рече дека се прашува зошто состанокот се одржува во Кајсери наместо во главниот град, Анкара, „или барем во Истанбул“.
„Исто така, не е јасно под кои околности потенцијалните снабдувачи на гас -- Азербејџан и Ирак -- ќе учествуваат во проектот“, додаде тој.
Сепак, според Финдикли, состанокот ќе испрати важна порака.
Неговата цел, рече тој, е да му покаже на целиот свет дека Набуко има политичка поддршка и дека проектот ќе биде реализиран порано или подоцна.
Откако ќе биде комплетиран, Набуко ќе пренесува околу 31 милијарди кубни метри природен гас годишно од Блискиот Исток и Каспискиот Басен до Европа преку Бугарија, Романија и Унгарија, до центар надвор од Виена.
