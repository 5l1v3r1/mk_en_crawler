21/02/2005
Од Антонио Прленда за Southeast European Times во Сараево – 21/02/05
Воениот експерт Џејмс Локер неодамна се повлече од функцијата меѓународен копретседател на Комисијата за реформи во одбраната (КРО), одговорна за воените реформи во Босна и Херцеговина (БиХ). 
Почнувајќи од крајот од минатата година, одговорноста за водење на работата на КРО беше префрлена на новата команда на НАТО во Сараево, а местото на Локер го презеде американскиот дипломат Рафи Грегориан. 
Подготвувајќи се да замине од БиХ, Локер одговори на некои прашања за Southeast European Times.
Southeast European Times: Очекувате ли некакви промени во работата на КРО по вклучувањето на командата на НАТО во Сараево?
Џејмс Локер: Не очекувам промена во начинот на работа на КРО. 
Но, очекувам процесот на реформи во одбраната да биде забрзан годинава поради неколку причини. 
Една е тоа што најтешките прашања се зад нас. 
Треба да се посветиме на реформи во воената разузнавачка служба, реформи во кадровската служба и формирање на заеднички кадровски систем. 
Но, институциите на државно ниво ќе бидат целосно формирани. 
Наскоро ќе бидеме блиску до целосно екипирање на министерството за одбрана, заедничкиот штаб и оперативната команда. 
Така ќе го имаме сиот потребен потенцијал за подготвување на земјата за дополнителни реформи. 
Покрај тоа, НАТО ќе обезбеди повеќе средства за помош за КРО. 
Тие ќе посветат поголем дел од командата на НАТО во Сараево, можеби околу 30 луѓе, да работат заедно со КРО.
SE Times: Кој беше најтешкиот дел од процесот на реформи во одбраната во БиХ досега?
Локер: Најтешката работа беше завршена во 2003 година, кога разгледувавме амандмани на уставот и разни закони и кога го пишувавме државниот закон за одбрана. 
Потоа ја развивме идејата. 
Ова беше најтешкото поглавје.
SE Times: Зошто е толку тешко да се пополни Министерството за одбрана во БиХ со најмалку 65 отсто кадар?
Локер: Мислам дека тоа е искуство кое го видовме во сите министерства на државно ниво. 
Постојат многу технички пречки кои треба да се надминат, како што е Правилникот или префрлувањето на луѓето од институцииите на ентитетот во оние на државно ниво. 
Посакувам ова да беше сторено побрзо, така што ќе ги имавме одбраната, зедничкиот штаб и оперативната команда со повеќе луѓе, така што тие ќе можеа да работат повеќе и да напредуваат во процесот на реформи во одбраната.
SE Times: Која е најголемата корист од процесот на реформи во одбраната?
Локер: Мислам дека најголемата корист е зголемената безбедност во БиХ. 
Сега има само една институција за безбедност. 
Министерствата за безбедност на ентитетот работат за државниот министер за одбрана. 
Има само една војска во БиХ. 
Мислам дека ова извонредно ја подобрува стабилноста и безбедноста. 
Ова, исто така, се повеќе ја приближува БиХ кон програмата Партнерство за мир (ПзМ) и кон соработка со НАТО. 
Исто така, намален е товарот на средствата на БиХ: намалување од 40 отсто на активните сили, намалување на резервните сили, намалување на бројот на регрути на половина. 
Исто така, предложено е дополнително намлаување годинава. 
Сето ова е еден голем плус.
SE Times: Колку се подобрени вооружените сили на БиХ во споредба со годините веднаш по конфликтот?
Локер: Војската во БиХ е значително помала отклку по војната. 
И буџетот не беше доволно голем за бројот на ангажираната војска, па поголемиот дел од парите отиде за персонал. 
Мислам дека минатата година околу 90 отсто од воениот буџет на Федерацијата БиХ и Република Српска беа потрошени на персонал. 
Така скоро и да немаше пари за обука, одржување на опремата или за спроведување на операции за подобрување на потенцијалот.
Во исто време, БиХ сега има подобра демократска контрола врз вооружените сили, Покрај тоа, безбедносната ситуација во БиХ и во регионот значително се промени. 
Повеќе ги нема заканите кои постоеа во минатото. 
А, БиХ се приближува кон тоа да стане дел од колективните безбедносни договори. 
БиХ сака да стане член на ПзМ. 
Таа веќе ужива одредени бенефиции на ПзМ, со тоа што и беше дозволено да учествува во многу активности на земјите од ПзМ. 
Приклучувањето кон ПзМ и приближувањето кон НАТО значи вистинска безбедност за БиХ. 
И јасно е дека помала армија е се што и треба на БиХ. 
Но, таа треба да биде професионална армија. 
Таа треба да има стручност за да работи со НАТО и со земјите од ПзМ.
SE Times: Дали војската на БиХ е способна да ги исполни своите три основни мисии -- да го заштити територијалниот интегритет и суверенитет на БиХ, да учествува во мировните операции на ОН и да ги поддржи локалните власти во хуманитарна помош во случај на природна катастрофа?
Локер: Мислам дека зачувувањето на територијалниот интегритет на БиХ и помошта при природни катастрофи се задачите за кои војската е најподготвена, бидејќи тоа се актуелни мисии. 
Мисијата да учествува во мировни операции е нова мисија за БиХ. 
Таа ќе бара ангажирање на други дестинации и работа со НАТО или во рамките на други системи и командни договори. 
А, за тоа е потребно работа. 
Тука е единицата за Експлозивна артилерија (ЕА) која ќе оди во Ирак. 
Тоа ќе биде почеток.
SE Times: Очекувате ли ЕА единицата на БиХ да биде способна за задачата кога ќе биде ангажирана во Ирак?
Локер: Сигурен сум дека ќе биде! 
Беа направени многу одлучни напори за подготовка на единицата и таа ја има потребната поддршка. 
Поголемиот дел од работата беше направена билатерално од БиХ и Соединетите Американски Држави.
SE Times: Кој е најтешкиот предизвик со кој се соочува естаблишментот за одбрана на БиХ на патот кон членство во ПзМ?
Локер: Прашањата поврзани со буџетот ќе бидат предизвик, затоа што ќе продолжи притисокот за намалување на буџетот за одбраната. 
Нема доволно средства. 
Како да се професионализира армијата, а притоа да се продолжи со скратување на буџетот за одбраната ќе биде најголемиот проблем.
