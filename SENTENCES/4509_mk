25/02/2009
Од Марина Стојановска за Southeast European Times во Скопје -- 25/02/09
Македонија ќе се претстави со младешки, енергичен имиџ на овогодинешниот евровизиски натпревар.
Земјата ќе ја претставува Некс тајм, рок-група предводена од Мартин и Стефан Филиповски.
Браќата близнаци ја победија популарната поп-пејачка Калиопи на македонскиот избор, кој се одржа од 19-ти до 21-ви февруари.
Дуетот на Калиопи со фолк-легендата Наум Петрески не беше доволен за да й донесе победа, и на крајот победата ја однесоа младите рокери и нивната песна „Нешто што ќе остане“ Something That Will Stay -- за еден бод.
Според правилата на фестивалот, Калиопи и Петрески ќе учествуваат на фестивалот Сунчане скале, кој се одржува секој јуни во Црна Гора.
Победничката песна е дело на композиторите Јован Јованов и Дамјан Лазаров, додека автор на текстот е Елвир Мекиќ.
Ова нема да биде прво учество на Јованов на Евровизија:
починатиот балкански поп-идол Тоше Проески ја изведе неговата песна „Лајв“ на изборот во 2004 година.
„Се чувствуваме феноменално“, рече Стефан Филиповски по објавувањето на резултатите.
„Сакаме да им се заблагодариме на сите што гласаа за нас, бидејќи без публиката не е можно да се напишат песни или да се победи на натпреварот.“
„На овој натпревар дојдовме подготвени и така ќе заминеме и во Русија.
Ќе сториме сé за да не го разочараме овој народ и оваа држава“, рече неговиот брат близнак, Мартин.
Во текот на изминатите години Македонија испрати многу свои познати пејачи на Евровизија, меѓу кои и Владо Јаневски, Каролина Гочева и Проески.
Но, никој не успеа да се врати дома со главната награда.
Минатогодишните македонски учесници -- триото на Тамара Тодевска, Раде Врчаковски и Адријан Гаџа -- не успеаја да влезат во финалето.
Оваа година селекцијата се одржа за време на Скопскиот музички фестивал.
Иако беше успешен, македонскиот избор го наруши смртта на една 24-годишна девојка во публиката.
Ивана Митреска, која го следеше натпреварот со своите пријатели, почина од инфаркт.
Групата беше таму да ја поддржи учесничката Емилија Гиговска.
