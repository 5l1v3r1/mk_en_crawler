13/06/2011
Од Алакбар Рауфоглу за Southeast European Times -- 13.06.11
По затворањето на гласачките места, Партијата на правдата и развојот (АКП) на премиерот Реџеп Тајип Ердоган освои 49,9 отсто од гласовите или 326 од 550 места во парламентот. 
Иако АКП го зголеми процентот на своите гласови за скоро 4 отсто од изборите во 2007 година, поради парламентарната аритметика АКП изгуби 15 места, поради што не го достигна „супер мнозинството“ од 330 гласови, кое ќе й овозможеше на партијата да изгласа уставни измени и да ги прати на референдум за конечна одлука.
Подобрувајќи ја својата позиција, Републиканската народна партија (ЦХП) заврши на второто место со 26 отсто од гласовите или 135 места, или 23 места повеќе од минатиот пат. 
Партијата на националистичка акција (МХП) освои 13 отсто од гласовите, односно 54 места, што е намалување за 17 места, навидум без да претрпи штета од секс-скандалите кои доведоа до оставка на десет високи партиски членови.
Друг голем победник беше прокурдската Партија на мирот и демократијата (БДП), која освои дополнителни десет места во парламентот. 
БДП може да очекува 35 пратеници во новиот парламент, според предвидувањата.
Во финалните анализи, АКП ја покажа својата континуирана популарност, но на некој начин вистински победници се ЦХП и БДП, кои успеаја значително да ги зголемат своите бројки во парламентот.
Од преку 50 милиони гласачи со право на глас, околу две третини од населението, 84,5 отсто излегоа на гласање.
Говорејќи на победничкиот митинг во Анкара, Ердоган вети „понизност“ и соработка со политичките противници. 
„Среќни сме по освојувањето еден од секои два гласа во земјата“, рече тој. 
„За турската нација, без оглед дали сте гласале за АКП или не, висински победник на изборите во 2011 година е Турција.“
Во врска со планираниот нов устав, тој рече: „Ќе се обратиме до опозицијата. 
Ќе се консултираме со медиумите и академиците за изнаоѓање консензус. 
Нема да ги затвориме нашите врати во врска со уставот, само затоа што не освоивме 330 места“.
Ахмет Едип Угур, заменик на Ердоган, смета дека „турските граѓани сакаат да ја водиме земјата кон демократија, модерен устав, и покрај сите хендикепи“. 
Во врска со важното прашање на уставот, Угур потсети дека опозициските партии, исто така, ветија модерен устав за време на изборите, „така што тие сега мора да ги следат своите зборови“.
„Пораката [на гласачите] стигна до примателот, и ние ќе се бориме за волјата на народот“, рече тој за SETimes.
Сепак, противниците изразија скептицизам во врска со подготвеноста на Ердоган и АКП за компромис.
„АКП мора да ја докаже својата искреност“, рече за SETimes Фарук Логоглу, советник на претседателот на ЦХП, додавајќи дека ЦХП го почитува демократскиот исход на изборите.
„Му посакуваме успех на АКП, но тие мора да запомнат дека сега има посилна главна опизициска партија“, рече Логоглу, додавајќи „Ќе сториме сé што можеме за Турција да не скршне од патот на демократијата“.
Логоглу вели дека главен приоритет на опозицијата во парламентот ќе биде зачувувањето на човековите права, слободите и демократијата. 
Што се однесува до новиот устав, тој вели дека иако е во интерес на сите партии да се измени, прашањето како е најголемото прашање.
Октај Вурал, заменик-претседател на МХП, вели дека додека не го видат предлогот за новиот устав на АКП, тешко е да се каже дали може да седнат на иста маса заедно.
„Ова [новиот устав] е најчувствителното прашање за нашата партија сега“, рече тој за SETimes, додавајќи „АКП не ги објасни своите вистински приоритети и целите на ова прашање, ниту пред изборите, ниту за време на предизборната кампања“.
Меѓу најзначајните резултати на изборите -- со влијание врз изготвувањето на новиот устав и решавањето на курдското прашање -- е успехот на БДП во областите населени со Курди.
АКП и БДП се главните политички ривали во овие региони и успехот на БДП испраќа јасна порака до владата, според пратеникот на БДП, Хасип Каплан.
„Главната порака на изборите која ниту една од партиите не сака да ја признае, е дека АКП повеќе не е претставник за Курдите“, рече тој, тврдејќи дека партијата [AКП] се стопи како шеќер“.
„Ние не сме терористи и ќе се бориме во парламентот додека не го докажеме тоа“, рече тој за SETimes, додавајќи дека со зголемувањето на бројот на местата на БДП во парламентот, гласачите испратија порака дека БДП е нивниот демократски избор.
Што се однесува до новиот устав, тој рече дека истиот „нема да биде изменет против волјата на курдскиот народ“.
