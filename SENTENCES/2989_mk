18/08/2006
Од Игор Јовановиќ за Southeast European Times во Белград – 18/08/06
Ако нејзините обврски кон Трибуналот на ОН за воени злосторства бидат брзо исполнети, вратата на ЕУ ќе биде широко отворена за Србија, заклучија во четвртокот (17-ти август) министерот за финансии, Млаѓан Динкиќ, и вицепремиерката Ивана Дулиќ-Марковиќ.
Двајцата беа во Брисел за да му ги претстават на комесарот за проширување на ЕУ, Оли Рен, предлозите чија цел е рестартирање на дијалогот со ЕУ.
„Сé зависи од Србија.
Ние може директно да влеземе во ЕУ ако ја комплетираме соработката со Хаг и продолжиме да ги спроведуваме реформите.
Унијата е подготвена да ја поддржи Србија, но најпрво мораме да ја изработиме својата домашна задача“, рече Динкиќ.
„Ако успееме целосно да ги исполниме своите обврски и целосната соработка со МКТЈ, Европската комисија и ЕУ ќе се обидат да ги поддржат нашите понатамошни чекори кон интеграцијата.“
Претходно во мај, ЕУ ги замрзна претпристапните разговори со Србија како резултат на тоа што земјата не успеа да го уапси поранешниот воен командант на босанските Срби, Ратко Младиќ, како што побара Трбуналот на ОН.
Минатиот месец ЕУ го поздрави „акциониот план“ на Србија за фаќање на Младиќ, но рече дека тој мора да биде развиен и спроведен за да може повторно да започнат разговорите за евентуално членство во ЕУ.
Идните односи со ЕУ ќе зависат од тоа дали овој план ќе даде резултати, рече Дулиќ-Марковиќ.
„Ние добивме уверување дека ЕУ не се откажала од Србија“, додаде таа, предупредувајќи, сепак, дека Брисел најверојатно нема да му понуди дополнителна помош на Белград, ако тој не ги исполни своите меѓународно обврски.
Двајцата српски официјални претставници му дадоа сугестии на Рен за начините на кои ЕУ би можела да й помогне на Србија во престојниот период.
Овие идеи главно се однесуваат на економската поддршка во областа на инвестициите, како и од поддршката на ЕУ во обвразованието и олеснувањето на визниот режим.
Во интервјуто од четвртокот за српската новинска агенција Танјуг, Рен рече дека е задоволен од фактот што Србија има програма и дека продолжува со спроведувањето на реформите.
Тој истакна дека реформите во Србија се движат во вистинската насока.
„Задоволен сум што финското претседателство одржа дополнителен состанок во јули, овозможувајќи му на Советот да го усвои преговарачкиот мандат за Србија побргу од очекувано.
Тоа значи дека разговорите може да продолжат веднаш штом акциите што водат до апсење и екстрадиција на Младиќ, дадат резултати.“
