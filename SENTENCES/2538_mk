23/02/2006
(Индипендант, Ројтерс, ББС - 23/02/06; AФП, Блумберг, ФТ, ДПА, Еурактив, ЕУРОПА -22/02/06)
Европската комисија (ЕК) во средата (22-ри февруари) им дозволи на Франција и Холандија да вакцинираат милиони кокошки, патки и гуски.
Одлуката, која беше донесена по тридневни разговори, содржи бројни ригорозни услови.
„Програмите за вакцинација се одобрени само за одредени птици во одредени региони, и истите ќе бидат предмет на ригорозни услови на набљудување и контрола“, се вели во изјавата на ЕК. 
„Ова вклучува ограничување на движењето, стриктно следење на вакцинираните јата со цел да се осигури дека нема незабележана појава на птичјиот грип, како и внимателно водење евиденција. 
Вакцинираната живина мора, исто така, да биде одвоена од живината и птиците со вирус на птичјиот грип.“
Условите и ограничувањата се утврдени земајќи ја предвид трговијата со вакцинираните птици и нивните производи.
Франција, најголемиот производител на живина во ЕУ, планира вакцинирање на околу 900.000 патки и гуски во три административни единици - Ландес, Венде и Луар-Атлантик. 
Земјата, која го пријави својот прв случај на заразена дива патка со вирусот Х5Н1 минатата недела, го потврди и откривањето на втора дива патка на својата територија заразена со смртоносниот вирус на птичјиот грип.
Холандскиот план за вакцинација ќе се примени на околу 3 милиони домашно одгледани птици и околу 5 милиони птици што се хранат на отворено во целата земја.
Двете земји наредија поголем дел од живината да се чува затворен со цел да се спречи ширењето на птичјиот грип од дивите птици на домашната живина. 
Покрај Франција, високопатогениот вид Х5Н1 на птичјиот грип е веќе потврден и во други шест земји на ЕУ - Австрија, Германија, Грција, Унгарија, Италија и Словенија. 
Словачка го проверува својот прв можен случај на вирусот Х5Н1 кај еден див сокол и еден нуркач.
„Последните случаи на птичјиот грип кај дивите птици во ЕУ уште повеќе ја зголемија потребата од испитување на секоја можна опција за заштита на нашата живина од овој вирус“, рече во средата комесарот за здравство и заштита на потрошувачите на ЕУ, Маркос Кипријану.
Во сите случаи на заразување со вирусот Х5Н1 во земјите на ЕУ се работи за диви птици. 
Сепак, според извештаите на новинската агенција Блумберг од средата смртоносниот вид на птичјиот грип е можно да ја зафатил и домашната живина во Австрија. 
Во тек се финалните тестови на две кокошки од една фарма, за кои тестирањата за присуството на вирусот Х5Н1 беа позитивни.
Во меѓувреме, бројот на случаите на вирусот Х5Н1 во Германија ја надмина бројката 100, поради што властите наредија набљудуавање на крајбрежната линија од северната држава Мекленбург-Западна Померанија. 
Според Би-Би-Си земјата ги проверува кокошките во Руген, во северна Германија. 
Но, официјалните претставници на ЕУ беа поделени по прашањето дали да им се дозволи на Франција и Холандија да извршат вакцинација, со оглед на тоа што ова би можело да има последици по извозот. 
И покрај тоа што вакцинацијата може да ја заштити живината, птиците би можеле да останат носители на вирусот без да покажат симптоми. 
Покрај тоа, ако вакцинацијата се изврши неправилно, вирусот нема да може да се забележи кај вакцинираните птици, со што истиот ќе може да се рашири и кај другите птици во јатото. 
Поради тоа, земјите што не се членки на ЕУ би можеле да го забранат увозот од блокот, кој е трет по ред извозник на живина во светот по САД и Бразил.
Вакцинацијата би можела и да го олесни мутирањето на птичјиот грип и неговото лесно пренесување помеѓу луѓето, со што би се создале услови за пандемија во која би починале милиони луѓе.
Од вирусот Х5Н1 на птичјиот грип починаа скоро 92 луѓе од 2003 година досега, претежно во Азија, но досега нема докази дека вирусот се шири од човек на човек.
Министрите за здравство на ЕУ и експертите од Светската здравствена организација и Европскиот центар за спречување на болести и контрола в петок треба да се состанат во Виена на разговори за понатамошните напори за контрола на ширењето на птичјиот грип.
