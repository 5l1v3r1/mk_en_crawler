10/05/2010
Од Саша Илиќ за Southeast European Times во Белград – 10/05/10
Илјадници луѓе се собраа во паркот Кошутњак во Белград за да учествуваат во Фестивалот на натрприродното на 25 април. 
Основан пред четири години, настанот се обидува да ги едуцира луѓето за потребата да се заштитат екосистемите кои ние ги населуваме.
"Целата идеја на фестивалот е да се подигне свеста за потребата од поголема заштита на животната средина преку забавни форми на уметноста", изјави за SETimes организаторот на фестивалот, Срѓан Станковиќ.
Местото каде се одржа фестивалот беше конструирано со користење на рециклирани материјали. 
Сите штандови беа "куќи од карти" направени од палети од дрво кои се користат за транспорт, една игра понуди велосипед направен од рециклиран алуминиум како награда, а посетители уживаа во сендвичите и питите подготвени со органски одгледувана храна.
Спонзорите и организаторите најдоа уште еден начин да се охрабрат посетителите да изберат "зелен" начин на живот.
"Ние им доделивме 5000 бесплатни билети [на настанот] на посетители кои донесоа три пластични шишиња, три лименки и три делови од весници за рециклирање", Станковиќ.
За оние кои не донесоа рециклирачки материјали, цената на билетот беше 3 евра.
На фестивалот имаше два главни дела - музички и образовен. 
Музичката програма се одржа на две сцени, наречени Биодизел и Танцова ливада. 
Едукативни активности беа одржани низ целото место каде се одржуваше фестивалот.
Првите неколку часа од програмата беа наменети за најмладата публика. 
Додека се забавуваа, децата можеа да научат за заштита на животната средина во работилници соодветни за нивната возраст.
"Дознав дека ние треба да го фрламе ѓубрето во канта и дека не треба да ги кинеме цвеќињата," изјави за SETimes четиригодишниот Растко Стајиќ од Белград.
Младите посетители имаа можност да се сретнат со актерот Милорад Мандиќ Манда, телевизискиот водител Миња Субота, поетот Добрица Ерик, поп-пејачката Тијана Дапчевиќ и други познати личности, кои излегоа на сцената да ги забавуваат децата.
"Учествувам во овој фестивал трет пат по ред и се плашам дека не го користиме максимално времето меѓу двата фестивали ", рече Ерик. 
"Предлагам да посветиме барем еден ден од месецот, на еден или друг начин, за заштита на животната средина".
Музичките настани за возрасните започнаа во доцните попладневни часови. 
Околу 10.000 посетители уживаа во музиката на даб-денс групата Зион Трејн, гитаристот Адам Раферти од Њу Јорк, јапонското драм ен бејс дуо диџеј Аки & ЕМСИ ЈУУКи и национална група предводена од Дарквуд даб и Сви на под (Everybody on the Floor).
"Јас уживав во музиката и природата", изјави Јован Живковиќ од Белград за SETimes. 
"Фрлив неколку фризби, испив неколку пива и сега се уште имам време да се вратам дома и да поспијам малку, пред да одам на работа рано наутро“.
Фестивалот беше спонзориран од страна на Министерството за животна средина, УСАИД, холандската амбасада и Градскиот Секретаријат за заштита на животната средина.
"Концептот на овој фестивал има за цел да ги собере сите три генерации во едно семејство на едно место", изјави секретарот за заштита на животната средина на градот Белград Горан Триван за SETimes. 
"Заштита на животната средина е дефинитивно еден од главните приоритети во светот, и тоа чувство се пренесува и во Србија, исто така“.
