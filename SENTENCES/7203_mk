13/06/2012
Пол Чикои за Southeast European Times во Букурешт -- 13.06.12
Аналитичарите велат дека генералниот бран на незадоволство меѓу гласачите, поради мерките на штедење, е причината за големиот пораз на Либерал-демократската партија (ПДЛ) на локалните избори во неделата (10-ти јуни).
Големиот победник е Социјал-либералниот сојуз (УСЛ), новата трипартитна владејачка коалиција, предводена од социјалдемократскиот премиер Виктор Понта.
УСЛ доби вкупно 42 отсто од градските собранија и 50 отсто од окружните совети во цела Романија, додека ПДЛ доби 16 отсто од градоначалничките места и 15 отсто од окружните совети. 
ПДЛ изгуби две окружни градоначалнички места што претходно ги држеше во Букурешт и изгуби во повеќето романски градови, како што се Крајова и Плоешти.
За првпат во посткомунистичка Романија, жена -- социјалдемократката Олгута Василеску -- стана градоначалник на Крајова. 
Во Букурешт, Сорин Опреску, независен кандидат кој имаше поддршка од УСЛ, обезбеди втор мандат.
„ПДЛ ја плати цената за мерките на штедење, но и за својата неспособност да комуницира“, рече за SETimes Ралука Александреску, професор по политички науки на Универзитетот во Букурешт.
„Тоа беше негативен глас, кој ги санкционираше најпрво мерките на штедење, а потоа и начинот на кој либерал-демократите избраа да ја спроведат својата предизборна кампања. 
ПДЛ беше, во суштина, отсутна од политичката сцена за време на кампањата и се чини дека владејачкото искуство на партијата не им беше од никаква корист“, рече таа.
ПДЛ владееше меѓу 2009 и 2012 година, во време на економски тешкотии што ја принудија нејзината влада да усвои непопуларни мерки на штедење, како што е кратењето на платите од 25 отсто за државните службеници и 5 отсто зголемување на ДДВ. 
Демонстрантите се собраа во јануари во Букурешт, на најголемите антивладини протести во посткомунистичка Романија.
Победниците имаат свое сопствено објаснување.
„Романците гласаа во неделата за алтернативата на катастрофалната власт“, рече за SETimes Георгиан Поп, социјалдемократски пратеник. 
„Никогаш во текот на 22 години ниедна коалиција не постигнала толку добри резултати.“
Поп додаде „Свесни сме дека нашата победа повлекува многу одговорност и луѓето имаат најразлични големи очекувања од нас, особено по мерките на штедење. 
Големи оптимисти сме дека ќе успееме. 
И мислам дека докажавме по еден месец власт дека имаме вистинска политика, која не ја загрозува економската стабилност“.
Резултатите се охрабрувачки за УСЛ, само пет месеци пред парламентарните избори.
„Не мислам дека ќе има намалување на популарноста на УСЛ до ноември, поради големите очекувања на населението. 
Напротив, овие многу добри резултати ќе го мобилизираат сојузот“, рече Александреску.
Гласачите се согласија дека економијата одигра голема улога во нивниот избор. 
„Сметав дека нешто ми е одземено. 
И, исто така, сметав дека тоа не може да остане неказнето. 
И тоа е токму она што го направив на изборите“, рече за SETimes Аурел Павалеску, 53-годишен наставник во Букурешт.
„Можете да го наречете мојот глас негативен, но тоа е она што ние правиме во изминатите 22 години во оваа земја, секогаш гласајќи за промени поради разочарување“, рече тој.
