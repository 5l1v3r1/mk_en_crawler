26/09/2006
Од Пол Кокиу за Southeast European Times во Букурешт – 26/09/06
Големиот политички и културен настан започна во понеделникот (25-ти септември) во Букурешт. 
На единаесеттиот самит на Франкофонијата ќе присуствуваат 49 земји-членки, четири асоцијативни-членки, десет замји-набљудувачи, две официјално поканети земји и две земји-кандидати за набљудувачки статус. 
Помеѓу 3.000-те гости има околу 940 новинари, кои претставуваат скоро 710 милиони луѓе од целиот свет.
Терминот „франкофонија“ се однесува на меѓународната заедница на нации кои говорат француски. 
Покрај земјите каде што францускиот јазик е мнозински, меѓународната организација на Франкофонијата, основана во 1970 година, вклучува и нации со културни и историски врски со Франција.
Романија традиционално има тесни врски со Франција. 
Голем број интелектуалци родени во Романија, како што се Емил Коран и Еугене Јонеско, ги напишале своите најголеми дела на француски јазик или емигрираа во Франција. 
Наречен „Париз на Истокот“, Букурешт не само што ја има Триумфалната порта, слична на онаа во Париз, туку е познат и по својата елегантна архитектура под француско влијание.
Голем дел од историскиот центар на градот беше уништен од страна на диктаторот Николае Чаушеску во 1980-тите. 
Франкофонскиот самит се одржува во гигантската „Народна палата“, изградена од Чаушеску, која сега ја користи парламентот.
Главен гостин на самитот е францускиот претседател Жак Ширак. 
Него го придружуваат генералниот секретар на ОН, Кофи Анан, претседателот на Европската комисија, Жозе Мануел Баросо, комесарот за проширување на ЕУ, Оли Рен, канадскиот премиер Стивен Харпер, премиерот на Квебек, Жан Чарест, и други водачи и функционери. 
Романскиот претседател Трајан Башеску ќе ја отвори сесијата на високо ниво, која започнува в среда.
Во понеделникот и вторникот Постојаниот совет на организацијата и Министерската конференциија се состанаа да ги примат новите земји-членки и да го изберат новиот генерален секретар.
Информатичката технологија во образованието е главната тема на овогодинешниот самит. 
Културно-лингвистичката разновидност, прашањата на развојот и промовирањето на францускиот јазик во централна и Источна Европа се, исто така, на агендата.
Самитот се организира на секои две години. 
Оваа година за првпат истиот ќе се одржува надвор од Франција.
Романија ќе потроши околу 9,4 милиони евра за овој настан, поголем дел за безбедноста. 
Службата за заштита и стража (СПП), заедно со романското разузнавање, воените структури и структурите на министерството за внатрешни работи, се во состојба на готовност. 
Во саботата се одржа безбедосна вежба долж централните букурешки сообраќајници, кои се користат за официјалните конвои и околу Палатата на парламентот.
