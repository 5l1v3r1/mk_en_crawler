30/10/2007
Од Влатко Вукотиќ за Southeast European Times - 30/10/07
Босанските Срби излегоа на улиците од Бања Лука и другите градови во понеделникот (29-ти октомври), протестирајќи против новите мерки што ги наметна високиот претставник на меѓународната заедница во Босна и Херцеговина (БиХ), високиот претставник Мирослав Лајчак.
Неколку илјадници луѓе присуствуваа на главниот протест, организиран од Српското здружение на невладини организации и поддржано од сите парламентарни партии на босанските Срби. 
На постерите и паноата беа напишани пораки против елиминирањето на Република Српска (РС), а неколку демонстранти носеа слики на рускиот претседател Владимир Путин.
Лајчак ги објави чекорите на 19-ти октомври, велејќи дека тие се потребни за подобрување на функционалноста на институциите во БиХ. 
Но, босанските водачи реагираа луто, велејќи дека тие го кршат Дејтонскиот договор.
Помеѓу другите работи, измените имаат за цел да ги обесхрабрат министрите и пратениците од која било етничка заедница за блокирање на одлуките со напуштање на состаноци, честа практика во БиХ. 
За да го спречи ова Лајчак й дозволи на државната влада да одржува седници ако се присутни повеќето министри.
Босанските Срби тврдат дека нивните претставници би можеле да бидат надгласани, со што би се поткопала еднаквоста на трите нации во БиХ. 
Поради мерките на Лајчак одлуките сега може да ги носат само бошњачките и хрватските водачи.
Политичките водачи на РС се заканија дека ќе ги напуштат сите заеднички институции ако мерките не бидат повлечени. 
„Одлуката на високиот претставник е непотребна и ние ја сметаме за измама“, рече премиерот на РС Милорад Додик. 
„Бараме од сите политичари во Сараево да ја прифатат РС за ние да можеме да ја прифатиме БиХ.“
Парламентот на ентитетот во понеделникот ја отвори вонредната седница, но потоа привремено ја прекина за партиите да можат да ги надминат несогласувањата и да донесат заедничка декларација во врска со мерките.
Истиот ден владата на ентитетот издаде изјава во која ги отфрла законските објаснувања за мерките на Канцеларијата на високиот претставник (ОХР). 
Владата побара од управниот одбор на Советот за спроведување на мирот да разговара за ова прашање на својот состанок во вторник и среда во Сараево.
Лајчак, пак, одби да ги поништи своите наредби, инсистирајќи на тоа дека тие се целосно во согласност со Уставот на БиХ и не й штетат на позицијата на ниту еден ентитет или која било друга конститутивна нација.
„Ако треба да има непотребна ескалација на тензиите, тогаш тоа ќе биде избор на властите во РС и тие ќе бидат одговорни за последиците“, рече портпаролот на ОХР, Лилјана Радетиќ.
