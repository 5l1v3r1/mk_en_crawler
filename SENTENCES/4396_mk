05/03/2008
Од Јонилда Коци за Southeast European Times во Тирана -- 05/03/08
По двегодишна енергетска криза, државното Албанско претпријатие за електрична енергија, КЕШ, ги зголеми своите цени во саботата (1-ви март).
Одлуката беше одобрена од страна на Енергетската регулаторна агенција (ЕРЕ), во обид за подобрување на финансиската ситуација на единствениот снабдувач со енергија во Албанија.
Цените на струјата ќе се зголемат за оние кои користат повеќе од 300 киловатчасови електрична енергија месечно од .06 евра за киловатчас на .10 евра за киловатчас.
Иако КЕШ му предложи на ЕРЕ просечно зголемување од 37 отсто, регулаторите го намалија до просекот од 18 отсто, со крајна граница за зголемувањето од 70 отсто.
Трговските и сервисните бизниси, исто така ќе претрпат негативно влијание, но пекарниците и мелниците ќе бидат изземени од зголемувањето откако цената на лебот неодамна драстично скокна.
Опозицијата изрази загриженост во врска со додатната инфлација.
„Зголемувањето на цената на енергијата претставува нов стимул за ново зголемување на цените на пазарот, кои треба да се додадат на другите производи“, рече претставникот на парламентарната група на Социјалистичката партија Ерион Браце.
Министерот за економска трговија и енергија, Генц Рули, пак, рече дека скокот на цените е неопходен, „Цената на енергијата расте поради тоа што цената што ја плаќаме за овој производ се зголеми.“
Aлбанија претрпе серија големи енергетски кризи во текот на изминатите две години.
Енергетскиот систем на земјата се базира на хидроцентралите и сушата имаше големо негативно влијание на домашното производство, предизвикувајќи дополнително оптоварување за хидроцентралите, кои се изградени во времето на комунизмот.
Како резултат на зголемената побарувачка и намалениот дотур, КЕШ мораше да увезе електрична енергија, која сега изнесува 40 отсто од потрошувачката на земјата.
До ова зголемување на цените, КЕШ плаќаше повеќе за увезената струја отколку што му беше дозволено да им наплати на своите корисници.
Генералниот директор на КЕШ, Ѓерѓ Бојаџи, сепак рече дека ова ново зголемување не недоволно за решавање на финансиската криза на КЕШ и не може да загарантира 24-часовно снабдување со енергија за Албанија.
Рули одговори на критиките според кои најпогодени ќе бидат Албанците со ниски примања.
„Најсиромашниот дел од населението нема да биде опфатено“, рече тој.
Претседателот на ЕРЕ, Бујар Неправишта, додаде „Според нашите анализи 76 отсто од албанските семејства трошат не повеќе од 300 киловатчасови месечно“ така што нивните цени нема да се зголемат.
КЕШ губи околу 8 отсто од произведената енергија поради техничките проблеми со трансмисијата.
Вкупната загуба изнесува околу 35 отсто, вклучително и енергијата што се кради или не се плаќа од страна на корисниците.
КЕШ поминува низ процес на приватизација и едно од нејзините претпријатија -- Операторот на дистрибуција -- се очекува да се приватизира ова лето.
