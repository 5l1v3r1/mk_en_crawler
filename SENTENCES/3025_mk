15/08/2006
Од Марина Стојановска за Southeast European Times во Скопје - 15/08/06
Дарко Панчев, поранешен фудбалер на македонскиот фудбалски клуб Вардар, Црвена ѕвезда од Белград и италијанскиот Интер, конечно ја доби Златната копачка - 15 години откако беше избран да ја добие.
Четириесетиедногодишниот Панчев требаше да го прими овој трофеј за неговите 34 гола за тимот на Црвена ѕвезда од Белград во периодот 1990-1991 година - сезоната кога клубот победи на европското првенство. 
Но, наградата не му беше доделена поради некое друго, сомнително поентирање во Кипар, што беше придружено со голема контроверзност.
Најпознатиот момент на Панчев, чиј прекар беше „Кобра“ поради неговата голема брзина, беше победничкиот гол од пеналите на европското првенство против Олимпик Марсеј. 
Тоа, заедно со големиот број други постигнувања, му ја обезбеди репутацијата на најдобар македонски фудбалер во последниве 50 години.
На 4-ти август, француската фудбалска легенда и заменик-претседател на УЕФА, Мишел Платини, му ја додели наградата на Панчев на церемонијата што се одржа во Скопје. 
Заменик-претседателот на Фудбалската федерација, Жан Луи Валентин и уредникот на L'Équipe Жан-Филип Лекрерк - заедно со претседателот на ФК Црвена ѕвезда, Драган Стојковиќ-Пикси, - присуствуваа на церемонијата, како и поранешните фудбалери на југословенската репрезентација и на Црвена ѕвезда, Драган Џајиќ и Драган Стојковиќ.
Со ова, неправдата е исправена, рече Платини. 
„Ќе се согласите дека не е лесно поранешен фудбалер и голем навивач на Јувентус да му ја додели наградата на играч кој играл за противничкиот Интер“, се пошегува тој. 
„Сепак, Дарко апсолутно го заслужува овој трофеј.“
Панчев, од своја страна, рече дека се надева оти друг македонски фудбалер еден ден, исто така, ќе ја понесе дома Златната копачка. 
„Ова треба да биде голем мотив за сите идни генерации фудбалери во земјава. 
Оваа награда не е само за мене, туку и за целата земја.“
Панчев ја започна својата кариера во 1982 година, играјќи за фудбалскиот тим Вардар од македонската Прва фудбалска лига. 
Тој потпиша договор со Црвена ѕвезда во 1988 година,а потоа ја продолжи својата фудбалска кариера во Интер до 1992 година. 
Тој, исто така, една година играше за германски Дизелдорф.
Сега тој живее во Скопје и е претставник за „Лото“, познатата италијанска марка спортска облека.
