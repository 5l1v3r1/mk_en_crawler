18/08/2009
(Софија ечо, Новините, Дневник, Медиафакс, Романија тајмс, Nine O'clock - 17/08/09; Дневник-- 09/08/09 - 10/08/09; Новините - 07/08/09; Дневник - 25/02/09)
Според извештаите на медиумите во понеделникот (17-ти август), новата бродска линија што минува по реката Дунав, ќе го поврзува Никопол во Бугарија со Турну Магуреле во Романија.
Линијата треба да започне во октомври, по завршувањето на делот од патот помеѓу Никопол и Плевен, според градоначалникот на Никопол, Валери Жељазков.
„Подготвени сме да ја отвориме бродската линија откако ќе биде завршен патот Никопол-Плевен“, изјави тој за бугарската државна новинска агенција БТА, додавајќи дека ова се очекува да се случи до крајот на септември.
Два брода ќе прават 12 круга секој ден, пренесувајќи шест тешки и 30 лесни возила. 
Патувањето ќе трае околу десет минути.
Бугарија и Романија се согласија да го изградат бродскиот комплекс Никопол-Турну Магуреле во 2004 година, но поминаа месеци пред да започне изградбата. 
Проектот чини околу 5 милиони евра, од кои 70 отсто беа обезбедени од ЕУ, од нејзината програма ФАРЕ за прекугранична соработка.
Проектот најпрво требаше да заврши во есента 2006 година, но разни пречки, како што се високите нивоа на водата на Дунав, доведоа до прекин на изградбата.
Трите фериботски линии што веќе функционираат помеѓу двете земји се Видин-Калафат, Силистра-Калараси и Орјахово-Бечет. 
Според извештаите, петта линија е можно да биде пуштена помеѓу градот Лом во Бугарија и Расту во Романија.
Двете членки на ЕУ моментно се поврзани со мостот Русе-Ѓурѓиу. 
Напорите за изградба на втор мост на Видин-Калафат беа многупати одложувани.
Мостот долг 2 километри, клучен елемент на европскиот транспортен коридор кој го поврзува Дрезден, во Германија, со Истанбул, во Турција, треба да биде завршен следната година.
Романија и Бугарија потпишаа договор за изградбата на т.н. 
Мост на Дунав 2, уште во март 2000 година. 
Софија и Букурешт подоцна објавија дека ќе обезбедат 61 милиони евра, односно 48 милиони евра, за спроведување на проектот вреден 230 милиони евра.
Со меморандумот потпишан во 2005 година, Европската комисија се согласи да учествува со 70 милиони евра од својата ИСПА програма за иницијативата. 
Остатокот од средствата доаѓа од заеми и грантови од Европската инвестициска банка, Француската развојна агенција и Германската кредитна институција за реконструкција и развој.
Бугарското Министерство за транспрот претходно овој месец објави дека ќе побара едногодишно продолжување на крајниот рок до крајот на 2010 година за апсорпција на помошта што й се доделува на земјата со програмата ИСПА, откако ќе бидат назначени новите комесари на ЕУ, оваа есен.
„Изградбата на мостот доцни за 12-14 месеци“, изјави на 7-ми август бугарскиот заменик-министер за транспорт, Ивајло Московски, кој ќе ги следи сите проекти финансирани од програмите на ЕУ.
Бугарија досега искористи само 38 отсто од вкупно 1,6 милијарди евра од парите на ИСПА, што й беа на располагање до крајот на 2010 година.
