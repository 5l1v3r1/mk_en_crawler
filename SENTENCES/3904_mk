13/09/2007
Од Игор Јовановиќ за Southeast European Times во Белград - 13/09/07
Српскиот претседател и премиер беа на пат оваа недела, лобирајќи за ставот на Србија во врска со Косово и други прашања. 
Додека премиерот Воислав Коштуница отпатува во Брисел за да се состане со претставниците на ЕУ, претседателот Борис Тадиќ беше во Португалија, која моментно го држи ротирачкото претседателство со ЕУ.
Коштуница, кој оствари разговори со претседателот на Европската комисија, Жозе Мануел Баросо, и со комесарот за проширување на ЕУ, Оли Рен, рече дека сака ЕУ да помогне во спречувањето Косово да биде одвоено од Србија без одлука на Советот за безбедност на ОН. 
Прашањето на статусот мора да биде решено во меѓународни правни рамки, рече тој.
Србија многу сериозно ја сфаќа заканата Косово да прогласи унилатерална декларација за независност, рече премиерот. 
„Се надеваме дека ова ќе биде спречено и затоа сме во Брисел“, додаде тој.
Тој го негираше извештајот во приштинскиот весник на албански јазик Коха диторe, според кој српските претставници, во разговорите со своите меѓународни колеги, ја промовирале идејата за поделба на покраината. 
Ова е „едноставно лага“, рече Коштуница. 
„Србија никогаш не разлисмувала за поделба. 
Србија е против поделба на Србија и затоа и против поделба на Косово.“
Тој, исто така, ја отфрли можноста Србија да се откаже од Косово во име на побрза интеграција во ЕУ. 
„Србија не размислува за никакво пазарење, бидејќи со Косово не може да се тргува. 
Тоа е нашата принципиелна позиција“, рече тој.
Коштуница, исто така, понуди мрачен поглед за условите во покраината, велејќи дека малцинствата таму немаа слобода на движењето и дека процесот на враќање на бегалците е прекинат. 
Тој рече дека Белград нема да препорача локалните Срби да гласаат на локалните и парламентарните избори таму на 17-ти ноември.
Претставниците на ЕУ одговорија барајќи од двете страни да одиграат конструктивна улога во последниот круг преговори, кој го предводи „тројката“ на ЕУ, Русија и САД.
„Ние навистина веруваме дека може да биде постигнат видлив напредок во текот на следните пет месеци, така што ги покануваме двете страни да покажат флексибилност“, рече Баросо.
Во Лисабон, Тадиќ исто така рече дека Белград нема да ги охрабри косовските Срби да гласаат на изборите во ноември. 
И навистина, додаде тој, несоодветно е да се одржи гласање додека траат разговорите за статусот. 
„Србија повикува на одложување на овие избори поради тековните преговори“, рече тој.
Солана не се согласи. 
Во Брисел тој рече дека ќе биде подобро косовските Срби да учествуваат.
