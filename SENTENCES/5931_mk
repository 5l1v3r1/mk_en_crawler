15/03/2011
Од Лилјана Смиљаниќ за Southeast European Times во Бања Лука –15/03/11
Претседателот на Република Српска (РС) Милорад Додик во петокот (11-ти март) објави дека ќе предложи одржување референдум за тоа дали Судот на Босна и Херцеговина (БиХ) и обвинителството треба да постојат во сегашната форма.
„Ако граѓаните на РС одлучат на овој референдум дека ваков вид судска и обвинителска канцеларија не се неопходни и немаат поддршка во РС, претставниците на РС треба да ги напуштат овие институции“, рече тој.
Додик е уверен дека парламентот ќе ја одобри идејата.
Неговите политички конкурентни, пак, имаат поразличен став.
Водечката опозициска партија во РС, Српската демократска партија (СДС), вели дека референдумот ќе биде губење време и пари.
„Ги повикуваме политичките партии да ги користат референдумите како демократски метод за решавање на најважните прашања кои се однесуваат на иднината на РС, а не за секојдневните политички цели“, рече водачот на СДС, Младен Бошиќ.
Катализатор за предлогот на Додик беше случајот на поранешниот армиски генерал на БиХ, Јован Дивјак, кој беше уапсен на 3-ти март во Виена.
Белградските власти издадоа потерница за случајот наречен Добровољачка улица, во кој Дивјак беше прогласен одговорен за смртта во 1992 година на 42 војници од поранешната Југословенска армија.
Апсењето на Дивјак и ослободувањето со кауција неколку дена подоцна предизвика бура во БиХ.
Во Сараево, демонстрантите побараа негово ослободување, додека властите во РС рекоа дека тој треба да одговара пред судот.
Обвинителот на БиХ, исто така, го испитува случајот, но Додик вели дека тие не прават доволно за казнување на одговорните.
Додик вети дека полицијата на РС ќе ги уапси Дивјак, Ејуп Ганиќ и другите обвинети од српските власти, вмешани во случајот Добровољачка, ако некогаш бидат пронајдени во ентитетот на босанските Срби.
Откако ќе бидат уапсени, рече тој, тие ќе бидат екстрадирани во Србија.
Водечката бошњачка политичка сила, Партијата за демократска акција (СДА), вели дека однесувањето на Додик е доказ дека полицијата во РС е под политичко влијание.
„Ова претставува отворен напад на владеењето на законот и уставниот поредок на БиХ -- не постои демократска земја каде што преставниците на извршната власт или водачите на политичките партии можат да издадат потерница“, рече СДА во официјалното соопштение.
„Таа практика е можна само во тоталитарен режим, а Додик е следбеник на тој режим.“
Високиот претставник за БиХ, Валентин Инцко, рече дека апсењата ќе бидат нелегални и дека кога станува збор за воените злосторства, надлежна е државата.
