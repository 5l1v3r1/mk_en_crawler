05/03/2010
AНКАРА, Турција -- Десетици илјадници Ирачани кои живеат во Турција се очекува да гласаат на ирачките парламентарни избори, објавија властите. 
Четири гласачки места се отворени во Турција -- три во Истанбул и едно во главниот град, Анкара -- три дена по ред почнувајќи од петок (5-ти март). 
Одѕивот меѓу дијаспората во Турција се очекува да го надмине оној на претходните општи избори во 2005 година.
„Околу 25.000 гласачи учествуваа на изборите во 2005 година. 
Очекуваме повеќе од 30.000 гласачи да го дадат својот глас овојпат“, дневниот весник Хуријет го цитираше Али Екбер, претставник на ирачката изборна комисија.
Турските безбедносни сили нема да бидат вклучени во процесот на гласање и нема да бараат лични карти, додаде Екбер. 
„Само ирачки претставници ќе бидат задолжени за процесот“, рече тој.
Во петокот турското Министерство за надворешни работи издаде изјава во која ги опишува ирачките избори како клучни за демократијата и стабилноста. 
Изборите, втори во Ирак по соборувањето на Садам Хусеин во 2003 година, ќе помогнат да се изгради политички консензус кој може да послужи како основа за решавање на ирачките проблеми, вели министерството.
Изборите треба „да ја рефлектираат волјата на ирачкиот народ“, а не да бидат нарушени со наводи за манипулации, се вели во соопштението. 
(Хуријет, Ал Џезеира, Ворлс булетин)
