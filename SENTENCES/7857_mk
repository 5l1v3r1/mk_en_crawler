10/12/2012
Игор Јовановиќ и Дражен Ремиковиќ за Southeast European Times во Белград и Загреб – 10.12.12
Додека политичарите што ја водат Србија и Хрватска можеби имаат несогласувања околу ослободувањето од страна на Хашкиот трибунал на хрватскиот генерал Анте Готовина минатиот месец, граѓаните, како што е 51-годишната Зринка Кутлешиќ од Загреб, имаат поумерен став.
„Драго ми е што нашите генерали се ослободени, но не му придавам голема важност на тоа. 
Животот продолжува“, рече Култешиќ за SETimes. 
„Утре сигурно ќе му речам здраво на мојот сосед Србин. 
Ниеден политичар, ниту генерал, не може да ме натера да ги мразам или да се карам со моите соседи.“
Променливиот однос меѓу двете земји се чини дека доживеа уште една криза со пресудата од 16-ти ноември за ослободување на Готовина и Младен Маркач, кои беа осудени на 24, односно 18 години, за нивните улоги во офанзивата од 1995 година за преземање на хрватскиот регион Краина.
Судиите пресудија дека двајцата биле дел од криминален заговор, предводен од поранешниот хрватски претседател Фрањо Туѓман, за протерување на Србите од регионот. 
Нивните пресуди беа поништени со одлуката донесена со 3 наспрема 2 гласови од страна на апелацискиот суд, кој пресуди дека обвинителите не успеале да докажат дека имало заговор.
Хрватскиот претседател Иво Јосиповиќ рече дека според него Готовина е херој и дека може да го замисли генералот како свој советник. 
Таа изјава предизвика лутина кај српскиот претседател Томислав Николиќ, кој ја налути Хрватска претходно оваа година говорејќи за Вуковар како за „српски град“.
„Сето тоа говорење дека тој бил лут за нешто што јас сум рекол за Вуковар е лага“, рече Николиќ. 
„Тој ја очекуваше оваа пресуда. 
Сега тој сака да разговараме -- јас, како претседател на народ кој вршел злосторства, а тој како претседател на народ кој не е осуден за ништо.“
Српскиот амбасадор во Берлин, Огњен Прибичевиќ, рече дека српско-хрватските односи постојано одат горе-долу во изминативе 15 години и дека истите може целосно да се средат само со пристапување на Србија во ЕУ, каде што Хрватска ќе влезе во средината на 2013 година.
Хрватските аналитичари велат дека заладувањето на односите меѓу двете земји требаше да се очекува по ослободувањето на хрватскиот генерал.
„Сепак, таквиот вид однос мора да се промени во иднина поради српските и хрватските граѓани. 
Граѓаните заслужуваат подобар третман и не им требаат тензии. 
Ним им требаат луѓе кои ќе работат на помирување“, рече заSETimesДаворка Будимир, политички аналитичар и потпретседател на Хрватското здружение за политички науки.
Предраг Симиќ, професор на белградскиот Факултет за политички науки, изјави заSETimes дека односите меѓу Србија и Хрватска се, исто така, важни и за Босна и Херцеговина.
„Но, по нивното значително зајакнување за време на мандатот на Борис Тадиќ како српски претседател, сега тие односи се на многу ниско ниво и ќе биде многу тешко да се обноват на повисоко ниво. 
За тоа ќе треба време“, рече Симиќ.
