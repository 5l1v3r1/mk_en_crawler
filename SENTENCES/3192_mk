05/10/2006
(Новинска агенција Фокус, Nine o'Clock, Б92 - 05/10/06; AП, Ројтерс, ДПА, УПИ, Софиска новинска агенција, Медиапул, Б92 - 04/10/06; Ројтерс, ДПА - 03/10/06; Софиска новинска агенција - 02/10/06)
Додека Бугарија и Романија се борат да ја минимизираат штетата од големата нафтена дамка во Дунав, Србија во средата (4-ти октомври) потврди дека едно локално претпријатие е делумно одговорно. 
Во изјавата, српската Министерство за земјоделство, шумарство и водостопанство потврди дека нафтата била испуштена во реката од нафтената индустрија НИС во Прахово.
„Има два вида различно загадување, забележано во Дунав, едно предизвикано од нафта и друго, од дизел гориво“, рече министерството. 
„Во тек се дополнителни анализи.“
Душан Добричиќ, шеф на српскиот инспекторат за вода во средата, исто така, рече дека, најверојатно, има втор извор на загадување во Дунав.
Ројтерс го цитираше директорот на „Српски води“, Никола Марјановиќ, дека имало помало истекување од фабриката НИС. 
„Сепак, оваа мала количина нафта во никој случај не може да претставува одговор за големото истекување што се појави“, рече тој, додавајќи дека проблемот бил решен до вторник.
Бугарските власти најпрво ја забележаа дамката во понеделникот попладне. 
Описите се различни, при што некои велат дека дамката е долга помеѓу 50 и 100 километри и широка 300 километри, додека други инсистираат на тоа дека има две дамки, секоја долга од 30 до 50 километри.
Реката Дунав, долга 2.850 километри, која тече низ десет европски земји, претставува природна граница помеѓу Бугарија и Романија. 
Властите во двете земји преземаат чекори за спречување на штетата по животната средина од истекувањето, кое, исто така, може да има негативно влијание и врз фармерството во двете земји.
Бугарските власти ќе стават специјални огради нај Никопол и Белене, со цел да се обидат да го спречат загадувањето на бреговите. 
Риболовот е забранет, а на локалните жители им беше кажано да не ја користат водата од реката. 
Исто така, се преземаат чекори за спречување на евентуалниот влез на загадените води во парните генератори на нуклеарката Видачим и кружниот систем на нуклеарката Козлодуј.
Романскиот премиер Калин Попеску Таричеану го повика српскиот амбасадор на разговор околу ситуацијата. 
Тој изрази загриженост во врска со последиците врз делтата на Дунав, најголемиот резервоар на животински и растителен свет, во кој живеат стотици видови птици.
По состанокот на владата во средата, романскиот државен секретар за животна средина, Лучиа Варга, рече дека властите ќе преземат мерки за спречување на евентуална еколошка катастрофа.
„Ние ќе интервенираме во три сектори, имено, по горниот тек на Турну Магуреле, по горниот тек на Коравија-Ислаз и по горниот тек на Зимничеа-Гиургиу“, рече таа. 
„Исто така, со цел да се ограничат последиците од загадувањето, ние ќе поставиме брани на пумпање со апсорпциони материјали во областите на Турну Магуреле, Олтенија и Калараси.“
Критикувајќи ја Србија за тоа што не ги предупреди своите соседи за истекувањето, Романија предупреди дека ќе бара обештетување. 
Бугарија, пак, побара меѓународна истрага.
