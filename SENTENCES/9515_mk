29/11/2012
Александар Павлевски за Southeast European Times во Скопје -- 29.11.12
Потребни се неформални иницијативи и заеднички јазик за здружување на муслиманските групи во Македонија, откако изградбата на џамија од страна на ромските муслимани во Прилеп ги зголеми тензиите, вели еден исламски водач.
„Муслиманите мора да најдат заеднички јазик и да постигнат договор за изградбата на џамии, без оглед на етничката припадност.
Албанците, иако се мнозинство, треба да ги слушаат повеќе другите за нивните верски потреби.
Исламот диктира да сме заедно.
Со поттикнување на неформалните иницијативи за доближување едни со други, ние очекуваме односите наскоро да се затоплат“, рече заSETimesМуарем Таири (56), етнички Албанец и имам во Сарај, во близина на Скопје.
Изградбата на џамија за ромските муслимани во населбата Тризла во Прилеп, Македонија, ги интензивираше тензиите меѓу Ромите и Исламската верска заедница (ИВЗ).
ИВЗ, која ја сочинуваат главно албански муслимани, нема да ја освети џамијата, бидејќи истата е изградена без одобрение на нејзините имами.
„Албанците сметаат дека овие паралелни муслимански институции мора веднаш да се спречат.
Ова не смее да се дозволи.
Џамијата треба да се изгради или со дозвола на Исламската верска заедница или да се сруши“, рече заSETimesЈакуп Синани, албански муслиман од Скопје.
Но, според Таири, изградбата требаше да се очекува.
„Кога Ромите побараа џамија, ние не им изградивме и сега тие си градат сами“, рече тој.
Но, ромските муслимани сметаат дека ИВЗ се обидува да им наметне контрола.
„Исламската верска заедница не притискаше неколкупати и бараше од заедниците на ромските муслимани од Прилеп да престанат со плановите за изградба на џамија.
Не е можно само една нација во една земја да има право на муслиманска вера.
И ние сме муслимани и сакаме наша џамија“, рече за SETimesРушид Шабаноски, ромски муслиман од Прилеп.
Сé поголемото несогласување меѓу муслиманите од различни националности може негативно да се одрази на соживотот во земјата, велат аналитичарите.
„Овие случаи може бавно, но сигурно, да ја дестабилизираат земјата, како и регионот ...
Мислам дека во ваквите случаи, можеби, радикалниот ислам ги вмешал прстите.
Тука се работи за злоупотреба на религијата за политички цели“, изјави за SETimesИван Бабамовски, универзитетски професор и поранешен началник во Службата за државна безбедност на Македонија.
„Ако ситуацијата продолжи без да се најде заеднички јазик меѓу етничките заедници со иста религија, тогаш ние ќе имаме повеќеслоен фронт во иднина ...
што е опасно во секој случај“, додаде Бабамовски.
