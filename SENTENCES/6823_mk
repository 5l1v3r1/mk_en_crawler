26/05/2012
Лили Линч и Линда Карадаку за Southeast European Times во Белград и Приштина -- 26.05.12
Заедно со големите културни разлики, српските и албанските членови на дијаспората се наоѓаат себеси во генерално различни тешкотии, ако се случи вонредна состојба на стотици или илјадници километри од дома.
Српското Министерство за дијаспората проценува дека 3,5 милиони Срби живеат во странство -- и повеќето од нив значително придонесуваат за економијата на својата татковина.
Според последните статистички податоци на Светска банка, Србија е една од земјите со најголеми девизни дознаки во Европа.
Се проценува дека дијаспората префрлила 4,5 милијарди евра во Србија во 2010 година.
Кога властите во САД им ги одзедоа двете мали деца на Вук и Верица Настиќ по обвинувањата за злоупотреба во 2010 година, парот побара помош од големата заедница Срби што живее во Соединетите Американски Држави, како и од луѓето дома, во Србија.
Ноќната мора на Настиќ започна во Калифорнија, кога Вук Настаниќ го однесол својот компјутер на поправка и техничарот пронашол слики на двете деца на парот во када.
Сопственикот на продавницата ја извести полицијата, и вработените во Агенцијата за заштита на децата ги тргнаа децата од нивниот дом.
Обвинет за запоставување и сексуална злоупотреба, парот тврди дека тие не се виновни за никакво кривично дело и дека се жртви на културно недоразбирање.
Веста за проблемите на децата набргу се рашири низ целата српска дијаспора во САД, и на крајот стигна и до Србија, каде што поддржувачите почнаа да преземаат дејства.
Србите набргу основаа Фејсбук група наречена „Да му помогнеме на семејството Настиќ да го прослави Божиќ со своите деца“.
Тројца психолози во Србија, Зоран Миливојевиќ, Жарко Корач и Жарко Требјешанин, испратија писмо до судот во Калифорнија, опишувајќи ги културните разлики меѓу Србија и Соединетите Американски Држави.
Тогашниот српски претседател Борис Тадиќ, по професија психолог, издаде слична изјава на поддршка за семејството, и се состана со американскиот амбасадор во Белград, на разговор околу овој случај.
На крајот, не беа покренати обвиненија и на Настиќ им беа вратени децата.
Тие беа одвоени осум месеци.
Во соседно Косово, веб-страницата за вести Телеграф објави дека девизните дознаки од дијаспората за 2010 година изнесуваа вкупно 511,6 милиони евра, и дека 30 отсто од директните странски инвестиции доаѓаат од дијаспората.
Сепак, односот на власта кон дијаспората, како во Косово, така и во Албанија, е повеќе однос на земање, отколку на давање.
„Она што вие го нарекувате дијаспора, упорно се повикува и постојано се опслужува од Здружението Мајка Тереза на албанската заедница во Британија“, рече за SETimes Есат Браце, директор на здружението.
Некои од неговите главни активности се учењето албански јазик за децата и консултирање и поддршка на заедницата албански говорители.
„Им помагаме на жените што се злоупотребувани во семејството и работиме против семејното насилство.
Им помагаме на луѓето кои се во сериозна состојба на стрес и депресија од војната во Косово.“
„За жал, мораме да кажеме дека немаме никаква поддршка [ниту од Косово, ниту од Албанија] и што е уште полошо, не е покажан никаков интерес, барем не официјално“, рече Браце, додавајќи дека тие продолжуваат да апелираат до двете влади за поддршка.
Антон Ќерими, косовски Албанец кој живее во Швајцарија, вели дека дијаспората таму почесто бара помош од швајцарските институции, отколку од косовската или албанската амбасада.
Здружението Мајка Тереза е, исто така, активно.
Заедницата албански говорители се потпира на истото за оние на кои им треба помош и како инструмент за комуникација, што го прави едно од најважните врски.
Огранок на Здружението Мајка Тереза -- Помош за сиромашните -- со седиште во Норвешка, избира две или три семејства кои имаат највеќе потреба и им обезбедува пари од донатори.
Друго здружение, наречено Пријателството, им помага на околу 5.000 емигранти, албански говорители, во Римини, Италија.
Истото работи на нивно запознавање со италијанските закони, и им нуди практична помош, како што е наоѓање работа или дом.
Ситуацијата е поинаква во Србија.
Во ноември 2009 година парламентот усвои нов закон за дијаспората, истакнувајќи ја „заштитата на интересите и законските права на членовите на дијаспората надвор од земјата преку конзуларни и други услуги“.
Предлог-законот беше поднесен од различни организации на дијаспората, вклучително и Српскиот обединет конгрес, за коментар пред усвојувањето.
Покрај владините институции кои обезбедуваат услуги за Србите во криза, надвор од земјата, Министерството за надворешни работи вели дека околу 1.500 српски организации на дијаспората функционираат низ целиот свет.
Додека многу од нив се претежно посветени на промовирање и заштита на српската култура, многу од нив, исто така, обезбедуваат услуги за помош, вклучително и помош за бегалците.
