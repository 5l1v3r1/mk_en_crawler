27/06/2011
Линда Карадаку за Southeast European Times во Тирана -- 27.06.11
Грција можеби се дави во долгови и е преплавена со протести кои произлегуваат од непопуларните мерки на штедење, но тоа не ги заплаши илјадниците Албанци од обидот да полагаат право на грчкото наследство и формално да ја менуваат нивната националност.
Поттик се ветените бенефиции во соседството. 
Албанскиот дневен весник Шекули објави дека тие бенефиции вклучуваат пензија од 400 евра месечно.
„Срамно е тоа што албанските граѓани не се горди на нивната националност и поради финансиски мотиви бараат да ја сменат нивната националност. 
Финализирањето на овој процес, поради политичко-финансиско пазарење, е неприфатливо“, изјави заменик-претседателот на Високиот совет за правда Крешник Спахиу.
„Знам многу случаи на луѓе кои добија грчки документи за да профитираат и тоа се повеќе вид на луѓе кои пронајдоа други начини да добијат документи, а не со следење на корените на нивните потомци“, изјави 28-годишната Албанка од Грција Адела Јани за SETimes.
Јани е директорка на одделот за Организациски системи и бизнис интелигенција, во Албански мобилни комуникации. 
Адела, чија мајка е Гркинка, а татко и Албанец, има грчки документи -- постојана дозвола за престој, живеење и работа во оваа земја - но не ја промени нејзината албанска националност во грчка. 
Ниту пак нејзиниот татко го направи тоа.
Тие не се единствените. 
Во тек е движење предводено од една група која се нарекува себе си Црвено-црна алијанса која жестоко се противи на промена на националноста.
Оваа група, исто така, организираше петиција чија цел е отстранување на прашањата во врска со етничката припадност и религијата од националниот попис, кој ќе се спроведе во октомври.
Групата вели дека собрала 20.000 потписи од целата земја, кои ги достави до парламентот во средата (22-ри јуни). 
Петицијата бара референдум за одржување на попис кој содржи такви прашања.
Исто така, се инволвираат судовите. 
Во Корча, неколку луѓе се осудени за наводно менување на нивната националност од албанска во грчка, а потоа презентирање на документите на грчкиот конзулат со цел да добијат статус на “хомогени“.
Спахиу беше меѓу првите - уште февруари - кој го огласи алармот за промените на националноста, велејќи дека таквата појава треба да се спречи.
Спахиу истакнува дека повеќето барања доаѓаат од Албанците во Корча, Ѓирокастро и Пермет. 
Тој рече дека овие потенцијално значајни промени на националноста го кршат Уставот и тој обвинува за погрешно толкување на закон донесен во 2002-та година, сметајќи го благ во однос на менување на националноста.
Пред неколку недели, тој рече дека имало 192 вакви случаи во Корча, 1.600 во Ѓирокастро и 469 во Пермет. 
Спахиу вети дека секој од нив ќе биде повторно разгледан на следниот состанок на Високиот Совет за правда и истакна дека таквите промени на националноста би можеле вештачки да го зголемат бројот на малцинствата пред пописот.
Грчкиот конзул во Корча, Теодоро Икономус, беше оној кој предизвика бран контроверзии во февруари кога тој ги повика сите луѓе да се изјаснат за нивната етничка припадност.
„Да, во Корча постојат Грци. 
Да, Власите се Грци. 
Грци, не плашете се од пописот, откријте го вашето вистинско потекло“, рече Икономус во говорот кој подоцна беше емитуван од страна на албанските медиуми.
„Ако се двоумите“, им препорача тој „Одете и проверете ги имињата и јазикот на гробовите на вашите предци“.
Влашкиот свештеник во Корча веднаш ја отфрли изјавата како неодговорна.
„Конзулот побара од мене да се декларирам грчки Влав за да ми даде визи. 
Се чувствував прогонуван. 
Му реков дека јас сум албански Влав и тој ми ги одби визите, изјави отец Димитер Верига за албанската телевизија Њус 24.
Македонското малцинство, исто така, реагираше. 
Васил Стерјовски, претседател на Македонската асоцијација, го отфрли коментарот како “неприфатлив и штетен за заедниците кои живеат во Албанија. 
Ова го сметаме за мешање во внатрешните работи на Албанија“, изјави Стерјовски за локалните медиуми.
Албанскиот министер за надворешни работи го повика грчкиот амбасадор во Албанија Николас Пациос, барајќи разјаснување на забелешката на Камаринос. 
„Министерството за надворешни работи го стави до знаење својот став во врска со овие изјави, нарекувајќи ги неприфатливи. 
Ваквите изјави не ја одразуваат содржината на албанско-грчките односи и влијае врз духот на пријателство меѓу двете земји“, истакна министерството во соопштение за медиумите потоа.
Не сакам недоразбирања и ќе бидам многу јасен за ставот на Грција за ова прашање. 
Можам да ви кажам дека ние го сметаме етнички грчкото малцинство во Албанија како мост на соработка и пријателство меѓу двете земји и двата народа“, изјави Григориј Делавекурас, портпарол на грчкото Министерство за надворешни работи, за новинарите во Атина
Тој ја повика Тирана да ги исполни своите обврски кон малцинствата како предуслов за европска интеграција. 
„Ова вклучува почитување и заштита на нивните права на целата територија на Албанија, а не негово ограничување само во областите на малцинствата“, изјави Делавекурас.
Албанскиот искусен политичар Сабри Годо изјави за албанскиот дневен весник Телеграф дека националноста не може да се смени и „ние треба да ја заштитиме таа идеја“. 
„Оние кои ја проектираа подобро ќе сфатат дека на повеќето граѓани не им се допаѓа тоа. 
И закон кој на поголемиот дел од граѓаните не им се допаѓа, треба да се смени бидејќи граѓаните не можат да се сменат“, рече Годо.
