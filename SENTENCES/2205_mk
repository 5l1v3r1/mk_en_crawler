12/04/2005
Од Василис Василиу за Southeast European Times во Атина – 12/04/05
Грчката бродска индустрија се развива со здраво темпо.
Минатата година најголемите бродосопственици се обидоа да ја зајакнат својата позиција на меѓународната сцена со градење на нови бродови.
Грчката комерцијална флота, што се состои од стари бродови, имаше околу 20 отсто од светскиот пазар во 2003 година.
Со ненадејниот развој на бродската индустрија во последниве две години, бродосопствениците одлучија да ја обноват својата флота.
Само минатата година имаше 326 порачки за нови бродови -- со тежина од 26,8 милиони тони.
Поголем дел од порачките беа за танкери и носачи на големи количини стока, пазари кои Грците најмногу ги услужуваат, изоставајќи ги бродовите за оние сегменти на пазарот како што се носачи на автомобили, бродови-фрижидери или повеќенаменски бродови.
Секој втор ден се плаќа за нов брод како резултат на склучени нови бизниси со повеќегодишни договори пред бродовите дури и да бидат изнесени од бродоградилиштата.
Оваа индустрија носи 20 милиони американски долари приход секоја година.
Во меѓувреме Грците ги продаваат своите стари бродови на помали претпријатија во странство, кои не предвиделе зголемување на побарувачката навреме за да нарачаат нови бродови.
Глобалната побарувачка за бродови е голема и додека бродоградилиштата се борат да ги услужат постојните клиенти, многумина се оставени без друг избор освен да платат огромни суми за старите бродови во грчката флота.
Со новите порачки, најголемите бродосопственици во Грција -- семејството Цакос кое е сопственик на „Цакос енерџи навигејшн“ -- ќе ја зголемат својата флота од 53 на 76.
Побарувачката во оваа индустрија не влијае само на големината на флотата -- пристаништето во Пиреа е на пат да стане целосно модернизирано пристаниште.
Целта на Европската комисија (ЕК) е да се изгради инфраструктура за паневропска мрежа на морски транспорт на пристаништето, која ќе се натпреварува, во поглед на времето и цените, со копнениот транспорт на стока.
Новиот систем ќе му овозможи на пристаништето да го намали времето кое еден брод го поминува на копно за товарење и растоварување.
Според ЕК програмата ќе претставува почеток на една револуција во бродската индустрија.
Проектот ќе биде презентиран во јуни и Пиреа се очекува да биде првото пристаниште на Средоземното Море што ќе ја усвои оваа програма.
Суштината на системот ја сочинува новата машинерија за товарење и растоварување која ги автоматизира овие процедури, ги прави побрзи, поевтини и подложни на помалку грешки.
Старите бродови нема да имаат толкава корист од ова поради нивната конфигурација -- факт што уште повеќе ја оправдува потребата за модернизирање на флотите.
