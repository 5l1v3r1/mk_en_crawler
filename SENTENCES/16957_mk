05/11/2006
ЗАГРЕБ, Хрватска -- Одредувањето на идниот статус на Косово можеби ќе биде одложено до некое време во 2007 година, рече генералниот секретар на ОН Кофи Анан во интервјуто за хрватскиот весник Вјесник, објавено во саботата (4-ти ноември). 
„Земајќи го предвид референдумот, како и фактот дека во Србија сакаат избори, ние мораме да бидеме внимателни за прашањето на конечниот статус на Косово да не се користи за предизборни цели“, објасни тој. 
„Можеби нема да се придржуваме на роковите што првично ги планиравме“, рече Анан, набргу по состанокот со посредникот на ОН, Марти Ахтисари.
Во другите вести, косовскиот премиер Агим Чеку за новинарите изјави дека сé уште се надева оти идниот статус ќе биде одреден пред крајот на годината. 
„Сигурен сум дека исходот ќе биде независно Косово со сите гаранции за националните малцинства, со помош на меѓународната заедница“, рече тој. 
Чеку понатаму рече дека како премиер тој се чувствува одговорен за доброто на косовските Срби. 
Чеку беше во црногорскиот главен град, Подгорица, на разговори со локалните власти -- патување кое беше критикувано од страна на на белградските власти. 
Српскиот претседател Борис Тадиќ рече дека посетата е „неприфатлива и непотребна“, со оглед на тоа што преговорите за идниот статус на покраината продолжуваат. 
(Ројтерс, Бета, РТС, Вијести, Побједа, Косова лајв - 04/11/06; AФП, УПИ - 03/11/06)
