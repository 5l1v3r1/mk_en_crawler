26/07/2011
Мирјана Бошковиќ за Southeast European Times во Подгорица – 26/07/2011
Над 30.000 граѓани одлучија да не се изјаснат за својата националност на пописот во април, чии резултати беа објавени неодамна, а кои предизвикаа различни реакции во Црна Гора и во регионот.
Бројката изнесува 5 отсто од населението на Црна Гора и е еднаква на големината на еден поголем град како Херцег Нови.
„Кај неизјаснетите граѓани постои страв и револт.
Покрај постојаниот притисок од владејачките партии, имаше и дополнителен притисок врз граѓаните од страна на опозицијата [да се изјаснат за својата национална припадност].
И да не се сфати како ,притисок од страна на опозицијата‘, секако дека имал некакво влијание“, изјави за SETimes Момчило Радуловиќ, претседателот на Европското движење во Црна Гора.
Некои граѓани велат дека се плашат дека би можеле да ги загубат своите работни места или дека нивните интереси може да бидат на некој друг начин загрозени.
Според резултатите од пописот објавени неодамна, Црногорците и Србите се најбројни, сочинувајќи 44,98 и 28,73 отсто од вкупното население.
Има речиси 2 отсто повеќе Црногорци во споредба со 2003-та година, а повеќе од 3 отсто помалку Срби.
Резултатите од пописот, исто така, покажаа и незначително намалување на бројот на Бошњаците, Албанците и на Хрватите и намалување од 0,5 отсто кај муслиманите, додека пак бројот на Ромите е двојно зголемен.
Експертите велат дека е загрижувачки тоа што толку многу луѓе не сакаат да се изјаснат за својата националност.
„Не е мал бројот на луѓе на кои им е смачено од поделбите што траат повеќе од две децении“, изјави за SETimes професорот Светозар Јовичевиќ.
На пописот во 1981-та година, само 0,05 отсто од граѓаните не сакаа да се изјаснат за својата националност.
Спротивно на тоа, професорот Филип Ковачевиќ тврди дека не е причина стравот бидејќи сите оние што се плашат од некакви негативни последици веќе се изјасниле како Црногорци.
„Се работи за револт или отпор кон ставањето себеси во тесна етничко-национална рамка.
Црногорската политика е толку оптоварена, а со тоа и деградирана, со прашањата за ,идентитетот‘, што ова е можеби еден од најлогичните одговори“, изјави Ковачевиќ за SETimes.
Аналитичарите велат дека прашањето за идентитетот во Црна Гора е далеку од решено, но Радуловиќ тврди дека револтот гласно зборува за менталитетот, политичката култура и граѓанската храброст.
„Тековниот технички дел од процесот за приклучување кон ЕУ оди многу побрзо од општествениот“, забележува тој.
Радуловиќ ги обвинува Владата и опозицијата за создавање напната ситуација пред пописот и негово поврзување со секојдневната политика, и рече дека мора да престанат да вршат притисок врз граѓаните.
И додека повеќето политички партии прифатија дека резултатите од пописот одразуваат реална слика за Црна Гора, партијата Нова српска демократија (НСД) вели дека тоа не е точно.
Лидерот на НСД, Андрија Мандиќ, рече дека податоците за српскиот народ и јазик се неточни и дека вистинскиот број е 33 отсто, 4 отсто повеќе од пријавениот број.
Резултатите предизвикаа реакција во пронационалистичките кругови во Србија.
Демократската српска партија (ДСС) издаде соопштение во кое резултатите ги нарече „алармантни поради очигледните нерегуларности“
„Бидејќи не вроди со плод долготрајниот притисок врз Србите и постојаната насоченост на Владата кон намалување на значењето и на правото на јавна употреба на српскиот јазик, ги применија последните расположливи средства - фалсификување на резултатите од пописот.
Таквото отворено кршење на основните човекови права е карактеристика само на недемократските режими“, додаде ДСС.
