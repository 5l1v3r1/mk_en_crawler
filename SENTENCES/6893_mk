27/06/2012
Ивана Јовановиќ за Southeast European Times во Белград -- 27.06.12
Бројот на луѓето кои се прислушуваат во Србија и регионот на Југоисточна Европа се зголемува со текот на годините, главно поради желбата на земјите да се борат против организираниот криминал и корупцијата. 
Но, инструментот за борба против криминалот не се спроведува секогаш законски.
Сé поголемиот број луѓе кои се незаконски прислушувани во Србија, го поттикна народниот правобранител Саша Јанковиќ и комесарот за информации, Родољуб Сабиќ, да побараат од Уставниот суд минатиот месец да издаде привремена мерка за забрана на полицијата да собира информации за комуникациите на граѓаните без судска наредба.
Јанковиќ и Сабиќ рекоа дека нивните канцеларии добиваат бројни поплаки секој ден од граѓаните чии телефонски и интернет комуникации се незаконски следени.
„Бројот на загрозувањата на приватните и телефонските комуникации од безбедносните служби е неколку илјади“, рече Јанковиќ за весникот Данас, по поднесувањето на барањето.
Тие, исто така, поднесоа иницијатива за оценка на уставноста на Законикот за кривична постапка, кој стапи на сила пред два месеци. 
Спорната одредба од кодексот й овозможува на полицијата да обезбеди листи, локации и други информации од телефонскиот сообраќај на граѓаните со одобрение само на обвинител, а не на судот.
Следењето на електронските комуникации е регулирано со уставот, и според законот што ја уредува работата на безбедносните служби и полицијата, како и со Законот за кривична постапка.
„Првиот основен услов за следење на комуникациите -- кој е пропишан со Уставот (Член 4) -- е дека [прислушувањето] може да се врши само со судска одлука. 
Вториот услов е дека мерката мора да биде неопходна за да ја заштити безбедноста на земјата или кривичната постапка. 
Третиот услов е овие мерки да се спроведуваат само во определен период“, рече за SETimes Владимир Ѓериќ, член на српскиот правен тим во Меѓународниот суд на правдата.
Но, претставниците на полицијата рекоа дека ќе собираат податоци како што е вообичаено, додека судот не пресуди дека треба да се изменат насоките на кривичната постапка.
„Целта на ова дејство е безбедноста и стабилноста на државата -- тоа мора да има континуитет ... 
сите чекори тука се во согласност со релевантните служби“, рече за SETimes Светлана Гогиќ, генерален секретар на Српскиот полициски сојуз.
Другите држави во регионот имаат нешто построги закони.
Според Весна Шкаре Ожболт, поранешна вработена во хрватскиот судски сектор, предмет на прислушување се поединци или групи вклучени во терористички активности и организиран криминал.
Критериумите за прислушувањето се утврдени со уставот и Стратегијата за национална безбедност и Законот за безбедносни и разузнавачки системи.
„Законот не дозволува ништо. 
Има процедури што мора да се почитуваат. 
Според тоа, ако службите сакаат да прислушуваат разговор на поединец, мора да обезбедат дозвола од Врховниот суд“, рече Ожболт за SETimes.
Во Босна и Херцеговина (БиХ), Агенцијата за разузнавање и безбедност може да врши прислушување само со одобрение на претседателот на судот или судија назначен од претседателот. 
Агенцијата мора да поднесе информации што ќе го оправдаат следењето -- и мора да го информира граѓанинот кој е прислушуван за дејството во рок од 30 дена.
Но, минатата пролет, босанскиот дневен весник Независне новине објави листа на 5.000 мобилни броеви за кои вели дека биле незаконски прислушувани од Агенцијата за разузнавање и безбедност и државна истрага и заштита, во текот на изминатите три години.
„Имајќи ги предвид законите, тоа би значело дека судовите, во последните три години, одобриле 5.000 специјални истражни дејства, или околу пет одобренија дневно -- што ја доведува во прашање законитоста на овие дејства“, рече за SETimes Петар Ковачевиќ, директор на Агенцијата за заштита на лични податоци во Босна и Херцеговина.
