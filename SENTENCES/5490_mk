13/04/2010
Од Наташа Радиќ за Southeast European Times во Загреб -- 13/04/10
Во тек е полициска истрага за пронаоѓање на одговорните за најголемиот воен скандал во Хрватска кој се памети. 
Истиот се однесува на онлајн протекување таен документ со имињата на 501.666 воени ветерани.
Регистарот се појави на 6-ти април на веб-страница направена специјално за да се објави оваа информација. 
Податоците вклучуваа воена историја и привилегирани информации како што се конкретните борбени единици, имињата на оние во специјалните сили и разузнавачките единици, и траењето на службата за време на Татковинската војна во периодот 1991-1995 година.
Aналитичарите предупредуваат дека кога ќе се објави чувствителна информација како оваа во јавноста, истата може да води до пристрасност и евентуално да се искористи за одмазда и други непријателски цели.
Откако изби скандалот, веб-страницата беше посетена толку многу пати што честопати се блокираше. 
Серверот на страницата се вели дека е со седиште во САД, при што лицето кое плаќа за доменот е моментно непознато.
Марко Ракар, хрватски блогер, веб-експерт и поранешен помошник на хрватскиот претседател Иво Јосиповиќ, беше сослушан од полицијата во текот на првите 48 часа по избивањето на скандалот, но не беше обвинет.
„Јас сум целосно невин“, изјави Ракар за новинарите по враќањето дома од полициската станица. 
Тој рече дека отишол доброволно во полиција откако на неколку интернет форуми видел дека бил наведен како можен осомничен.
„Ова е невидено. 
Податоците што го најдов на веб-страницата, откако конечно влегов во доменот, беа погрешни, и не покажуваа точно каде сум бил и каде сум служел“, изјави за SETimes воениот ветеран Дамир М.
Дамир рече дека нема потреба да го крие своето воено минато, но не сака да има проблеми на пограничните премини со соседните земји.
Повеќето луѓе сметаат дека документот бил чуван во тајност за да се заштити воениот персонал кој служел на работните маси наместо на борбените полиња. 
Статусот на ветеран носи привилегии како што се повисоки пензии, акции во фондот на хрватските ветерани и финансиска помош за почнување бизниси.
Вкупно деветмина владини министри се наоѓаат на листата на воени ветерани. 
Некои јавни фигури кои воопшто не служеле за време на војната, беа шокирани гледајќи ги своите имиња на листата.
Дебатата за тоа дали регистарот треба да се објави, веќе со години трае во Хрватска. 
Претседателот Иво Јосиповиќ беше за тоа истиот да се обелодени, но не под сегашните услови.
„Да ја оставиме полицијата да си ја врши својата работа. 
Јас сé уште ја поддржувам идејата дека регистарот на воените ветерани треба да биде обелоденет, но не без согласност и соодветна регулатива“, изјави тој за загрепскиот дневен весник Јутарњи лист.
