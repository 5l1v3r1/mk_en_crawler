17/04/2006
Од Берта Фониќи за Southeast European Times во Приштина – 17/04/2006
Решението за прашањето на статусот на Косово мора да придонесе за регионалната стабилност и благосостојба, рече американскиот претставник за разговорите во врска со статусот на Косово, Франк Виснер, за време на посетата на покраината изминатиов викенд. 
Тој, исто така, го потврди ставот на Вашингтон за тајмингот.
„Американскиот став за статусот на Косово останува непроменет, решението треба да се постигне до крајот на оваа година“, рече Виснер во петокот (14-ти април), по пристигнувањето во Приштина, каде што се состана со косовскиот претседател Фатмир Сејдиу, со премиерот Агим Чеку и со косовскиот преговарачки тим.
Виснер ги пофали напорите на етничкото албанско мнозинство за доближување до српското малцинство. 
„Јас сум многу задоволен од посветеноста на посигурна иднина од страна на овие заедници, но, исто така, за доброто разбирање помеѓу мнозинството и малцинството, вклучувајќи ги и Србите“, рече тој.
Во саботата американскиот дипломат го посети градот Призрен, каде што побара од сите етнички заедници да го остават зад себе минатото за да изградат ново Косово.
Тој го повика косовскиот народ да преземе значајни чекори за враќање на меѓуетничката доверба и помирување, како и за тоа јасно да се стави до знаење дека сите граѓани ќе имаат мирна и просперитетна иднина.
За време на посетата на Митровица, Виснер повика на соработка помеѓу северните и јужните делови од етнички поделениот град. 
Тој, исто така, ги повика косовските Срби да земат учество во привремените институции, и рече дека не се согласува со неодамнешното барање на Белград Србите вработени во тие институции да се откажат од своите плати, што им ги плаќаат ОН, или ќе ги загубат парите што им ги плаќа Србија.
Виснер, кој се наоѓа во дипломатска турнеја низ регионот, пристигна во Косово по посетата на Скопје, каде што се состана со македонскиот претседател Бранко Црвенковски, со кого разговараше за прашањето на одбележувањето на границата на Македонија со Косово.
Во понеделник Виснер ќе допатува во Белград, каде што ќе има состаноци со српскиот претседател Борис Тадиќ и со премиерот Воислав Коштуница.
Во меѓувреме, нов инцидент изминатиов викенд фрли сенка и на онака проблематичните меѓуетнички односи во Митровица. 
Според извештаите во локалните медиуми, две бомби биле фрлени во куќата на една српска жителка на овој град, Зорица Митровиќ. 
Една од направите експлодирала, предизвикувајќи штета.
Косовската полиција започна истрага, додека локалниот српски водач Небојша Јовиќ го повтори повикот до УНМИК за заострување на санкциите против екстремистичките напади врз српското малцинство.
