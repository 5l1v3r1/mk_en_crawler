27/09/2012
Енди Дабилис за Southeast European Times во Атина -- 27.09.12
Илјадници грчки полицајци се судрија со околу 50.000 демонстранти за време на 24-часовниот генерален штрајк во средата (26-ти септември), на кој се протестираше против новиот круг мерки на штедење, даночни зголемувања и намалени пензии, наредени за заздравување на ослабената економија.
Тоа беше прв голем протест против владата на коалицијата на премиерот Антонис Самарас, која се обидува да финализира нови 11,5 милијарди евра кратења што беа побарани од меѓународните кредитори.
Полицијата употреби шок гранати и солзавец, додека маскираните анархисти фрлаа молотови коктели, за време на протестите пред парламентот.
Протестите се разгореа кога судии, наставници, полицијци и униформирани војници се вклучија во демонстрациите и забавеното работење за време на еднодневниот протест.
Бродовите останаа во пристаништата, музеите и спомениците беа затворени за посетителите, а контролорите на воздушниот сообраќај ги напуштија работните места.
Самарас е приклештен меѓу обидот да ја задоволи Тројката ЕУ-ММФ-ЕЦБ, која дава 239 милијарди евра во заемите за спас, и да ги задоволи своите коалициски партнери, кои одбиваат нови кратења на платите и пензиите.
Тој вети дека тие ќе бидат последни -- повторувајќи ги сличните ветувања на претходните влади.
Тој планира в петок да го претстави пакетот за буџетските кратења пред Тројката и да го истурка во парламентот пред состанокот со официјалните претставници на ЕУ на 8-ми октомври, кој може да одреди дали одложената исплата на заемот од 30,17 милијарди евра и очекуваната втора финансиска помош од 130 милијарди евра, ќе бидат пуштени.
Без парите, Грција можеби нема да може да го подмири долгот, што ќе ја исфрли од Еврозоната и ќе го загрози финансискиот блок од 17 држави.
Самарас рече дека му треба двегодишно продолжување за да наметне нови реформи и да го намали дефицитот на земјата од 9,3 отсто на 3 отсто, како што бараше Тројката, но тоа би барало уште 15 милијарди евра помош.
„Мора да се најде решение или ние ќе бидеме уништени“, рече за SETimesАнтонис Клапсис, шеф за истражување во Институтот за демократија Константинос Караманлис во Атина, експертска група на Нова демократија.
„Самарас прави сé што може да го реши проблемот и ќе ги спроведе мерките.“
Во новите кратења, Самарас е повторно насочен кон работниците, пензионерите и сиромашните.
Но, многу Грци велат дека повеќе не можат да издржат.
„Мораме да протестираме и да се организираме и да продолжиме со притисокот“, рече за SETimesЈоана Ревити (30), клинички психолог кој се приклучи на протестите.
Таа рече дека во нејзината клиника се драстично скратени средствата.
„Што ќе правиме со пациентите?“
Синдикалните водачи велат дека нема да отстапат додека Самарас не се повлече.
„Овој рецепт за Грција е погрешен.
Истиот ја доведе земјата до ќор-сокак и Тројката мора да признае дека треба да го промени“, рече за SETimesЕфстатиос Анестис, заменик генерален секретар на ГСЕЕ, кој ги претставува вработените во грчкиот приватен сектор.
„Тие бараат нови кратења на платите и даноци од истите категории“, рече за SETimesВасилис Ксенакис, секретар за национални прашања во синдикатот на јавниот сектор АДЕДИ.
Синдикатите сакаат владата да ги напушти своите договори со Тројката, да ги зголеми даноците за богатите и да ги гони даночните затајувачи, кои й должат на земјата скоро 11,6 милијарди евра годишно, бидејќи даночните измами остануваат претежно неказнети.
Лена Вамвакиту (54), која вели дека стравува оти ќе ја изгуби својата продавница за овошје и зеленчук бидејќи муштериите ги намалија своите трошења, се обидува да го измие солзавецот од своите очи додека објаснува зошто дошла на протестите.
„Тука сум бидејќи очајнички сакам нешто да се промени ...
тие сакаат да нé убијат“, рече таа за SETimes.
„Ова беше наша последна шанса.
Ова е нашиот крај.“
