12/03/2012
Марија Паравантес за Southeast European Times во Атина -- 12.03.12
Кооперативата за производство на вино ВАЕНИ-Науса, која се состои од 220 локални винари, потпиша најголем досега договор за извоз на вино со водечко претпријатие во Кина.
ВАЕНИ сега ги жнее плодовите од здружените напори откако го освои кинескиот пазар благодарение на својата динамична промотивна иницијатива минатата година, која вклучи испраќање на „тест“ количина од 250.000 шишиња.
„Она што е важно е да се лоцира изворот и да се поттикне интересот.
Сега ова е гледање на работите на вистинскиот начин“, рече за SETimes претседателот на ВАЕНИ, Јоргос Фунтулис.
Регионот Науса во Македонија, во Грција, е една од главните територии во земјата за производство на вино, позната по својата сорта „ксиномавро“.
На ВАЕНИ отпаѓа околу 50 отсто од вкупното производство на вино во Науса, каде се произведуваат три милиони шишиња годишно, а се извезува во 27 држави.
„Кинезите претпочитаат црвени вина.
Сортата „ксиномавро“ е уникатна и тоа создава голем потенцијал“, објасни Фунтулис, додавајќи дека суштински за грчките производители на вино е да станат поотворени кон надвор, ако сакаат да влезат на другите пазари.
Тој откри дека претпријатието веќе преговара со индискиот пазар.
Едно шише вино ВАЕНИ сега се продава за 2 до 14 евра во Кина.
Претпријатието, исто така, е заинтересирано и за другите грчки производи, како што е маслиновото масло.
Уште од Олимписките игри во 2004 година, Кина изрази голем интерес за традиционалните грчки производи.
Кинескиот премиер Вен Џиабао му даде на грчкото вино зелено светло за време на својата официјална посета на Грција.
Вен го пиеше виното Домен Целепос, отворајќи ја вратата за грчкиот извоз.
Неколку месеци подоцна, винарот Јанис Целепос, сопственик на Домен Целепос, потпиша договор вреден 840.000 евра и во 2011 година испрати 45.000 шишиња од по 10 евра за Азија.
Во меѓувреме, друг Грк роден во семејство на винари, Михалис Бутарис, отиде дотаму што дури и се пресели во Кина, и во соработка со локалниот производител Могао, ја основаше винаријата „Саншајн вели“ во провинцијата Гансу, западна Кина.
И тој се согласува дека излегувањето од грчките граници е од најголема важност.
„Природно, секоја конкретна трговска зделка или инвестиција го дополнува трендот на поекстровертна Грција, особено кон Кина“, рече за SETimes Бутарис, кој е претседател на „Саншајн вели“.
„Нашата визија е грчкото производство да ги исполни очекувањата, да го отвориме патот за други грчки производи, и да ги убедиме кинеските потрошувачи да уживаат во грчките вина“, додаде тој.
Новиот систем на заштита на географско потекло, воспоставен во 1980-тите, заедно со високите стандарди што ги постави ЕУ, резултираа со подобрување на грчките вина, и свртување на винарите кон меѓународните пазари.
Според извештајот од 2011 година на Димитрис Томопулос од Грчката канцеларија за врски во економските и трговските работи, со седиште во Пекинг, кинескиот пазар на вино е меѓу најбрзорастечките, со увоз кој се зголеми за 30 отсто во последните пет години -- што се должи во голем дел на посилната куповна моќ и фактот дека виното станува статусен симбол.
