16/05/2011
Од Лилјана Смиљаниќ за Southeast European Times во Бања Лука -- 16/05/11
Република Српска (РС) избегна можни санкции од Канцеларијата на високиот претставник во саботата (14-ти мај), кога претседателот на ентитетот, Милорад Додик, одлучи да го одложи референдумот за судската и обвинителска канцеларија на БиХ.
Тој го стори тоа по состанокот со шефицата за надворешна политика на ЕУ, Кетрин Ештон, која вети дека ќе се формира специјален комитет како чекор кон реструктуирањето на судството. 
Комитетот, рече Ештон, ќе даде препораки за тоа како да се решат прашањата во секторот во контекст на процесот на пристапување во ЕУ.
„Убедени сме дека овој дијалог ќе обезбеди решенија за конкретните проблеми и ќе ја врати земјата назад на патот кон Европа“, рече таа.
Босанските Срби се жалат дека на сегашниот систем, меѓу другото, му недостасува процес на решавање на прашањата на воените злосторства врз Србите, извршени за време на конфликтот во БиХ.
„Го сметаме ова за важен чекор по толку многу години на наша константна загриженост за овие прашања“, рече Додик по неговите разговори со Ештон. 
„Сфаќаме дека ова е почеток на дијалогот во врска со судскиот систем, во кој ќе разговараме за сите проблеми со судскиот систем на БиХ“.
Реакциите досега се мешани. 
Владините водачи ја поздравија, како што ја опишаа, победата за Додик. 
Од друга страна, опозициската Српска демократска партија (СДС) сé уште сака референдумот да се одржи.
Друга опозициска сила, Партијата за демократски напредок (ПДП), објави дека одложувањето на референдумот е најголем политички неуспех на Додик.
„Јасно беше дека референдумот нема да се одржи сé додека СНСД на [Додик] е владејачка партија, бидејќи СНСД и Додик сега јасно докажаа дека дејствуваа во согласност со наредбите на меѓународната заедница“, рече Младен Иваниќ, водач на ПДП.
По Бања Лука, Ештон отиде во Сараево. 
Таму таа се состана со членовите на претседателството на БиХ, Бакир Изетбеговиќ и Жељко Комшиќ, како и со Златко Лагумџија, водачот на Социјалдемократската партија на БиХ, и претставниците на Партијата за демократска акција (СДА).
„Задоволен сум што овој акутен проблем во БиХ е решен, но й кажав на г-ѓа Ештон дека трајниот проблем не е решен, имено акумулирањето на анти-дејтонски и анти-државни дејства и изјави“, рече Изетбеговиќ. 
„Одлуките и овластувањето на високиот претставник се доведени во прашање, како и некои институции формирани во парламентот на БиХ, па дури и геноцидот во Сребреница.“
Здравко Гребо, професор по правни науки на Универзитетот во Сараево, смета дека може да има нешто повеќе во посетата на Ештон од она што е објавено досега. 
Во следните неколку дена, рече тој, ќе стане јасно дали нејзините разговори со Додик резултирале со договор за формирање државна влада, која не е формирана и седум месеци по одржувањето на изборите.
