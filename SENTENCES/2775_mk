04/01/2006
(АП, Ројтерс, СНН, ББС, РФЕ/РЛ, Индипендант, Гардијан - 04/01/06;
AП, ФТ, АФП, ЕУобсервер, Софиска новинска агенција, Медиапул - 03/01/06)
Групата за координација на гасот на ЕУ во средата (4-ти јануари) одржа вонредна сецница поради спорот со гасот помеѓу Русија и Украина, кој предизвика кусоци низ целиот континент претходно неделава.
Експертите за енергија, кои се собраа во Брисел само неколку часа откако двете земји го објавија договорот, се состанаа на разговори околу начините за справување со вакви кризи во иднина, како и за осигурување дека нема да дојде до нови закани по снабдувањето.
„Ситуацијата покажа колку Унијата е ранлива во однос кусоците во снабдувањето со гас“, рече комесарот за енергија на ЕУ, Андрис Пиебалгс, во вторникот.
Тој рече дека очекува договор за воспоставување на „одреден вид механизми за солидарност на заедницата во случај на пореметувања со гасот“ во иднина.
Европа увезува околу четвртина од својот гас од Русија, од кои 80 отсто протекуваат преку гасоводот кој поминува низ соседна Украина.
Рускиот гигант Гаспром го прекина дотурот во поранешната советска република во неделата, по одбивањето од страна на Киев да се согласи со барањата на претпријатието за повеќе од четирипати повисока цена -- од 50 американски долари за 1.000 кубни метри во 2005 година на 230 американски долари, почнувајќи од 1-ви јануари 2006 година.
Ова доведе до голем пад во снабдувањето со гас кај дел од 28-те земји во Европа и поранешниот Советски Сојус, кои зависат од рускиот гас.
Босна и Херцеговина, Хрватска и Србија се помеѓу корисниците на Гаспром кои објавија намалување во снабдувањето со природен гас помеѓу 30 и 50 отсто од неделата.
По острите критики од Европа, Русија ги зголеми количествата кои се пренесуваат преку украинскиот гасовод.
И покрај тоа што во вторникот се чинеше дека дотурот се враќа во нормала, кризата повторно ја поттикна загриженоста на Европа поради зависноста од Русија .
Некои земји, меѓу кои и Полска и Романија, навестија дека, најверојатно, повторно ќе ја разгледаат својата енергетска политика.
Романскиот премиер Калин Попеску Таричеану рече дека неговата земја ги разгледува можните алтернативи за намалување на зависноста од увезениот гас, како и на енергетските трошоци.
Тоа би вклучило враќање на јагленот за производство на енергија и изградба на две нови хидроцентрали на реката Дунав.
„Во време на повисока цена на гасот и нафтата, реално би било враќањето на јагленот со цел да се намалат трошоците за производството на струја и греењето“, АП го цитираше Таричеану.
Други можни опции се:
изградба на нови подземни резервоари со што би се удвоил капацитетот на земјата за складирање на гас, како и изградба на нови гасоводи.
Романија, која 40 отсто од гасот што й е потребен го увезува од Русија, плаќаше 250 американски долари за 1.000 кубни метри до почетокот на оваа година.
Сега плаќа околу 280 американски долари за 1.000 кубни метри од рускиот гас, но таа цена ќе важи до крајот на март, по што повторно ќе биде предмет на преговори.
Со договорот од 1997 година соседна Бугарија плаќа околу 120 американски долари за 1.000 кубни метри гас.
И покрај тоа што договорот истекува во 2010 година, се вели дека Русија планира овој месец да побара нова цена, помеѓу 230 и 260 американски долари за 1.000 кубни метри.
Властите велат дека тоа би можело да доведе до зголемување од скоро 60 отсто на цената на природниот гас на домашниот пазар.
Бугарија добива повеќе од 97 отсто од гасот што й е потребен од Русија.
Илко Јоцев, поранешен бугарски заменик-министер за енергија, кој моментно работи за Гаспромбанк, за новинарите изјави дека ќе се промени цената само на транзитниот гас.
Според него, ако Бугарија се согласи со новите услови, можно е да привлече околу 5 милијарди евра во вид на инвестиции од Русија, вклучувајќи ја и изградбата на втората нуклеарна централа во Бугарија во Белене, приватизацијата на дистрибутерот на гас Булгаргас и изградбата на берзата за трговија со гас.
