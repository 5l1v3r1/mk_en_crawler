22/12/2005
Од Кристина Чук за Southeast European Times-- 22/12/05
Апсењето на хрватскиот генерал во бегство Анте Готовина на 7-ми декември се смета дека најверојатно ќе го олесни патот на земјата кон интеграцијата во НАТО и во ЕУ.
По апсењето комесарот за проширување во ЕУ, Оли Рен, рече дека вратата за влез во блокот сега е отворена.
Во меѓувреме, се очекува покана за влез во НАТО на самитот на Алијансата во пролет 2008 година.
Во Вашингтон поддржувачите на членството на Хрватска во НАТО од конгресот велат дека со апсењето на Готовина е отстранета главната пречка.
„Се разбира, членството нема да се случи автоматски, но апсењето на Готовина претставуваше најголема бариера“, рече претставникот Елтон Галегли, кој е копретседавач на конгресната група за Хрватска, заедно со претставниците Џорџ Радовановиќ и Питер Виклоски.
Во ноември групата ја предложи резолуцијата ХР 529, со која се поддржува влезот на Хрватска во Алијансата.
Спонзорите ја презентираа резолуцијата пред Подкомисијата за меѓународни односи на Домот, за Европа.
Неодамна Хрватска го презентираше националниот акционен план за остварување на членството во НАТО.
Планот повикува на поголеми напори за завршување на процесот на враќање на бегалците и враќање на имотите, судските реформи, борбата против корупцијата и заштитата на малцинствата.
Еден од клучните елементи на планот -- решавањето на случајот на Готовина -- сега е исполнет во целост.
Членството во Алијансата би претставувало извонредна добивка за Хрватска, велат аналитичарит, не само од безбедносни причини, туку и поради економската корист.
Странските инвестиции би можеле да се зголемат за 20 отсто и повеќе.
Трошоците за членството ќе изнесуваат околу 5,5 милиони евра или еден отсто помалку од воениот буџет на Хрватска.
Според шефот на НАТО, Јап де Хоп Шефер, членството во НАТО и во ЕУ претставуваат единствен безбеден рецепт за стабилноста на Балканот.
Во остварувањето на таа цел Загреб се здружи со уште две западнобалкански земји -- Албанија и Македонија -- за координирање на напорите кон исполнувањето на критериумите.
