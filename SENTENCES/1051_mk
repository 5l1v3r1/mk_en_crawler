10/10/2007
Од Сами Неза за Southeast European Times во Тирана -- 10/10/07
Како потег кој сигурно ќе предизвика политичка контроверзност, албанскиот претседател Бамир Топи, на крајот од минатиот месец рече дека побарал од државниот обвинител во земјата, Теодори Солаку, да поднесе оставка. 
„Побарав од Солаку да биде дел од [реформата на судството], и да биде првиот што ќе даде јавен сигнал“, рече Топи на државната телевизија.
Според уставот, нема ограничувања за мандантот на државниот обвинител на функцијата. 
Ова ја прави оваа работа поразлична од сите други уставни позиции во Албанија. 
Солаку, кој беше назначен на почетокот од 2002 година, веќе посочи дека не планира да поднесе оставка.
Тој веќе некое време е главен предмет на расправија. 
Парламентарната комисија започна истрага за неговата имотна состојба, како и за случаите што можеби биле несоодветно затворени од страна на неговата канцеларија. 
Минатиот декември Уставниот суд донесе пресуда дека Солаку го прекршил уставот. 
Тој беше обвинет не само за злоупотреба на функцијата, туку и за врски со организираниот криминал.
Но, опозицијата вели дека тој е ставен на мета во политичкиот лов на вештерки. 
Поранешниот претседател Алфред Мојсиу одби да го потпише декретот со кој тој се отстранува од функцијата.
Оваа контроверзност имаше голема улога во преговорите за избор на наследник на Мојсиу по истекувањето на неговиот мандат. 
Иако се обидуваше да склучи договор со опозицијата, премиерот Сали Бериша инсистираше на тоа мандантот на Солаку да биде ограничен на пет години. 
Опозицијата одби да продолжи со преговорите и договорот пропадна.
Новото барање од Топи веќе беше отфрлено од опозициските пратеници. 
„Го повикуваме [Toпи], да се дистанцира од својата поранешна партија, да биде претседател на сите Албанци и да не се обидува да ја узурпира канцеларијата на државниот обвинител, која работи на некои големи случаи за злоупотреба“, рече Дритан Прифти, висок претставник на Социјалистичкото движење за интеграција, како одговор на барањето на Топи.
Друг опозициски претставник, Арбен Исарај, го осуди потегот на претседателот како штетен за процесот на судските реформи, кој беше поттикнат од тркалезната маса на парламентарните партии.
За време на состанокот со адвокатите и судиите минатата недела, Топи сепак продолжи со притисокот. 
„Истражната активност на обвинителската канцеларија е апатична“, инсистираше тој. 
„Размерот помеѓу случаите започнати од нив и случаите започнати од полицијата е во голема мера на страната на полицијата.“
Во меѓувреме, весникот Стандард објави досие во кое се наведува листата прекршоци, наводно, извршени од страна на обвинителската канцеларија. 
Листата, која ја подготви шефот на инспекторската група на Министерството за правда, Фитим Хоџати, вклучува трговија со украдени автомобили и вмешаност во трговија со дрога.
Албанската јавност има негативен севкупен впечаток во врска со судскиот систем, со особено слабо мислење за обвинителството. 
Анкетата на Граѓанската адвокатска канцеларија, спроведена помеѓу адвокатите и судиите, покажува дека 60 отсто од нив сметаат дека судството е корумпирано.
