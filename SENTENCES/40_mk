31/10/2005
Од Ѓорѓи Митев-Шантек за Southeast European Times во Белград – 31/10/05
Дојде време државната Српска нафтена индустрија (НИС) да најде нов, приватен сопственик.
Австрискиот ОМВ, унгарскиот МОЛ, грчкиот Хеленик Петролеум и пред се рускиот гигант Лукоил, чукаат на вратата, додека српската јавност се надева на Шел или БП.
Прашањето кој ќе влезе во последниот затворен нафтен пазар во Европа ќе остане без одговор се до почетокот од идната година.
Тогаш, ќе биде предложен методот на приватизација од страна на советник за приватизацијата, кој ќе биде избран преку тендер кој веќе е во тек.
НИС се состои од десет рафинерии кои покриваат се, од испитување и трагање по нафта и гас до нивно прочистување и дистрибуција до 500 бензински станици.
Компанијата поседува свои извори во Србија и концесии во Ангола.
Во неа има над 17000 вработени.
Почнувајќи од 2004, нејзините средства изнесуваа околу 2,2 милијарди евра, од кои 30 милиони евра реализиран профит.
Оваа бројка е само третина од тоа што можеше да биде постигнато, доколку власта не интервенираше на пазарот и не ги намалеше цените на дериватите.
Секако, приватизацијата на овој монструм претставува значаен залак за српската влада, која е изложена на притисок од ММФ да ја стави на продажба.
Владата се соочи со избор - или да најде купувач за двете рафинерии или да му сврти грб на отпишувањето на долгот од 579 милиони евра од Парискиот клуб на кредитори.
Продажбата на оваа компанија, која беше формирана кон средината на 1991-та година со принудна конгломерација и национализација на десет посебни државни компании кои претходно оперираа во нафтената и гасната индустрија во Србија, крена голема прашина.
Речиси десет години, НИС служеше како најголема финансиска поддршка за режимот на Милошевиќ - вистинска ковачница на пари.
Дури и денес, една петтина од државниот буџет доаѓа само од оваа компанија.
Во Србија не се врши увоз на гас.
Според владиниот декрет од 2001-та година, дозволено е полнење само на бензин кој се рафинира во Србија и по цена која ја диктира владата.
Во последно време, овие услови се малку полабави, но само за безоловниот бензин и европските дизел горива бидејќи застарените рафинерии во Србија не можат да ги произведуваат во доволни количини.
Доколку беше извршена модернизација на рафинериите во Панчево и Нови Сад, со нивниот сегашен годишен капацитет од 6,5 милиони тони, тие ќе можеа да снабдат половина од балканскиот пазар.
Панчево се наоѓа на реката Дунав, а планираниот гасовод Констанца-Трст поминува низ рафинеријата.
Проектот за изградба на автопат за транспорт на „црното злато“ од Каспиското Море до срцето на Европа ги зближи владите на Романија, Србија, Хрватска, Словенија, Италија и Австрија.
Ова е најголемата причина за започнување на жестока борба за ХИС.
Владата е изложена на надворешен притисок да најде нов сопственик што е можно најскоро, додека пак управата на оваа компанија бара пред-приватизациски кредит и „прво модернизација, а потоа продажба“.
Инвестирањето на околу 1 милијарда евра во модернизација може да донесе приход кој ќе биде за пет пати поголем од тој износ во моментот на продажбата, вели претседателот на бордот на директори на НИС Жељко Поповиќ.
И покрај се, се чини дека жестоката борба на менаџерите кои ја „штитат НИС“ веќе пет години полека завршува.
„Државата не треба да прави бизнис, туку да создаде услови за бизнисмените да прават бизнис“, вели Зорана Михајловиќ-Милановиќ, советник на вице-премиерот Мирољуб Лабуш.
Умерен курс - модернизација и приватизација - препорачува Божидар Ѓелиќ, банкар, поранешен мнинистер за финансии и основач на консалтинг агенцијата Алтис.
Тој покажува на примерот со хрватската ИНА, 25 отсто од која му беа продадени на МОЛ во 2003-та година за 417,4 милиони евра, а во тек е продажба на уште 15 отсто.
Хрватска донесе посебен закон за приватизација на нејзиниот економски вундеркинд, според кој сите владини одлуки за комапнијата мора да бидат усвоени од парламентот.
Договорот е многу прецизен - ниту еден работник нема да биде избркан од работа три години, а новиот сопственик не смее да ги затвори рафинериите во Риека и Сисак.
Новиот сопственик ќе може само да собира дивиденди во четвртата година од работењето и само до една четвртина од реализираниот профит.
Уште поприфатлив, од српска перспектива, е случајот со романскиот Петром.
Минатата година ОМВ плати 1,5 милијарди евра за 51 отсто од акциите.
Како дел од договорот, Австријците се обврзаа да одржат една интегрирана компанија за нафта и природен гас, како и дека ќе се држат до одреденото ниво на производство.
Романската влада го усвојува бизнис планот на компанијата секоја година, а исто така одлучува и за бројот на вработените во компанијата.
