18/02/2012
Георги Митев Шантек за Southeast European Times во Белград -- 18.02.12
Официјалните претставници на ММФ минатата недела ја завршија втората посета на Белград, но не на начин на кој тоа го сакаше владата.
Мисијата, предводена од Зузана Мургасова, замина без да й даде на Србија зелено светло да позајми средства што ќе бидат на располагање ако на Белград му требаат.
Во техничка смисла, Фондот го ревидираше сегашниот превентивен Стенд-бај аранжман постигнат минатиот септември.
Отсега најдоброто сценарио е преглед на аранжманот некаде во текот на летото.
Фондот ја критикуваше владата на неколку фронта, но суштината е дека Белград нема да има право да ги користи специјалните права за влечење, како што се нарекуваат, а кои вредат 1,1 милијарди евра.
Јавниот долг веќе го надмина статутарното ограничување од 45 отсто од БДП, над кое владата издаде гаранции за заемите што ги подигаат државните претпријатија -- вклучително и Џет ервејс, фармацевтската фабрика Галеника и дистрибутерот на гас Србијагас -- за суми повисоки од претходно договореното.
Мургасова наиде на уште полоша ситуација овој месец бидејќи се покажа дека буџетот е надуен, заедно со сите други суми на кои се заснова.
Буџетот беше направен под претпоставка дека економијата оваа година ќе порасне за 1,5 отсто.
Но последните анализи на ММФ покажаа дека растот од 0,5 отсто од БДП е оптимистички.
Ако нема раст, тоа ќе значи дека нема да има зголемен данок и царински приходи, така што разликата меѓу парите во државната благајна и вистинските суми се зголемува.
Белград го минимизираше значењето на ова последно разочарување.
Премиерот Мирко Цветковиќ ги истакна сувите факти:
аранжманот не е прекинат и владата ќе продолжи да ги одржува договорените параметри.
Преговорите треба да продолжат со владата формирана по парламентарните избори, кои мора да се одржат на 6-ти мај.
Српските работодавачи остануваат на ставот дека поради изборите и новата влада, никој во земјата не е во состојба да носи сериозни одлуки за следните шест месеци, поради што на ММФ му останува корективната улога.
„Во Сојузот на работодавачите на Србија (УПС), ние сметаме дека ММФ е нашиот најголем сојузник.
Нивните аргументи се поврзани со нашите и го посочуваат прекумерното трошење на државата.
Без овој аранжман и претходните, влијанието на ваквите политики врз српската економија ќе биде катастрофално“, рече за SETimes претседателот на УПС, Небојша Атанацковиќ.
„Ако владата навистина сакаше да ја помине ревизијата внимателно ќе изготвеше гаранции и ќе ги ставеше во законот.
Но, тогаш следната ревизија ќе беше во април, непосредно пред изборите.
Како што стојат работите, владата, односно политичките партии на власт, ќе потрошат во предизборниот период колку што им е потребно“, рече за SETimes советникот за инвестиции Милан Ковачевиќ.
Стојан Стаменковиќ, економист и уредник во Институтот за макроекономски предвидувања и трендови во економијата, во Белград, предвидува дека „новата влада ќе мора да го зголеми ДДВ на 20 отсто [од сегашните 18 отсто], како и да го намали трошењето на владата, и да го намали бројот на државните службеници за една третина“.
Даночните реформи постојано се избегнуваат, но повеќето се согласуваат дека мора да се направат здружени напори за подобрување на бизнис условите за привлекување странски инвеститори.
Србија моментно се наоѓа на 92-рото место меѓу 183 земји на листата на Светската банка „Водење бизнис 2012“, и е меѓу последните во регионалните рангирања.
