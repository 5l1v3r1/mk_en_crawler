03/12/2010
Европската банка за обнова и развој (ЕБОР) ќе позајми 37 милиони евра за потпомагање на црногорскиот туристички центар Свети Стефан. 
Претставниците на банката и Јадрански имоти, градежно претпријатие на островот, потпишаа договор во средата (1-ви декември). 
Ова е прва инвестиција на ЕБОР во туристичкиот сектор на земјата.
***
Италијанската влада одобри заеми во висина од 30 милиони евра за поддршка на малите и средните претпријатија во Aлбанијa. 
Нискокаматните заеми ќе им помогнат на претпријатијата што работат во технолошкиот и иновацискиот сектор да ја зголемат конкурентноста на локалниот и меѓународниот пазар.
***
Косовската Царинска и даночна администрација ги надмина своите предвидувања за приходите за 2010 година, објави во средата (1-ви декември) Министерството за финансии и економија. 
Институциите собраа околу 835 милиони евра од оваа недела, што е 2,4 отсто повеќе од приходите собрани во текот на целата 2009 година.
***
Tурското претпријатие Коч холдинг и американската електроцентрала АЕС планираат да инвестираат во фабрики за гас, хидро и јаглена енергија во Турција, објавија претставници во средата (1-ви декември). 
Генералниот директор на АЕС Пол Ханрахан истакна дека претпријатието планира да инвестира 5 милијарди американски долари во енергетските проекти во земјата, и е исто така заинтересирано за планираните тендери за приватизација на електроцентралата
***
Европската банка за обнова и развој (ЕБОР) во средата (1-ви декември) ја најави својата кофинансиска рамка од 200 милиони евра, со цел поддршка на модернизацијата на романската водоводна инфраструктура. 
Парите ќе им помогнат на општините да ги искористат добиените финансии од Кохезиониот фонд на ЕУ. 
ЕБОР смета дека рамката ќе мобилизира дополнителните инвестиции од скоро 1,5 милијарди евра за водоводна и комунална инфраструктура.
***
Значително подобрување на бугарската aпсорпција на средства од програмата за регионален развој на структурните и кохезионите фондови на ЕУ се очекува во 2011 година, рече министерот за регионален развој, Росен Плевнелиев, во средата (1-ви декември). 
Плаќањата од програмата можат да достигнат 500 милиони евра, или 26 отсто од вкупно определените средства според програмата, рече тој. 
Ова ќе претставува значително забрзување, со оглед на тоа што нивото на плаќањата во моментов, скоро три години по почетокот на буџетската рамка, изнесува нешто повеќе од 10 отсто од вкупната сума.
***
Развојната банка на Советот на Европа ќе обезбеди 150 милиони евра во вид на заеми за развојните проекти во Кипар. 
Tрите договори беа потпишани од гувернерот на банката, Рафаел Аломар, министерот за финансии, Харилаос Ставракис, и градоначалничката на Никозија, Елени Мавру, во средата (1-ви декември). 
Парите ќе бидат искористени за изградба на нови училишта, основање развојна програма на Никозија и модернизирање на канализацискиот систем во Пафос.
***
Железничкото претпријатие на Република Српска (РС) преговара за купување 400 нови товарни вагони од фабриката во Ваљево, Србијa, рече заменик-министерот за транспрот на РС, Маринко Биљановиќ, на 29-ти ноември. 
Нарачката ќе чини 40 милиони евра. 
ЗРС веќе се согласи да испорача 200 вагони од Полска за 20 милиони евра. 
Вкупно, на претпријатието му требаат 800 нови вагони, рече Биљановиќ.
***
Maкедонско-романски бизнис форум се одржа во средата (1-ви декември) во Скопје. 
Бизнисмени од двете земји го идентификуваа градежништвото и енергетскиот сектор како области од взаемен интерес за соработка. 
Трговската размена меѓу Македонија и Романија во првите девет месеци од оваа година достигна 134,3 милиони американски долари -- зголемување од 71,8 отсто во споредба со минатата година.
(Разни извори -- 26/11/10-03/12/10)
