13/03/2009
Aлбанската полициска академија ќе биде реконструирана и реструктуирана преку проектот на Европската комисија (ЕК), вреден 1,5 милион евра.
На церемонијата на отпочнување на проектот во средата (11-ти март) амбасадорот на ЕК во Тирана, Хелмут Лохан, рече дека „подобрувањето на работните услови ќе ја зголеми продуктивноста на полицијата и ќе им помогне подобро да работат“.
Министерот за внатрешни работи, Бујар Нишани, й се заблагодари на ЕК за помошта и инвестициите, додавајќи дека полицијата не може да ги исполни новите предизвици без специјализирана обука.
Грција постигна договор за продажба на својот национален авиопревозник Олимпик ерлајнс, на Марвин инвестмент груп, објави на 6-ти март министерот за развој Костас Хаџидакис.
Марфин поднесе понуда од 45,7 милиони евра во септември 2008 година за купување на летовите на Олимпик.
Групата понуди други 16,7 милиони евра за техничката база на авиокомпанијата.
Во вторникот (10-ти март) Европската комисија даде зелено светло за договорот.
Aлбанскиот премиер Сали Бериша разговараше за изградбата на гасна централа во вредност од околу 2 милијарди евра со властите во Катар во средата (11-ти март).
Бериша објави дека завршувањето на проектот Семан -- еден од најголемите енергетски проекти во регионот -- ќе се случи наскоро.
Првиот експресен воз во Tурција го направи првото возење од Анкара до провинцијата Ескишехир.
Железницата е првата фаза од поголемиот проект за поврзување на Анкара и Истанбул, кој започна во 2003 година.
Експресниот воз го скрати 180-минутното патување помеѓу Анкара и Ескишехир за 70 минути.
Кипарското Министерство за трговија, индустрија и туризам и кипарската Стопанска и индустриска комора изготвија бизнис план за привлекување инвестиции и туристи и покрај светската финансиска криза, објавија кипарските медиуми во вторникот (10-ти март).
Планот има за цел да го промовира Кипар како регионален сервисен центар.
Aлбанската Tрговска и индустриска комора и Црногорската Трговска комора во средата (11-ти март) се договорија да работат заедно на либерализација на пазарот поради светската економска криза.
Директорот на Албанската комора Ѓоке Улдедај рече дека двете комори ќе работат на создавање поволна клима за слободна трговија во согласност со регионалната кревка економска состојба.
(Разни извори – 06/03/09-13/03/09)
