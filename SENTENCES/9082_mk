21/03/2012
Клаудија Лутовска за Southeast European Times во Скопје -- 21.03.12
Кривичната пресуда и затворската казна за медиумскиот магнат Велија Рамковски, чест критичар на македонската влада, се заканува да има обесхрабрувачко влијание врз медиумите, според новинарите во оваа мала балканска држава.
Рамковски, поранешен сопственик на А1 телевизија, четири весници и други претпријатија, беше осуден во кривичниот суд Скопје на 14-ти март, на 13 години затвор, за перење пари, злосторничко здружување, злоупотреба на службената положба и даночно затајување;
19 негови соучесници добија затворски казни во траење од две до седум години.
А1 телевизија и четири весници се затворени поради неплаќање даноци и неподмирување на долговите кон кредиторите.
„Впечатокот е дека дејствата преземени кон овие медиуми, за кои се изречени пресудите, се селективни и дека институциите не ги користат истите методи во примената на законите кон сите медиуми“, рече за SETimes директорката на Македонскиот институт за медиуми, Билјана Петковска.
Некои новинари, особено поранешните вработени на А1 телевизија, тврдат дека случајот, познат како „Пајажина“, ја претставува борбата меѓу владата и тогашниот највлијателен телевизиски канал во Македонија, кој ги критикуваше нејзините политики и ја поддржуваше опозицијата.
„Актуелниот политички естаблишмент ќе ја стави под апсолутна контрола секоја слободна мисла и секое мислење што е против истиот.
Неговата цел, а денес тоа се докажа, беше да се замолчат А1 телевизија и Велија Рамковски како носители на борбата против диктатурата на [премиерот] Никола Груевски“, рече поранешниот уредник на А1 телевизија и пратеник на опозициската Лига на Санџак, Сафет Бишевац.
Властите одговарија дека А1 телевизија е третирана на ист начин како и која било друга организација и дека Рамковски е виновен за години криминална активност.
„Ова претставува бескомпромисна борба против криминалот и корупцијата кои постојат во сите земји, но чии санкции зависат највеќе од политичката волја на релевантните фактори и способноста и капацитетот за независно вршење на својата работа“, рече за SETimes пратеникот на владејачката ВМРО, Антонио Милошоски.
Обвинителите повикаа 25 сведоци, кои сведочеа дека Рамковски затаил данок во висина од 4,5 милиони евра и дека се стекнал со материјална корист од 17,5 милиони евра преку измама -- како што е издавање сметки со лажна содржина.
Рамковски оперирал преку своите 15 фирми -- активни и во Турција и во САД -- чие седиште се наоѓало на адресата на А1 телевизија.
Според претседателката на македонскиот оддел на Транспаренси интернешнал, Слаѓана Тасева, поголема загриженост предизвикува замрзнувањето и конфискацијата од страна на владата на имотот на А1 телевизија.
Тасева рече дека Транспаренси поднесе петиција до македонскиот Уставен суд да се испита законитоста на запленувањето.
„Убедена сум дека Пајажина ќе има свој епилог во меѓународните судови“, рече Тасева.
Други, како новинарката-ветеран Мирка Велиновска, тврдат дека нема аргументи да се поткрепат жалбите во врска со слободата на медиумите.
„Сакате законот да се применува или не?
Слободата на говорот во Македонија е жива и добра, и новинарите на А1 телевизија кои ја изгубија својата работа, повторно работат во професијата.
Некои ...
добија пари од странски поддржувачи и отворија сопствени медиуми;
други се вработија во домашните медиуми.
Каде е тука ограничувањето на слободата на говорот?“, рече Велиновска за SETimes.
