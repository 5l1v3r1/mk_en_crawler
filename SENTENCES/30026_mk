25/03/2011
АНКАРА, Турција -- Пратениците во четвртокот (24-ти март) ја одобрија владината одлука која ќе ѝ дозволи на Турција да се приклучи на операцијата на НАТО со цел спроведување на ембаргото за оружје на ОН во Либија.
Турција ќе ѝ се придружи на поморската мисија со четири фрегати, подморница и помошен брод.
Стотици луѓе протестираа против распоредувањето пред парламентот и Американската амбасада во Анкара, извикувајќи анти-НАТО слогани.
Демонстрантите, исто така, се спротивставија на посетата на висок воен командант на НАТО, американскиот адмирал Џејмс Ставридис, кој се состана со воените власти во Анкара во четвртокот.
Во средата министерот за надворешни работи, Ахмет Давутоглу, го потврди ставот на Турција дека операциите во Либија треба да бидат ограничени на заштита на цивилите, спроведување ембарго за оружјето и зона на забранети летови, и обезбедување хуманитарна помош.
НАТО доцна во четвртокот се согласи да ја преземе задачата на воведување зона на забранети летови во Либија по неколкудневните тешки преговори меѓу членовите.
(Заман, Радикал - 25/03/11;
Хуријет - 24/03/11)
