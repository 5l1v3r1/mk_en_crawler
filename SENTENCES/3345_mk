22/02/2007
Од Блерта Фониќи-Кабаши за Southeast European Times – 22/02/07
Последниот круг разговори за Косово започна во помирувачки дух, но преговарачите и од Албанците и од Србите останаа со дијаметрално спротивставени ставови, според специјалниот претставник на ОН, Марти Ахтисари.
„Ние сé уште се соочуваме со истата ситуација“ како и во претходните кругови, рече тој.
Преговарачките тимови од Белград и Приштина ги започнаа консултациите во средата (21-ви февруари) во Виена, за сите аспекти на нацрт-предлогот за решавање на статусот на Косово, обелоденет претходно овој месец.
„Мојот став околу прашањето на статусот не е променет и ништо не покажува дека ќе се смени и позицијата на преговарачките страни“, додаде Ахтисари.
Тој, исто така, истакна дека се направени напори во неговиот предлог за задоволување на потребите и интересите на косовските Срби и другите малцинства во покраината.
Планот „во голема мера е во служба на неалбанските заедници и нивните животи во Косово, по дефинирањето на статусот“, рече тој.
Шефот на косовската делегација, Ветон Сурои, рече дека разликите помеѓу двете страни се големи.
„Нашата позиција е да се почитува иницијалниот предлог пакет и потоа да се разговара во кои области истиот треба да се промени.
Додека Белград, бара целосно нов пакет“, рече Сурои, додавајќи дека има мали шанси да се постигне договор.
Координаторот на белградскиот тим, Слободан Самарџиќ, има поразлично мислење за ова.
„Ние разговаравме за документот на Ахтисари страница по страница, но беше тешко да се вклучи албанската страна во дијалогот во врска со прашањето на статусот“, радио Б92 ја цитираше неговата изјава.
„Нам ни се нуди документ кој содржи правни формулации за финалниот план и ние одговоривме со предлагање на амандмани на елементите на кои се противиме.“
Aхтисари рече дека неговиот нацрт-предлог ги одразува интензивните преговори што се одржаа во изминатите 12 месеци.
УНОСЕК одржа 15 круга директни разговори помеѓу преговарачките страни и експертите на УНОСЕК ги посетија Белград и Приштина 26 пати.
„Мојот предлог се обидува да создаде поодржливо општество и подобра иднина за сите, особено во економски поглед“, рече тој.
Страните, додаде тој, имаат шанса да го изразат својот став за секој член на генералните принципи од документот.
Претставникот на ОН рече дека сега засега е невозможно да се одреди како преговорите ќе се одвиваат.
„Ние имаме намера да поминиме две недели во преговори и потоа да одржиме заклучен состанок на 10-ти март“, рече тој.
