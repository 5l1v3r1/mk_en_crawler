03/05/2011
Од Душан Косановиќ и Мирјана Бошковиќ за Southeast European Times во Белград и Подгорица -- 03/05/11
Кампањата „Еден милион потписи за РЕКОМ“ има за цел формирање независна регионална комисија, несудска комисија која ќе ги испитува и утврдува фактите во врска со воените злосторства и нивните жртви меѓу 1991 и 2001 година.
Иницијативата, која започна на регионалниот состанок во Сараево на 26-ти април, е одделна најголема кампања на невладините организации во регионот.
„РЕКОМ ќе биде комисија за вистината која ќе биде формирана од државите, кои, правејќи го тоа, ќе ја преземат одговорноста за утврдување на фактите во врска со кршењето на човековите права“, рече за SETimes Горан Милетиќ, програмски директор на Бранители на човековите права за Западен Балкан.
„Исто така, не треба да заборавиме дека ова ќе биде прва досега регионална комисија од ваков вид која се формира -- сите 30 комисии досега се формирани во една држава.“
„Моделот на национална комисија не може да помогне во утврдувањето на фактите во која било земја во овој регион.
Потребен е регионален пристап“, додаде Милетиќ, велејќи дека РЕКОМ ќе се занимава со факти, и нема да води дебати што нема да водат никаде.
Фокусот „ќе биде на жртвите и вистината, што е во суштина главната желба на семејствата на жртвите и граѓаните на сите земји во регионот“, рече тој.
Можеби најважен резултат, додаде тој, е што РЕКОМ ќе има решавачка улога, заедно со домашните и меѓународните судови, за да се стави крај на општата клима на неказнетост низ скоро сите општества во регионот.
Претседателите на Хрватска и Србија, Иво Јосиповиќ и Борис Тадиќ, беа меѓу првите регионални претседатели што ја потпишаа иницијативата.
Нивниот пример беше следен од црногорскиот парламент, Европската комисија и Европскиот парламент.
Наташа Кандиќ, основач и извршен директор на Центарот за хуманитарно право и иницијатор на коалицијата за РЕКОМ во Србија, вели дека потписите ќе бидат собирани во текот на шест недели.
„Кампањата ќе испрати порака дека младите луѓе не се одговорни за мрачното наследство, но дека сакаат да бидат одговорни за ставот кон мрачното наследство, според тоа да дадат поддршка за регионалната иницијатива за формирање на РЕКОМ“, рече таа за Б92.
Претседателот на Националниот совет за европска интеграција во Црна Гора, Небојша Медојевиќ, вели дека, за Црна Гора е важно РЕКОМ да заземе став кон „срамното однесување“ на црногорското судство, кое не им се спротивстави на владините водачи одговорни за настаните на почетокот од 1990-тите.
„Никој не одговара за уништувањето на Дубровник, грабежот на Конавле, депортацијата на Бошњаците, кривичните дела во Буковица, Пљевља, Калдудерски лаз, политичкото гонење на водачите на СДА, или криењето на бегалците на МКТЈ, Караџиќ и Младиќ“, рече Медојевиќ.
Потписи на поддршка ќе бидат собирани до 6-ти јуни.
Тогаш тие ќе им бидат предадени на претседателите, владите и парламентите на сите земји во регионот, заедно со предлогот за статут на РЕКОМ.
„Ова е шанса да се дојде до една комисија која ќе донесе една вистина во политиката и животот“, рече заменик-претседателот на Федерацијата на Босна и Херцеговина (ФБиХ) Мирсад Кебо, поранешен министер на БиХ за човекови права и бегалци.
„Нема миротворство без вистина.
Оваа иницијатива е реализација на мојот сон како министер за човекови права и народот ќе најде вистинска надеж во неа.“
Дописничката на SETimes Бедрана Калетовиќ во Сараево даде свој придонес за овој натпис.
