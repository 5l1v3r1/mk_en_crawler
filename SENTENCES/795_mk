08/08/2006
Најновиот круг разговори за Косово продолжи во понеделникот (7-ми август) во Виена помеѓу делегациите од Белград и Приштина.
Фокусот на овој круг е ставен на децентрализацијата и малцинските права.
Кралот Абдула од Саудиска Арабија во вторникот (8-ми август) ја започна тридневната посета на Tурција.
Тој ќе се состане со претседателот Ахмет Неџдет Сезер и премиерот Реџеп Тајип Ердоган.
Унгарската министерка за надворешни работи, Кинга Гонч, рече дека стабилноста на Западен Балкан е од голема важност за нејзината земја, за време на посетите на Србијa и Црна Гора во четвртокот (3-ти август).
Во Белград Гонч ги увери официјалните претставници дека Букурешт е за компромисно решение за прашањето на статусот на Косово, во кое „нема да има победници и губитници“.
Тимот од канцеларијата на претставникот на ОН, Марти Ахтисари, во средата (2-ри август) го посети Белград, при што се состана со претставници на српскиот преговарачки тим.
Тие се фокусираа на прашањата поврзани со заштитата на културното и верското наследство во Косово.
Сали Бериша од Aлбанија, Aднан Терзиќ од Босна и Херцеговинa и Иво Санадер од Хрватска присуствуваа на состанокот на премиерите од регионот што се одржа во вторникот (1-ви август) во Салзбург.
Австрискиот канцелар Волфганг Шисел рече дека состанокот бил конструктивен и се фокусирал на прашања поврзани со регионалната стабилност и соработка.
Американскиот претставник за прашањата на воените злосторства Клинт Вилијамсон во вторникот (1-ви август) го посети Сараево, при што повика на зголемена регионална соработка за решавање на случаите на Радован Караџиќ и Ратко Младиќ, како и развој на домашните капацитети за процесуирање на воените злосторства.
На состанокот со претседателот на претседателството Сулејман Тихиќ, Вилијамсон истакна дека Вашингтон сака преостанатите случаи во регионот да бидат решени што е можно побргу.
Комесарот за правда и домашни работи Франко Фратини, кој минатата недела беше во дводневна посета на Романијa, ги пофали конкретните мерки што се преземаат во најкритичните области за пристапот на Романија во ЕУ.
Фратини рече дека земјата се движи во вистински правец во поглед на спроведувањето на судските и безбедносните реформи што се потребни за влез во ЕУ на 1-ви јануари.
(Разни извори 02/08/06 - 08/08/06)
