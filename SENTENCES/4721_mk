09/03/2009
Од Ајхан Шимшек за Southeast European Times -- 09/03/09
Посетата на американскиот државен секретар Хилари Клинтон на Анкара во саботата (7-ми март) сигнализираше нова ера во американско-турските односи.
„Турција е пријател за сите времиња и за сите предизвици“, рече Клинтон по нејзините разговори со својот турски колега, Али Бабаџан.
„Знам дека претседателот [Барак] Обама и јас ќе работиме со вас ...
на зајакнување и продлабочување на тие врски.“
Во последниве години, Вашингтон и Анкара имаа несогласувања околу блискоисточната политика и ирачката војна.
Турската загреаност кон САД значително се олади.
Но, турските очекувања за поблиска соработка, мир и стабилност во регионот се сé поголеми.
Клинтон во саботата објави дека Обама ќе ја посети Турција во април.
„Ќе му кажам на претседателот Обама дека ќе биде топло пречекан“, рече Клинтон.
Посетата на Обама на почетокот од неговото претседателствување би било причина за гордост на Турците, кои сметаат дека Вашингтон почнува повторно да ја признава стратешката важност на нивната држава.
Единство против заедничките предизвици
За време на посетата на Клинтон, таа и Бабаџан издадоа заедничка изјава во која го потврдуваат стратешкото партнерство на нивните држави и заедничкото тежнеење кон мирот, демократијата и слободата.
Нивната изјава опфаќа најразлични прашања, како што се Блискиот Исток и борбата против тероризмот, особено против терористичката Курдистанска работничка партија (ПКК) и Ал каеда, кои во изјавата се нарекуваат „заеднички непријатели“.
Вашингтон вети дека ќе продолжи со својата разузнавачка поддршка за турските операции против ПКК.
Во заедничката изјава се истакнува продолжувањето на соработката на Балканот, како и поддршката за изнаоѓање решение на кипарското прашање.
Поддршка за членството на Турција во ЕУ
Вашингтон ја истакна својата силна поддршка за пристапот на Турција во ЕУ и тековниот реформски процес на државата.
Анкара и Вашингтон, исто така, ветија „континуирана соработка во Авганистан“, вклучително и преку „континуирано турско присуство во Авганистан“.
Двата сојузника ја изразија својата посветеност на ирачкиот суверенитет и територијален интегритет.
Вашингтон ги пофали „сé подлабоките односи“ на Анкара со Багдад.
Запрашана од страна на новинар дали САД ќе побараат повлекување на своите војници од Ирак преку турската територија, Клинтон одби да даде детали.
„Ќе се консултираме и ќе побараме совет од сојузник во НАТО како што е Турција во врска со најбезбедниот и најефикасниот начин за повлекување на нашите војници“, рече таа.
Клинтон допре до народот
Настрана од тешките дипломатски прашања, Клинтон допре и до турскиот народ.
Таа се појави во популарното ток-шоу „Хајди гел бизимле ол“ („Дојди и придружи ни се“).
Во оваа програма, во која честопати се разговара околу програмите со кои се соочува една жена во општество каде што традиционалните вредности и религијата играат важна улога, една од домаќинките ја запраша Клинтон дали Турција станува „умерена исламска република“ под власта на Партијата на правдата и развојот (АКП).
„Турција претставува извонреден пример [на] соживот на демократијата, современоста, секуларизмот и исламот“, одговори Клинтон.
Таа се прогласи себеси за „оптимист“ во врска со иднината на Турција и американско-турското партнерство.
