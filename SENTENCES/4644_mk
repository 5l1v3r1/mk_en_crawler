16/12/2008
Од Пол Чикои за Southeast European Times во Букурешт – 16/12/08
Новиот романски мандатор, Емил Боц, доцна во понеделникот (15-ти декември) ја увери земјата дека планираната владина коалиција сé уште постои. 
Изненадната одлука на Теодор Столојан да се откаже од својата номинација за премиерската функција нема да влијае на сојузот помеѓу Либералдемократската партија (ПДЛ) и Социјалдемократската партија (ПСД), рече Боц.
„Продолжуваме со владата ПДЛ-ПСД. 
Ќе си ја завршиме својата работа“, рече Боц, кој е водач на ПДЛ и е, исто така, градоначалник на Клуј-Напока, еден од најголемите градови во Романија.
Тој, исто така, рече дека ќе состави консултантска група која ќе ја сочинуваат експерти од Националната банка на Романија, Романската академија и граѓанското општество, која ќе му помага за време на неговиот мандат.
Столојан ја шокираше земјата во понеделникот со неговото соопштение дека се откажува од мандатот за водење на следната влада на Романија. 
Изминатите четири години тој се сметаше за најверојатен кандидат за функцијата. 
Политичар-ветеран, кој имаше главна улога во транзицијата од комунизмот, Столојан според широкото мислење, се сметаше за еден од најдобрите избори за управување со земјата во текот на актуелната светска економска криза.
„Преку овој гест, сакам да й дадам надеж на новата генерација политичари“, објасни заменик-претседателот на ПДЛ.
Неговиот потег, иако беше изненадувачки, не беше без преседан. 
Во 2004 година тој се откажа од претседателската трка за да му остави простор на актуелниот шеф на државата, Трајан Башеску.
На прес-конференцијата свикана по соопштението на Столојан во понеделникот, претседателот беше видливо вознемирен од развојот на настаните, признавајќи дека е „малку тажен“ поради повлекувањето. 
Никој во ПДЛ не може да се споредува со искуството и кредибилитетот на Столојан, рече Башеску.
Водачот на социјалдемократите, Мирчеа Џоана, рече дека е изненаден од потегот. 
Одлуката, рече тој, ги става на маса прашањата кои ќе мора да бидат расчистени во идните разговори помеѓу коалициските партнери.
Сепак, тој додаде дека главен приоритет е формирање на владата.
„Ќе се придржуваме на најавениот календар“, рече Џоана. 
„Најважна работа е да й се даде на Романија стабилна влада што е можно побргу.“
Во меѓувреме, во медиумите се појавија најразлични шпекулации во врска со причините за потегот на Столојан. 
Некои аналитичари велат дека тој не бил задоволен од тоа што неговата поранешна Националлиберална партија (ПНЛ) нема да добие ист број министерски места како ПДЛ. 
Столојан ја напушти ПНЛ во 2006 година и ја формираше Либералдемократската партија, која подоцна се спои со Демократската партија на Башеску и ја формираше актуелната ПДЛ.
Поранешните демократи, наводно, го отфрлиле неговото барање врз основа на тоа дека тие привлекле најголем број гласови на парламентарните избори на 30-ти ноември.
Други аналитичари посочуваат дека тој не бил задоволен со некои делови од коалицискиот договор и начинот на кој биле избрани некои министри, без негова консултација. 
Сите извори се согласуваат дека тој ја донел одлуката во неделата вечер, по состанокот со коалициските партии на кој водачите разговараа за поделбата на министерствата.
