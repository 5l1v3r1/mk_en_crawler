25/08/2009
Од Пол Чикои за Southeast European Times во Букурешт -- 25/08/09
Шестото издание на меѓународниот фестивал на независниот филм Анонимул се одржа од 10-ти до 16-ти август во Сфанту Георге на делтата на Дунав.
„Со цела оваа анонимност, идејата на престиж почнува да се обликува -- престиж како збир на зборови како што се дискреција, страст, доследност, па дури и скромност и дарежливост.
Се надевам дека тоа е правецот во кој се движи овој фестивал“, рече Марсел Иурес, ценет романски актер и претседател на фестивалот, на отворањето.
Денските проекции се одржуваа во локалното кино во туристичкиот центар Зелено село, и беа само за оние што имаа билети, но навечер, филмовите беа прикажувани бесплатно во кампот Делфин на „огромно плато на отворено“, според веб-страницата на Анонимул.
Главната награда на овогодинешниот фестивал, Трофејот Анонимул, отиде во рацете на романскиот режисер Андреи Грузнишки, за неговиот филм „Другата Ирена“, приказна за вдовец кој се бори со дистанцираниот однос што го имал со својата сопруга пред таа, наводно, да изврши самоубиство.
Во филмот глумат редица млади актери, како Анди Васлиану, Симона Попеску и Драгош Букур.
Пред учеството на Анонимул, „Другата Ирена“, ја освои наградата Романски денови за најдобар долгометражен филм на овогодинешниот Трансилваниски филмски фестивал.
Заедно со трофејот, Грузнишки доби скоро 2.100 евра.
Меѓу другите победници беа:
режисерот Тудор Гиургиу од Романија, кој ја освои Наградата на публиката за најдобар научнофантастичен краткометражен филм за „Свадбата на Оли“.
Наградата на публиката за најдобра анимација во краткометражен филм отиде во рацете на германските режисери Матиас Брун и Кристијан Асмузе за нивната работа во „Пошта!“
Турскиот режисер Хасан Гундуз ја освои наградата Овидиу Босе Пастина за неговата работа во филмот „Срам“.
Режисерите добија по околу 700 евра, заедно со своите награди.
На овогодинешното издание на Анонимул за првпат досега победниците ги бираше исклучиво публиката.
Во категоријата долгометражен филм се натпреваруваа седум филма, додека во категоријата краткометражен филм беа прикажани 24 краткометражни научнофантастични филмови и 18 краткометражни анимирани филмови.
На фестивалот имаше и дел наречен „Еко документи“, во рамките на кој беа прикажани филмови за еколошки прашања.
На 18-ти август Анонимул започна со продолжение на церемонијата на доделување награди, кое вклучуваше серија филмски проекции, меѓу кои и на римејкот на филмот од 1972 година „Детектив“, во режија на Кенет Брана, со Мајкл Кејн и Џад Лоу во главните улоги.
