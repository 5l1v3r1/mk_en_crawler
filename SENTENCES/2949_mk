21/08/2006
Од Берта Фониќи за Southeast European Times во Приштина – 21/08/06
Командантот на КФОР, Џузепе Валото, ја напушта должноста на крајот од овој месец, по една година служба. 
Во четвртокот (17-ти август) Косовскиот заштитен корпус (КЗК) организираше специјален прием за него, на кој присуствуваа локални и меѓународни претставници.
„КЗК е ефикасен, дисциплиниран и способен да оствари каква било цел“, рече Валото. 
„Посебно сум среќен што успеавме да ги поставиме основите за една одлична соработка и за иднината.“
Тој вети континуирана поддршка од КФОР за КЗК, како и за какви било измени во неговата мисија.
Истиот ден, Валото и косовскиот премиер Агим Чеку го посетија селото Заќишта, каде што беа изградени 44 нови куќи за српските повратници. 
Тие, исто така, планираа да се состанат со Србите во селото Хоча е Маде, но заедницата одби да се сретне со нив.
„Овде сме за да сториме повеќе за интеграцијата на српската заедница, која е збунета поради влијанието од Белград“, рече Чеку.
За време на посетата на општината Малишева, Валото рече дека по една година тој се смета себеси за Косовар, додавајќи дека е загрижен за економската ситуација. 
„Се надевам дека конечниот статус ќе биде прифатлив за сите“, рече тој.
Валото ја презеде должноста на 1-ви септември 2005 година, доаѓајќи на местото на генерал-полковник Ив де Кермабон. 
Тој беше десетти командант на КФОР од неговото распоредување во Косово.
