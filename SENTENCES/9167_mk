12/07/2012
Игор Јовановиќ за Southeast European Times во Белград -- 12.07.12
Коалицискиот договор потпишан во вторникот (10-ти јули) од страна на Српската напредна партија, коалицијата околу Социјалистичката партија на Србија и Обединетите региони на Србија, ги дефинира заедничките политички цели на идната коалиција. 
Текстот на договорот е невообичаено детален за српската средина -- истиот има дури 13 страници.
Договорот во девет дела ги објаснува целите на идната влада. 
Првиот приоритет на листата е забрзувањето на европската интеграција, со максимални напори кон добивање датум за отпочнување на разговорите за членство со ЕУ. 
Другите важни прашања споменати во текстот се Косово и регионалната политика.
Другите осум цели се: економската и социјалната политика, владеењето на правото, борбата против корупцијата и криминалот, реформата на државната администрација, професионализацијата на управувањето со јавните претпријатија, децентрализацијата и регионалниот развој, здравството, образованието и науката. 
На деветтото место е слободната на медиумите.
Формирањето коалиција ќе води до влада по изборите што го донесоа претседателот на националистите Томислав Николиќ на власт на почетокот од јуни. 
Поранешниот претседател, Борис Тадиќ, сакаше да формира влада со себеси како премиер, но не успеа.
По потпишувањето на договорот, мандаторот Ивица Дачиќ рече дека ова не е само „договор за нова влада, туку е договор за силна и економски развиена Србија, која ќе ги штити своите национални интереси и ќе биде држава на социјална правда“.
Водачите на новата владејачка коалиција се согласија дека се свесни за проблемите со кои се соочуваат. 
„Сите велат дека неликвидноста на буџетот е толку голема што прашањето е каде можеме да најдеме средства да ги исплатиме дури и нашите пензии, но нашата задача ќе биде да се обезбеди сигурност на примањата“, рече водачот на Обединетите региони, Млаѓан Динкиќ.
Професорот на Белградскиот универзитет Дејан Вук Станковиќ рече дека договорот за коалицијата е многу детален, бидејќи партиите што ќе ја сочинуваат новата влада досега не соработувале во овој состав и сакаат да се „осигурат“ себеси пред да се формира владата, што се очекува на крајот од јули.
„Оваа влада ја очекува многу сложена работа. 
Очекувањата на населението се големи, а ресурсите на нивно располагање се мали. 
Но, со сегашната состојба на светската економија и настаните во регионот, мислам дека ќе биде успех да се прекинат сите негативни трендови што ја оптоваруваат Србија во неколку области во изминативе неколку години“, рече Станковиќ за SETimes.
Тој додаде дека претходните влади ветуваа одличен договор и уживаа поддршка од медиумите, но постигнаа многу малку. 
„Експертската јавност не очекува премногу од оваа влада. 
Затоа тие можеби се во позиција слична на онаа на српската фудбалска репрезентација. 
Тие не се фаворити, но може да бидат пријатно изненадување“, рече Станковиќ.
Златко Миниќ, член на Комитетот на Антикорупциската агенција, рече дека плановите на новата владејачка коалиција во областа на искоренувањето на корупцијата се „коректни, но мора да се применат во практиката“.
„Владата не се бори самата против корупцијата, туку владата треба да обезбеди непречено функционирање на судството и полицијата, која ја потиснува корупцијата, и да овозможи усвојување закони кои не стимулираат коруптивно однесување“, рече Миниќ за SETimes. 
Тој, исто така, рече дека корупцијата ќе биде голем предизвик за новите власти, бидејќи ЕУ, исто така, ги отвора своите преговори со новите членови со поглавјата кои се однесуваат на судството и борбата против корупцијата.
Новата владејачка коалиција, исто така, вети дека ќе се придржува на сите договори постигнати со Приштина во Брисел. 
Иако некои аналитичари сметаат дека новата влада ќе има поостар став кон Косово, тоа не може да се заклучи од коалицискиот договор.
„Со оглед на економските предизвици и предизвиците на јавните финансии со кои Србија моментно се соочува, ЕУ ориентацијата останува стратешки приоритет, на кој Србија не може да си дозволи да й го сврти грбот“, рече за SETimes Јан Банкрофт, основач на организацијата Трансконфликт. 
„И покрај ентузијастичката кипарска поддршка за отпочнување разговори за членството, сепак Србија ќе продолжи да ја покажува својата посветеност на нормализирањето на односите со Косово.“
