17/06/2008
ЛУКСЕМБУРГ -- Можниот почеток на разговорите за пристапување во ЕУ на Македонија оваа година предизвика жестока дебата помеѓу европските министри за надворешни работи, на состанокот во понеделникот (16-ти јуни) во Луксембург.
Расправијата започна откако соседот на Македонија, Грција, се спротивстави на надежите на Скопје за пристапување во блокот поради долготрајниот спор околу името помеѓу двете земји.
Дипломатите изразија загриженост во врска со сериозните прекршувања што се случија за време на предвремените избори во Македонија на 1-ви јуни и ја повикаа владата да ги казни одговорните.
Тие ја потврдија својата посветеност на европската перспектива на Скопје, но не споменаа конкретен датум за отпочнување на разговорите за пристапување.
Што се однесува до Србија, министрите за надворешни работи одлучија да му предложат на Советот на ЕУ да ја забрза интеграцијата на Србија во ЕУ, вклучително и доделувањето кандидатски статус во ЕУ.
Холандија, наводно, се спротивставила на текстот на предлогот, но на крајот бил зачуван оригиналниот текст.
Во врска со Кипар, министрите за надворешни работи на ЕУ се согласија да ја намалат економската изолација на северниот дел од Кипар, кој е под турска контрола, со цел да се охрабри повторното обединување на островот.
Мерките имаат за цел да ја зајакнат трговската и економската интеграција на турската и грчката заедница на островот.
(Утрински весник, Заман - 17/06/08;
Ројтерс, Макфакс, А1, СТА, Бета, Фена, АП - 16/06/08)
