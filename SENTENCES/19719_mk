23/03/2008
БЕЛГРАД, Србија -- Српскиот претседател Борис Тадиќ во петокот (21-ви март) изјави дека Србија нема намера да побара поделба на Косово. 
Во интервјуто за телевизискиот канал „Пинк“, тој рече дека Србија едноставно сака да има свои претставници во северно Косово, за да може да й помага на српската заедница таму.
Во врска со косовскиот министер, Слободан Самарџиќ, кој се застапува за поделба на Косово по етнички линии, Тадиќ рече дека ваквата политика не е одобрена од владата.
Самараџиќ минатата недела му ги претстави своите ставови на заменик-шефот на УНМИК, Лари Росин, без одобрение од владата. 
Тој, сепак, потврди дека предлогот е дел од акциониот план усвоен од владата на 14-ти јануари. 
Во изјавата за весникот „Политика“ во саботата, тој рече дека функционална поделба би требало да се воведе во сите делови на Косово каде што живеат Срби, а не само на север. 
„Ја прифаќаме резолуцијата 1244 и политиката на УНМИК, правната и царинската надлежност, но по едностраното прогласување независност, само Србите, со помош на Србите, може да ги спроведат овие надлежности“, рече Самарџиќ. 
(Политика, АФП, Макфакс, Бета, Б92, Ројтерс - 22/03/08; ИТАР-ТАСС, АП - 21/03/08)
