04/05/2012
Алакбар Рауфоглу за Southeast European Times -- 04.05.12
Декласифицираните документи запленети од скривалиштето на Осама бин Ладен во Аботабад, каде што тој беше убиен од американските сили минатата година, фрли нова светлина на Ал каеда и нејзиното високо раководство.
Терористичката група била, очигледно, преплавена од разделувачки дебати за тактиката и стратегијата, бидејќи високото раководство не можело да одлучи како да продолжи понатаму, според купот писма и други документи објавени во четвртокот (3-ти мај).
САД објавија вкупно 17 писма, најдени за време на рацијата во која беше убиен терористичкиот водач.
175-те страници биле напишани во периодот од 2006 до 2011 година -- од кои последното една недела пред Бин Ладен да биде убиен.
„Читањето на писмата на Бин Ладен е како влегување во временска изобличеност, не само од пред една година, туку и од пред еден милениум.
Искривената историја и раскажување кои се користат за да се оправдаат убиствата на невините цивили и за да се води света војна не се дел од современиот свет и традицијата на исламот како светска религија“, рече за SETimes Џошуа Вокер, постдокторант во Краун центарот за блискоисточни студии.
Меѓу документите е и писмото од април 2011 година на Бин Ладен, со негов одговор на Арапската пролет, која тој ја сметал за „извонреден настан“ во современата историја на муслиманите.
Тој ја споменува потребата за „поттикнување на луѓето кои сé уште не се кренале на востание, и нивно охрабрување да се кренат против владетелите и методите“.
Фактот дека, вели Вокер, „арапските востанија експлодираа без помошта на Ал каеда од многу аспекти ја прават идеологијата на Бин Ладен неважна и неефикасна за големото мнозинство на муслиманскиот свет“.
„Секогаш е многу полесно да се уништат работите отколку да се изградат, како што сме виделе многупати.
Не може да се оди напред ако не се покаже отпор против навредите од минатото кои не помагаат за проблемите со кои се соочува делот од светот кој е цел на Ал каеда“, рече Вокер.
Има причина за тоа што тие успеваат само во Третиот свет, рече тој.
Во „развиените и демократски општества, Ал каеда и Бин Ладен не претставуваат позитивна или победничка агенда за 21-виот век“.
За Хикмет Цетин, поранешен турски министер за надворешни работи, декласифицираните документи докажуваат дека водачот на Ал каеда бил „целосно свесен и трпел последици од соочувањето со реалноста од загубите на групата“.
„Ал каеда ја изгуби својата сила и довербата што ја имаше во минатото, што сега се покажува дека Бин Ладен, исто така, го забележал.
Вредностите за кои се залагал, постепено губеле поткрепа, бидејќи луѓето во регионот почнаа да сфаќаат дека Ал каеда нема да донесе слобода, демократија и работа за нив“, рече Цетин за SETimes.
Кога демонстрантите во арапскиот свет излегоа на улица, на митинзи против неколкудецениските режими, „тоа се чини дека го инспирираше Бин Ладен да размисли дали повторно ќе го залажува народот“, рече тој.
„Но, смртта на Бин Ладен не само што ги уништи неговите желби, туку и целата организација“, додаде тој.
Серхат Еркмен, професор по меѓународни односи на Универзитетот Ахи Евран, кој спроведува истражување за Ал каеда од 1999 година, рече дека една од главните цели на Ал каеда беше да се соборат муслиманските режими, што според истата, не ги исполнуваа „муслиманските правила“.
„Ал каеда не го сакаше, на пример, египетскиот диктатор само заради нивниот однос со Западот.
Истата не можеше да влезе во Ирак, Сирија или Либија поради силните диктатури“, рече тој.
„Јасно е дека Бин Ладен се надевал дека ќе има корист од Арапската пролет.“
„Но, тој пропушти една работа“, рече Еркмен.
„Луѓето во земјите од Арапската пролет излегоа на улиците не за да се борат против Западот, или некои немуслимани, туку се обидуваа да ги променат режимите во демократија.
Ал каеда нема ниту способност, ниту практика, да соработува со групите против режимите, кога станува збор за борбата против демократијата.
Истата може само да се надева на насилство како џихад, како резултат на вклучување на нови поддржувачи во групата, што не беше случај во Арапската пролет.“
За Еркмен, разочараноста на Бин Ладен од соработниците на Ал каеда беше „очигледна“, бидејќи организацијата никогаш не успеа да стане силна, обединета група.
„Групата отсекогаш трпеше последици поради огромните несогласувања меѓу своето раководство, уште од крајот на 1990-тите, меѓу Абдула Азам и Ајман ал Завахири.
Иако Бин Ладен беше симбол на Ал каеда, тој не можеше да постигне обединета послушност“, рече тој.
„Всушност, веднаш по смртта на Бин Ладен, групата се соочи со голема штета под шестмесечното раководство на Ал Завахири, кој не беше вистински прифатен од сите членови и партнери.“
Аналитичарот смета дека убиството на Бин Ладен и подоцна на Ал Завахири ја турна Ал каеда на работ на пропаст.
„Тероризмот против Западот, најверојатно, ќе продолжи, но организацијата која ги спроведе терористичките напади од 11-ти септември наскоро може да исчезне“, рече тој.
Синан Улген, претседател на истанбулскиот Центар за проучување на економијата и надворешната политика, го спомена сегашниот имиџ на Ал каеда во арапските земји, каде што организацијата, наводно, се соочува со пад на поддршката.
Анкетата на Проектот за глобалните ставови на Истражувачкиот центар Пју, објавена во понеделникот (30-ти април), покажа дека 73 отсто од испитаниците во Турција изразиле негативни ставови за терористичката група, додека 6 отсто искажале наклонетост.
Низ целиот Блиски Исток, поддршката за терористичката група паѓа во споредба со изминатите анкети:
98 отсто од муслиманите во Либан, 77 отсто во Јордан и 71 отсто во Египет имаат негативно мислење за Ал каеда.
„Генералната причина за ваквиот пад на поддршката за Ал каеда е чувството на еманципација што го донесоа арапските востанија.
Поддршката за екстремистичките субјекти како Ал каеда беше исто толку нуспроизвод на закоравените системи на управување кои оставија малку надеж за систематска промена“, рече Улген за SETimes.
„Сега политичката клима е променета, со почетокот на политичката транзиција во многу арапски земји“, рече тој.
