19/07/2005
(Еуроњус - 19/07/05;
АП, АФП, ФЕНА, Seeurope.net, SEE Security Monitor - 18/07/05;
SEE Security Monitor - 16/07/05)
Специјалната комисија во Босна и Херцеговина (БиХ) во понеделникот (18-ти јули) одобри два клучни нацрт-закони за реформи во одбраната, отворајќи го патот за значајни промени во овој сектор.
Предвидените мерки вклучуваат формирање до 2007 година на заедничка мултиетничка армија - прва по конфликтот во периодот 1992-1995 година - укинување на министерствата за одбрана на ентитетите и на системот на задолжителна воена обврска.
„Ќе постои еден и единствен синџир на команда кој ќе започнува од Претседателството на Босна и Херцеговина, преку министерот за одбрана, началникот на Заедничката команда, командантите на оперативната команда и командата за поддршка, и нивните подредени единици“, рече Сифет Поџиќ, началник на Заедничката команда на вооружените сили на БиХ во интервјуто за државното радио на БиХ.
„Оперативната команда ќе има три тактички бригади, со команди, најверојатно, во Бања Лука, Тузла и Мостар.“
Нацрт-законите за одбрана и за служењето на воената обврска беа подготвени од страна на меѓународно предводената Комисија за реформи во одбраната, во која влегуваат претставници на трите главни етнички заедници во земјата - босанските Муслимани, босанските Хрвати и босанските Срби.
Легислативата сега мора да биде одобрена од страна на централниот парламент и двата ентитета на БиХ, Федерацијата на БиХ и Република Српска.
Нејзиното спроведување ќе й помогне на БиХ да ги исполни двата главни услови на БиХ за прием во програмата Партнерство за мир, од кои вториот е целосна соработка со Меѓународниот кривичен трибунал за поранешна Југославија.
Копретседателот на Комисијата за реформи во одбраната, Рафи Грегориан, рече дека предложените реформи ќе му дозволат на народот во БиХ да „го демилитаризира својот памет и да се сврти кон иднината“.
Поздравувајќи го потегот од понеделникот, највисокиот меѓународен претставник во БиХ, Педи Ешдаун, го опиша како „еден од најзначајните настани“ на земјата од потпишувањето на Дејтонскиот мировен договор во 1995 година.
„Денес Босна и Херцеговина има шанса да направи џиновски чекор кон мирот во иднина“, рече Ешдаун, повикувајќи ги пратениците да ја усвојат легислативата што е можно побргу.
Министерот за одбрана на БиХ, Никола Радовановиќ, кој копретседава и со Комисијата за реформи во одбраната, во понеделникот за новинарите изјави дека нацрт-законите ќе бидат проследени до владата на БиХ следната недела.
Пасивниот резервен состав ќе биде укинат и оние кои веќе ја комплетирале воената обука нема да имаат понатамошни обврски, додаде Радовановиќ.
Новите активни резервни сили ќе се состојат од 10.000 припадници и нив ќе ги сочинуваат професионални војници.
Најверојатно, околу 2.400 лица ќе бидат прогласени за технолошки вишок како резултат на реформите, рече министерот, додавајќи дека ќе бидат формирани специјални комисии за решавање на ова прашање.
