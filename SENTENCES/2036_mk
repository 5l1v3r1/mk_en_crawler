25/04/2005
(Блиц - 25/04/05;
Радио Б92, Бета, Косова репорт - 24/04/05;
ББС Мониторинг - 23/04/05;
веб-страница на српската влада - 22/04/05)
И покрај тоа што ја изрази подготвеноста за дијалог од страна на Белград со цел решавање на статусот на Косово, српскиот премиер, Воислав Коштуница, во неделата (24-ти април) рече дека нема да биде прифатено никакво решение што би имплицирало промена на сегашните граници на државата.
„Србија е подготвена на компромис бидејќи сака да ги одржи виталните и неопходни национални и државни интереси, и, пред сé, ние мора да се осигуриме дека меѓународно-признаените граници на нашата нација нема да бидат променети“, рече Коштуница на прославата по повод 190-тата годишнина од српското востание против отоманската власт.
И покрај тоа што формално е дел од Србија и Црна Гора, Косово од јуни 1999 година е де факто протекторат на ОН.
Косовските Албанци, кои сочинуваат околу 90 отсто од населението во покраината, притискаат за независност, додека Србите во Косово сакаат да останат во рамките на српските граници.
Меѓународната заедница се очекува да го провери напредокот на Косово во спроведувањето на стандардите одобрени од страна на ОН во осум области, меѓу кои и владеењето на правото, демократските институции, почитувањето на човековите и малцинските права, како и економијата.
Евентуална позитивна оценка би го отворила патот за започнување на разговорите за одредување на конечниот статус на покраината, кои би можеле да започнат подоцна оваа година.
„Не смее едната страна да добие сé, а другата страна да загуби сé“, рече Коштуница.
„Ние сакаме политички дијалог и сакаме да најдеме заедничко решение преку трпеливи разговори при кои ќе се почитуваат интересите на двата [српскиот и албанскиот] народи - разговори кои ќе придонесат за зачувување на стабилноста во нашата земја и во целиот регион.“
Во претходните изјави тој изрази поддршка за решавање на косовското прашање врз основа на формулата „повеќе од автономија, помалку од независност“.
Изјавата на Коштуница од неделата следеше по состанокот два дена претходно со српскиот претседател, Борис Тадиќ, и со шефот на српскиот Координативен центар за Косово, Небојша Човиќ.
Тие се согласија да продолжат со активна политика во три области, вклучувајќи ги разговорите на работните групи помеѓу Белград и Приштина за техничките прашања.
Тие, исто така, одлучија да побараат поддршка од УНМИК за учеството на српски претставници во комисијата задолжена за децентрализацијата на власта во покраината, како и да се заложат за остварување на разговори помеѓу косовските и српските водачи.
