11/09/2012
Светла Димитрова за Southeast European Times -- 11.09.12
Иако во регионот остануваат проблемите во врска со слободата на медиумите, генералниот секретар на Медиумската организација за Југоисточна Европа (СЕЕМО), Оливер Вујовиќ, ги поздрави последните напори во регионот за унапредување на слободата на медиумите.
На почетокот на август набљудувачката група го поздрави претседателското помилување на еден граѓанин на Војводина, кој во јули беше осуден на 150 дена затвор, бидејќи не можеше да ја плати паричната казна за коментарот што го напиша во новосадскиот дневен весникMagyar Szo.
Запрашан дали забележува напори за подобрување на ситуацијата со медиумите во сите земји од регионот во последниве месеци, Вујовиќ рече дека има некои позитивни области, но останува загриженоста во врска со некои настани.
На 22-ри август организацијата ја осуди грчката гранична полиција заради блокирање на влезот на новинарот на албанската телевизија Топ ченал во земјата, за приватна посета, поради еден извештај што тој го направил за Грција.
„На новинарите треба да им се дозволи да патуваат и како приватни граѓани и како професионалци за информирање“, рече Вуковиќ. 
„Се чини дека граничната полиција прекрши неколку меѓународни стандарди со попречувањето на слободното движење на новинарот. 
Слободата на медиумите не може да запре на државните граници.“
Вујовиќ за SETimes изјави дека СЕЕМО идентификуваше неколку „проблематични области“ во однос на слободата на медиумите во земјите од Југоисточна Европа.
Првата, рече тој, се однесува на потешкотиите со кои се соочуваат новинарите во малите градови.
„Овие новинари се честопати под притисок од локалните бизнисмени и локалните политичари“, рече Вујовиќ. 
„Тоа значи дека заканата не доаѓа секогаш од главниот град, од големите градови во една држава. 
Честопати може да дојде и од локално ниво.“
Друг клучен проблем е, како што тој го нарече, „рекламната мафија“.
Во некои случаи на новинарите им е забрането да пишуваат за случај на корупција или друго незаконско дејство од оние кои се рекламираат во медиумите.
Понекогаш „лично, сопственикот на медиумот, или главниот уредник, може да изврши притисок врз новинарот да не пишува за некоја тема, бидејќи сопственикот се плаши да не го изгуби својот рекламен партнер“, рече Вујовиќ.
Третиот проблем што тој го идентификуваше се однесува на сопственоста на медиумите или „потребата за поголема транспарентност“ во таа област. 
Истражувањето покажа дека „честопати вистинските сопственици на медиумите се други луѓе, а не оние што се напишани на хартија“, истакна тој.
Според Вујовиќ, новинарите во Македонија имаа „многу проблеми“ во изминатите две години.
„Имаше силно чувство меѓу новинарите дека самоцензурата може да стане реалност. 
Според нашите извори, тоа е точно. 
Новинарите денес се под поголема закана отколку во минатото.“
Во Србија, како и во остатокот од регионот, рече тој, една од најголемите пречки за слободата на медиумите се судовите.
„Што и да му се случи на еден новинар, можеби полицијата може да ја заврши својата работа, но потоа ги имаме судовите, а судовите не секогаш работат професионално и честопати се многу бавни. 
Тоа е, исто така, проблем за безбедноста на новинарите и за слободното известување на новинарите“, рече Вујовиќ.
СЕЕМО, основана во Хрватска во 2003 година, е невладина организација составена од повеќе од 100 уредници на весници и други медиуми, како што се весници, радио, списанија и телевизија.
