10/01/2005
Од Бет Кемпшрор за Southeast European Times во Сараево - 10/01/05
Тоа е слика што секој кој прочитал неколку книги за војната во Босна и Херцеговина (БиХ) ја има видено:
фотографија на насмеана, привлечна млада русокоса девојка по име Суада Дилберовиќ, која беше убиена во Сараево на денот кога во градот изби војна во 1992 година.
Во овој случај, сепак, сликата на младата студентка не е дел од книга за конфликтот во БиХ од 1992 до 1995 година, туку дел од еден проект отпочнат од страна на организации во трите земји кои беа опустошени од насилството во 1990-тите години.
Целта е да се документира она што се случило и на тој начин истото да се надмине.
„Се обидуваме да ја покажеме судбината на жртвите и се добива слика на злосторството ако видите слика на жртвата “, рече Мирсад Токача, директор на Центарот за истражување и документирање во Сараево.
Сараевскиот центар ги здружи силите со загребскиот Центар за истражување и документирање и Хуманитарниот правен центар во Белград со цел да направат огромна база на податоци која ќе ги опфати, покрај другото, судбините на жртвите и сториите на преживеаните.
Проектот, наречен Документа, е финансиран од страна на норвешката влада и фондацијата Сорос, покрај другите, а одговорните за проектот планираат да направат класификација на жртвите -- цивилни и воени -- по етничка и општинска припадност, како и да направат список на културните и верските градби кои беа оштетени или уништени.
На неодамнешната посета на канцеларијата на центарот во Сараево, грст млади вработени трпеливо внесуваа податоци во компјутерите -- фотографии, датуми на раѓање, датуми на умирање, околности под кои лицето умрело.
Токача рече дека информациите се собираат или преку работа на терен или преку веќе постоечката документација.
Оние кои се вклучени во проектот велат дека тоа мора да биде направено пред регионот да може да продолжи напред.
„Постојат толку многу лаги и манипулации.
Не ни се потребни лаги после оваа ужасна војна“, рече Токача.
„Ако злосторствата не се испитаат, тие секогаш остануваат отворено прашање и извор за идни судири“.
Весна Терселиќ, од Центарот за истражување и документирање во Загреб, се согласува.
Тврдењата на луѓето денес дека „нивната страна“ не извршила злосторства можат да се споредат со слични тврдења кои се појавија по Втората светска војна, рече таа, истакнувајќи дека луѓето со години се расправаа околу бројот на Србите, Евреите и Ромите убиени во логорот Јасеновац воден од страна на нацистичкиот марионетски режим во Хрватска за време на Втората светска војна.
Титова Југославија се обидуваше да го закопа ова -- но, тоа само дополнително го разгори огнот кога во текот на 1990-тите години изби етничка војна, велат многу историчари.
„Навистина сакаме да им се стави крај на овие расправии, така што ќе можеме да започнеме дискусија за она што навистина се случи“, рече Терселиќ.
[Тоа ќе им помогне на] новинарите, истражувачите и историчарите и се надеваме дека во иднина ќе има заеднички спомен во нашите земји, бидејќи сега имаме поделени спомени.
Покрај создавање на компатибилни бази на податоци за настаните од војната, организациите, исто така, вршат мониторинг на судењата за воени злосторства во Хрватска и Србија-Црна Гора и нудат директна поддршка за жртвите и сведоците во овие судења.
Нивниот четврт проект, создавање усна традиција, се уште се подготвува.
За одредено време, базите на податоци ќе бидат достапни на Интернет, како и во пишана форма.
Одговорните на проектот сметаат дека еден ден базата на податоци ќе биде добар извор за обвинителите и одбраната во регионот бидејќи се повеќе и повеќе локалните судови ги водат постапките за воени злосторства поблиску до дома -- бидејќи Меѓународниот кривичен суд за поранешна Југославија (МКТЈ) треба да ги затвори своите врати во 2010 година.
Друга можност за во иднина е тоа што Документа би можела да биде регионален извор за МКТЈ, откако трибуналот ќе се затвори.
Голем дел од материјалот собран за одредени судски случаи доаѓа од организации во регионот, рече Терселиќ, па би имало смисла тој да биде вратен и да биде достапен за судиите, обвинителите и други правни експерти, бидејќи завршените случаи во МКТЈ често се релевантни за процедурите во регионот.
„Каде ќе оди документацијата на трибуналот кога тој ќе се затвори во 2010 година -- дали ќе биде закопана некаде во Њујорк?“ рече таа.
„Мислам дека важно е документацијата да биде сместена некаде во овој регион и да биде достапна за луѓето од регионот -- таа е драгоцена“.
Ќе зависи од архивата на МКТЈ да одлучи што ќе се случи со документацијата на Трибуналот.
Портпарол на главниот обвинител на трибуналот Карла дел Понте, сепак, рече дека центрите за документација засега би можеле да помогнат да се срушат митовите пренесувани од автори на сомнителни историски книги, автори кои, исто така, ги игнорираат пресудите донесени од страна на трибуналот.
„Погледнете ги учебниците по историја во различни делови од поранешна Југославија и тогаш ќе најдете одговор на прашањето во врска со потребата од овие иницијативи“, рече Флоренс Хартман во еден имејл од Хаг.
„Со исклучок на оние невладини организации кои настојуваат да ги документираат злосторствата и настаните што се случија за време на војната ...
поголемиот дел од учебниците по историја се уште пренесуваат лаги и одрекуваат утврдени факти“.
Токача рече дека проектот ќе работи со секој правен експерт кому му е потребна документацијата, вклучувајќи го и кабинетот на судии за воени злосторства во БиХ, кој треба да започне со работа во јануари.
„Ќе им помогнеме и ќе соработуваме со нив како што правевме и со трибуналот“, рече тој.
„Трибуналот, повисоките судови во Босна, локалните судови -- тоа се главните извори на задоволство за жртвите и она што го правиме е за да им помогнеме на судовите.
Владеењето на законот е единствен начин за изградба на една држава.“
Проектот Документа е прв голем зафат на кој локалните граѓански организации да работат заедно, рече Токача, додавајќи дека се надева дека ова ќе биде пресвртница што ќе ги направи овие организации сила која што не треба да се заборави, сила која политичарите треба да ја сфатат сериозно.
„Институциите на граѓанското општество се многу слаби во целиот регион“, рече тој.
“Граѓанското општество не е апстракција -- овие институции мора да постојат со цел силно да се влијае врз национализмот и врз националистичките-шовинистички (политички) партии што се на власт“.
