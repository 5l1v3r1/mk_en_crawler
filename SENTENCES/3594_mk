07/03/2007
Од Зоран Николовски за Southeast European Times во Скопје – 07/03/07
Во текот на изминатите два месеци, Македонија доби критики од страна на претставници на ЕУ и на НАТО за непостоењето на политички дијалог и пат-позицијата во реформскиот процес.
Една од најсилните изјави дојде од комесарот за проширување на ЕУ, Оли Рен, кој во февруари рече дека реформите наидоа на ќор-сокак.
И покрај тоа што Скопје доби статус на земја-кандидат за ЕУ, нејзиниот понатамошен напредок кон членството не претставува завршена работа, предупреди Рен.
Распоредот на пристапот, рече тој, зависи од напредокот во исполнувањето на условите.
„ЕУ е доследна на својот став дека Македонија треба да влезе во ЕУ, но не како автоматски процес, туку како процес поврзан со исполнувањето на критериумите за членство“, рече Рен.
„Нашите очекувања се зголемија откако Македонија доби статус на кандидат.“
„Вие не можете да си дозволите да одите еден чекор напред, еден чекор назад“, додаде комесарот.
Одговрајќи на критиките премиерот Никола Груевски вети дека темпото на реформите ќе биде забрзано, при што новите закони ќе бидат доставени до парламентот до јули.
Во исто време, Груевски инститираше на тоа дека е постигнат напредок во спроведувањето на Охридскиот рамковен договор.
Само оваа година, рече тој, владата ќе вработи онолку претставници на малцинствата колку во изминатите четири години заедно.
Тој, исто така, истакна дека на секоја владина седница се посветуваат најмалку два часа за европската агенда и дека еднаш месечно се одржува специјална седница за ЕУ.
И владата и опозициските социјалдемократи, дадоа слични предлози за забрзување и хармонизација на македонската легислатива со онаа на ЕУ.
Ова вклучува специјални седници посветени на европските закони и ограничување на парламентарните дискусии.
Според владиниот предлог, нацрт-законите треба само да бидат објаснети и одбранети од страна на еден претставник на владата.
Но, опозициските пратеници ќе можат да говорат онолку колку што сакаат.
Според Националната програма за усвојување на европската легислатива, околу 320 закони треба да бидат усвоени до 2010 година.
Тоа изнесува 80 закони годишно, или еден нов закон на секои пет дена.
