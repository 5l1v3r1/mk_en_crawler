10/08/2006
(Еуроњус -- 09/08/06;
ББС, Ројтерс, ВОА -- 08/08/06;
УПИ -- 07/08/06)
Во понеделникот (7-ми август) во Виена започна нов круг разговори за Косово, со посредство на ОН.
Делегациите од Приштина и Србија разговараа за децентрализацијата и малцинските права, но единствениот договор што беше постигнат се однесуваше на именувањето на командантите на полициските станици.
„Успеавме понатаму да ги расчистиме работите“, рече по седницата во понеделникот високиот советник на УНОСЕК, Бернард Шлагхек.
„Делегациите на Белград и Приштина ги потврдија своите ставови во голем број области.
Во однос на најпроблематичните прашања, не постигнавме значаен напредок“, рече тој.
Двете страни покажаа одредена подготвеност за премостување на разликите во однос на прашањата поврзани со полицијата, додаде Шлагхек.
Преговорите продолжија оваа недела, и покрај барањето од српска страна истите да бидат одложени до 14-ти август.
И покрај тоа што нема јасно објаснување на барањето, медиумите шпекулираат дека белградската група сакала разговорите за малцинските права да бидат исфрлени од агендата.
Претставниците на косовските Срби -- дел од белградскиот тим -- во понеделникот рекоа дека нема да го прифатат малцинскиот статус и дека се повлекуваат од разговорите.
Белградската страна на делегацијата остана на разговорите во вторникот, но одби да дискутира за малцинските права, велејќи дека истите не треба да се одвојуваат од разговорите за статусот.
„Позициите на страните беа концептуално дијаметрално спротивставени“, рече Шлагхек за состанокот.
Тој изрази жалење поради повлекувањето на косовските Срби, нарекувајќи го „пропуштена можност за вклучување во процесот кој е од суштинска важност за сите заедници во Косово, особено за српската заедница“.
Еден од водачите на косовските Срби, Оливер Ивановиќ, исто така зборуваше против бојкотот.
„Никој не може да ги претстави правата на некого подобро од самиот тој“, беше цитирана неговата изјава.
Во меѓувреме, лондонската Меѓународна група за малцинските права ја критикуваше меѓународната заедница поради незаштитувањето на малцинствата во Косово.
По седум години администрација ОН, ситуацијата таму е „скоро катастрофална“, рече организацијата во извештајот од понеделникот.
Според групата, ситуацијата со која се соочуваат етничките групи во Косово, вклучувајќи ги и Србите, Албанците, Хрватите и Ромите, е најлоша во Европа бидејќи општеството е „толку поделено што никој не се чувствува заштитен“.
Групата повика на здружени напори за ставање крај на поделеноста и зајакнување на владеењето на правото за заштита на малцинските права.
Дописникот на Southeast European Times Блерта Фониќи даде свој придонес за овој извештај.
