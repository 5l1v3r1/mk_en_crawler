08/08/2011
Менексе Токјај за Southeast European Times во Истанбул -- 08.08.11
За време на муслиманскиот свет месец Рамадан, главниот центар на културата и уметноста во Турција, Истанбул, ќе им биде домаќин на познати муслимански џез-музичари, на единствениот настан наречен Џез во Рамадан.
Фестивалот ќе се одржи од 16-ти до 23-ти август, и ќе угости познати џез-имиња како што се Ахмад Џамал, Мекој Тинер со Гери Барц, и Ануар Брахем. 
Овој фестивал се разликува од другите џез-настани поради тоа што сите изведувачи се со иста верска припадност -- сите се муслимани.
„Претпочитам муслимански музичари да го привлекуваат вниманието и да ги поврзуваме директно со Рамадан. 
Според тоа, важно е изведувачите на фестивалот да бидат дел од исламската култура“, рече организаторот на фестивалот Хакан Ердоган за весникот Tудејс Заман.
Фестивалот, за првпат организиран во 2010 година кога Истанбул беше Европски главен град на културата, има за цел да го реализира идеалот на социјалниот мир и помирувањето, кој го сочинува духот на Рамадан. 
Минатата година фестивалот привлече преку 10.000 луѓе.
Две важни историски локации на отворено се избрани да го оживеат културниот амбиент на Рамадан: дворот на Палатата Топкапи и градината на Палатата Јилдиз.
Во изјавата за SETimes, познатиот турски џез-уметник Керем Горшев вели дека му е фасцинантно да слуша џез во амбиент како што е дворот на Палатата Топкапи, каде што пред векови се шетале отоманските султани.
Публиката ќе има можност да го прекине својот дневен пост, ифтар, еден час пред почетокот на секој џез-настап.
Фестивалот Џез во Рамадан е прв од ваков вид во светот, кој претставува мешавина на религијата и џезот низ вековите и музичките култури, за да ја покаже можноста за мир и хармонија.
Потврдувајќи дека на фестивалот ќе учествуваат само муслимански уметници, Горшев ја отфрла идејата дека музиката е ограничена од религијата или други граници, и вели дека е универзален феномен.
Турскиот сопранист и музиколог Цимен Сејмен се согласува. 
Како слободен и единствен музички производ, класичниот џез не е ограничен од никакви културни или географски граници. 
Сепак, во изјавата за SETimes, Сејмен се прашува зошто само муслимански џез-композитори се поканети на фестивалот.
Забавата отсекогаш била важен елемент на рамаданската традиција во Турција, вели организаторот. 
Сепак, концептот на џезот е сигурно иновативен придонес во следењето на правилата на Рамадан.
Ердоган вели дека фестивалската публика е резултат на глобализацијата, причина која тој ја припишува на намалената популарност на шоуата како Хаџиват-Караѓоз, традиционалниот анатолски куклен театар на сенки, кој се врзува за Рамадан.
„Кога еден жанр како џезот се шири низ целиот свет, светот ќе ,се исфилтрира’ себеси на различен начин“, вели Ердоган во воведот на фестивалската брошура.
Во воведот на Џез во Рамадан 2010, турскиот интелектуалец Мурат Белге ја објаснува фестивалската фузија на глобални звуци и духот на Рамадан.
„Обичајот да се вели ,ова е мое тоа не е’ е заменет со ,сé ни припаѓа на сите’.“
