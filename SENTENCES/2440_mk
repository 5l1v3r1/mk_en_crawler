27/09/2005
(ФT - 27/09/05;
AП, АФП, ХИНA, ОНАСА - 26/09/05)
На една недела пред разговорите во ЕУ во врска со кандидатурата на Загреб за влез во Унијата, хрватскиот премиер Иво Санадер во понеделникот (26-ти септември) изрази оптимизам дека напорите на неговата земја за пронаоѓање на клучниот обвинет за воени злосторства ќе бидат „соодветно проценети“.
Позитивната оценка, најверојатно, ќе ги деблокира разговорите за влез во ЕУ со Хрватска, кои беа одложени во март поради тоа што Загреб не соработуваше целосно со Меѓународниот кривичен трибунал за поранешна Југославија (МКТЈ).
Во декември 2004 година ЕУ го одреди 17-ти март за датум на кој ќе започнат разговорите за пристапување со Хрватска, под услов земјата да го уапси генерал Анте Готовина и да го екстрадира во МКТЈ дотогаш.
Бегалецот - третиот најбаран обвинет на Трибуналот на ОН - се бара за неговата наводна улога во убиствата на 150 Срби од Краина и протерување на повеќе од 150.000 други кон крајот на конфликтот во Хрватска во периодот 1991-1995 година.
Хрватските водачи постојано инсистираат на тоа дека Готовина - кој се наоѓа во бегство од јуни 2001 година - не се наоѓа во земјава.
Властите се обидуваат да го убедат Брисел дека прават сé што е во нивна моќ за да ги исполнат обврските кон судот на ОН.
Според Загреб апсењето на крајот од август во Грција на хрватскиот бизнисмен Хрвое Петрач, за кој се смета дека е клучниот поддржувач на Готовина, претставува доказ за напорите што се прават за фаќање на обвинетиот.
„Без оглед дали ќе започнат преговорите или не ...
останува обврската на Хрватска да го реши случајот Готовина“, рече Санадер во понеделникот.
„Со други зборови, ние во Хрватска го почитуваме владеењето на правото.“
Министерскиот совет на ЕУ се очекува да ја разгледа кандидатурата на Загреб за членство следниот понеделник, еден ден пред состанокот на комисијата на ЕУ за Хрватска.
Овие два состаноци ќе следат по посетата на Загреб в петок на главната обвинителка за воени злосторства на ОН, Карла дел Понте.
Таа се очекува да й ја поднесе на комисијата својата оценка за соработката на Хрватска со МКТЈ.
Комесарот за проширување на ЕУ, Оли Рен, рече дека Брисел е подготвен за започнување на преговорите за влез на Хрватска „истиот ден“ кога ќе добие зелено светло од Дел Понте.
Претходно овој месец обвинителката на ОН рече дека таа не би можела да каже дека Хрватска целосно соработува со МКТЈ ако Готовина не е биде предаден на Хашкиот трибунал или Хрватска не го информира Трибуналот за неговата точна локација.
„Се разбира, резултатот на целосната соработка би бил ние да имаме докази за тоа каде се наоѓа Готовина или најдоброто решение [е] Готовина да биде предаден“, рече Дел Понте во интервјуто за белгискиот онлајн весник „ЕУобсервер“.
„Но, предавањето на Готовина не е услов што ЕУ й го постави на Хрватска, туку целосната соработка со нас ...
Ако навистина спроведувате соодветна истрага за бегалец мора да сте во состојба да имате докази - прво за неговото постоење и второ за неговата локација.“
Во претходните изјави Дел Понте изразуваше загриженост дека ако на Хрватска й се дозволи да ги започне разговорите за пристапување пред да биде фатен Готовина, тоа би можело да ги прекине понатамошните напори за негово пронаоѓање.
