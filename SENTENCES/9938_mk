08/05/2013
Дражен Ремиковиќ за Southeast European Times во Загреб – 08.05.13
Помалку од два месеци пред Хрватска да пристапи во ЕУ, судењето на поранешниот премиер Иво Санадер, најверојатно, ќе се смета за дополнителен доказ дека земјата е сериозна во врска со намалувањето на корупцијата, велат властите и аналитичарите.
Напорите во борбата против криминалот и митото се следат внимателно од страна на Брисел, пред земјата официјално да пристапи во блокот.
„Сигурен сум дека на крајот тоа ќе биде успешна приказна за Хрватска, за ЕУ и за Југоисточна Европа. 
Случајот на Санадер покажа дека владеењето на правото во Хрватска е неоспорно, дека институциите функционираат и дека принципите на ЕУ се вградени во нашата држава и општество“, рече поранешниот министер за надворешни работи, Гордан Јандроковиќ.
„Кога станува збор за борбата против корупцијата во Хрватска, не е само случајот на Санадер. 
Други слични процеси не се толку интересни за јавноста и затоа малку се знае за истите. 
[Бирото за борба против корупцијата и организираниот криминал] си ја работи својата [работа], а потоа сé е во рацете на судството ... 
дали оваа борба ќе биде ефикасна, ќе видиме по конечните пресуди“, рече за SETimes Никола Кристиќ, претседател на Трансперенси интернешнал Хрватска.
Во своето трето судење, Санадер се соочува со обвиненија за продажба на зграда на владата по надуена цена.
Заедно со поранешниот министер за земјоделство Петар Чобанковиќ и поранешниот пратеник Стјепан Фиолиќ, Санадер е обвинет дека ја напумпал вистинската продажна цена на зградата Фиолиќ за Министерството за регионален развој, со кое тогаш раководел Чобанковиќ.
Зградата била продадена на министерството на Чобанковиќ за 11 милиони евра, што според обвинението е двојно повеќе од реалната цена.
Санадер веќе отслужува затворска казна од 10 години за примање мито од 500.000 евра од Хипо банка во 1995 година и уште 10 милиони евра од унгарското нафтено претпријатие Мол во 2009 година.
Случајот Фиолиќ е заснован на приближно 5 милиони евра штета за владата. 
Експертите очекуваат дека во случај на осуда, овие пари ќе се вратат во хрватскиот буџет.
„Без делот од пресудата која ќе нареди дека парите мора да се вратат, пресудата ќе биде апсолутно бесмислена“, рече Кристиќ.
Антон Филиќ, член на хрватскиот Национален совет за следење на спроведувањето на антикорупциската стратегија, рече дека јавноста е уморна од Санадер и неговите корупциски скандали.
„Јавноста ја презира политиката благодарение на неговото коруптивно однесување и сега е многу тешко да се биде политичар во Хрватска. 
Кога станува збор за борбата против корупцијата, треба уште многу да се направи. 
Она што е потребно е силна политичка волја за борба против корупцијата. 
Дали тоа постои во Хрватска или не? 
Можеме да дебатираме со денови“, рече Филиќ за SETimes.
Според истражувањето на Трансперенси интернешнал Хрватска, повеќе од 60 отсто од граѓаните сметаат дека пристапувањето на земјата во ЕУ ќе ја намали корупцијата, 27 отсто сметаат дека таа ќе остане иста, а 8 отсто очекуваат зголемување.
Дарио Мрцели, студент по политички науки од Загреб, смета дека случајот на Санадер докажува оти не постојат „недопирливи“ во хрватската политика.
„Човекот беше премиер, прв функционер од толку висок ранг кој е уапсен. 
Санадер и неговата екипа треба да послужат како пример за сите политичари кои некогаш ќе помислат да се однесуваат така. 
Криминалот не се исплати. 
Се разбира, сé уште треба да се направат уште многу работи, властите треба да ја зајакнат полицијата, обвинителството, тие треба да ги охрабрат граѓаните да ја пријавуваат корупцијата“, рече Мрцелиќ за SETimes.
Како може Хрватска да ја зајакне својата борба против корупцијата? 
Кажете ни ги вашите размислувања во коментарите долу.
