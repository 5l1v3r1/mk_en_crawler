12/04/2013
Марина Стојановска за Southeast European Times во Скопје -- 12.04.13
Во очекување на престојниот извештај на Европската комисија за напредокот на Македонија во вторник (16-ти април), комесарот за проширување на ЕУ, Штефан Филе, го посети Скопје и ги повика сите политички партии официјално да се посветат на интеграцијата во ЕУ.
Филе рече дека напредокот не треба да се држи во заложништво на политичкиот неред од минатите неколку месеци, и властите и експертите очекуваат извештајот оваа недела да биде позитивен.
Опозицијата, предводена од Социјалдемократскиот сојуз на Македонија (СДСМ), го услови напредокот со барањето да се формира комисија која ќе ги испита настаните што се случија во македонскиот парламент на 24-ти декември.
По исфрлањето од парламентот тој ден, членовите на СДСМ започнаа бојкот, кој траеше повеќе од два месеци и се заканија дека ќе ги попречат локалните избори што се одржаа на 24-ти март.
Новинарите, исто така, беа отстранети од парламентот на 24-ти март.
Филе посредуваше во договорот меѓу владејачките партии и опозицијата на 1-ви март за формирање ваква комисија.
„Завршена е една значајна работа и постигнат е напредок за важните прашања, но ние се согласивме дека треба да се направи повеќе“, рече Филе минатата недела во Скопје.
„Во врска со спроведувањето на договорот од 1-ви март, со кој беше решена политичката криза, политичарите ја создадоа кризата и имаат одговорност да ја надминат со спроведување на овој договор, што не е направено, барем не во целост.
Бидете одговорни, ова е ваша држава.“
Поранешниот македонски амбасадор Ристо Никовски вели дека строгиот тон на Филе е неопходен, со оглед на попречувачките дејства на некои политичари.
„Напорите на Филе да ѝ помогне на Македонија се многу ценети.
Сè уште има некои политичари во Македонија кои се обидуваат да им наштетат на демократските процеси и ЕУ тоа многу јасно го гледа.
На 1-ви март Филе мораше да дојде во Македонија за да убеди некои партии дека нивниот бојкот и целокупната стратегија на ,општ застој' се штетни за Македонија, но тогаш тие ги прифатија сите услови поради ангажманот на Филе.
Можеби тоа е лошо за имиџот на Македонија, но овие притисоци од ЕУ за апсорпција на деструктивните политики се добредојдени“, рече Никовски за SETimes.
Беа назначени четворица членови во комисијата да ги испитаат настаните од 24-ти декември:
Илија Димовски и Благородна Дулиќ од мнозинската ВМРО-ДПМНЕ и професорите Рената Десковска и Љубомир Фрчковски од СДСМ.
Не е назначен претседател на комисијата.
Откако комисијата ќе почне со работа, Насер Селмани, претседател на Здружението на новинари на Македонија, рече дека првата задача на истата треба да биде да утврди зошто новинарите беа отстранети од галеријата на парламентот.
„Слободата на информирањето е најважната работа за демократијата и според тоа, потребно е да се утврди одговорноста на оние кои ја попречија работата на известувачите и новинарите на 24-ти декември“, рече тој.
Македонија се обидува да покаже дека постигна напредок во разни демократски, економски и судски реформи пред извештајот на Европската комисија.
Нано Ружин, професор на универзитетот ФОН и поранешен македонски амбасадор во НАТО, рече дека е разбирливо зошто претставниците на ЕУ се разочарани поради тоа што не беше побрзо организирана истрага за 24-ти декември.
„Во парламентот 20 години кружеше една максима:
Ако сакате да маргинализирате некоја работа, тогаш формирајте анкетна комисија.
Таквата тенденција го покажуваше водството во оваа држава, кое верува дека странските дипломати ќе прифатат ваква игра.
По бројни манипулации на нивната доверба за различни прашања, овојпат македонските власти се соочени со народот, кој нема да дозволи да не се исполни генералното ветување“, рече Ружин.
Тања Каракамишева, професорка по политички системи на Правниот факултет во Скопје, изјави за SETimes дека ставот на опозицијата е „неконструктивен ...
што честопати ги дефокусира работите“.
Таа додаде дека Филе испраќа порака оти владата, но и опозицијата мора да се фокусираат на процесот на интеграција во ЕУ.
„Ако на оваа порака ја додадеме изјавата на Филе за позитивните аспекти од работата на владата во секоја област на пристапувањето, каде што тој ги пофали реформите во согласност со целите на пристапниот дијалог, тогаш тој индиректно кажа која страна покажа неконструктивен пристап и става сопирачки на реформите.“
Какво е вашето мислење за патот на Македонија кон интеграцијата?
Придружете се на дебатата во делот за коментари долу.
