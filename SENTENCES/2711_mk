08/12/2005
Од Георги Митев-Шантек и Давор Коњикушиќ за Southeast European Times – 08/12/05
По едномесечно одложување, за време на кое српскиот парламент мораше да го усвои буџетот за претстојната година, заедно со пакетот реформски закони за кои беше постигната согласност помеѓу владата и ММФ, Србија ја доби шестата и финална ревизија на кредитниот аранжман.
Српските власти сега го чекаат состанокот на одборот на директори на ММФ во Вашингтон на крајот од јануари -- каде што договорот треба да се потпише. 
Првиот резултат од тоа ќе биде реализацијата на шестата транша од кредитот во висина од 200 милиони американски долари, по што ќе следи отпишувањето на 700 милиони американски долари од страна на Парискиот клуб. 
Кредиторите го условија отпишувањето со успешното потпишување на тригодишниот аранжман со ММФ.
Разговорите за шестата ревизија беа завршени наеднаш на крајот од октомври. 
Шефот на мисијата во Србија и Црна Гора, Пирита Сорса, замина од Белград велејќи дека парламентот треба да го изгласа она што владата го вети. 
24 часа откако беше усвоен затегнатиот буџет -- заедно со законите за реформи во здравството и ограничените плати во владиниот сектор -- Сорса се врати во Белград.
Сега, мисијата на ММФ замина за Вашингтон со ветување дека српскиот буџет за 2006 година ќе има вишок од 3,6 отсто од БДП и дека платите во јавниот сектор во 2006 година не можат да се зголемат повеќе од 10,3 отсто.
Српските власти искажаа олеснување во врска со потпишувањето на договорот. 
Според заменик-премиерот Мирољуб Лабус и министерот за економија, Предраг Бубало, истото не било ниту брзо ниту лесно.
„За да го потпишеме договорот моравме да го решиме прашањето на долговите, да гарантираме дека економскиот раст ќе биде поголем од пет отсто, да создадеме вишок во буџетот, да преземеме структурни промени во јавниот сектор и да започнеме нов инвестиционен циклус“, рече Лабус.
И покрај тоа што скоро потпишаниот договор добива пофалби, се водеше борба да се дојде до него. 
За време на тој процес властите негодуваа дека ММФ „врши преголем притисок“ и дека „го бара невозможното“ за една земја во транзиција. 
Сепак, невозможното секогаш се докажува дека е возможно и владата неколкупати го намали буџетот во согласност со барањата на ММФ.
Двете последни намалувања на јавните трошоци се однесуваа на чувствителните точки на постсоцијалистичкото општество -- реформата на државниот пензиски систем и здравственото осигурување. 
Легислативата беше изменета за да може пензиите да не се зголемуваат повеќе од стапката на инфлација, додека државното здравство ќе мора да го намали бројот на вработените за 7.000 лица.
Потпишувањето на тригодишниот аранжман не значи и крај на односите на Србија со ММФ. 
Ако договорот биде финализиран во јануари ММФ ќе ја преземе улогата на еден вид ревизор за планирање и спроведување на српската макроекономска политика, како што е случајот и со другите земји во регионот.
