01/05/2006
Од Ѓелу Трандафир и Антонела Архин за Southeast European Times – 01/05/06
„Шпагети на слободната трговија“, се зборовите со кои комесарот за трговија на ЕУ, Питер Манделсон, ја опиша комплицираната мрежа на билатералните договори -- вкупно 31, помеѓу осумте различни земји -- по кои се водат односите на Балканот.
Тоа ќе се промени откако регионалните водачи потпишаа план за проширување и модернизација на Централноевропскиот договор за слободна трговија (ЦЕФТА).
Осумте премиери, заедно со претставниците на УНМИК, се собраа во Букурешт на почетокот на април за да започнат преговори за она што официјалните претставници на ЕУ го опишуваат како „стажирање“ за членството во блокот -- заедничка цел на земјите во регионот.
Регионалната интеграција го зајакнува напорите кон пристапот во ЕУ, изјави Манделсон за романскиот весник Котидианул „поблиските трговски врски во дел од Европа се подготовка за реалностите на животот во Европа и директна врска до евентуалното членство“, рече тој.
Слично на тоа, комесарот за проширување на ЕУ, Оли Рен, ја опиша проширената ЦЕФТА како економски „терен за обука“ за членството во ЕУ.
„На никој начин не ја заменува европската перспектива, туку ја надополнува подготвувајќи ги земјите за поблиска економска интеграција со ЕУ“, рече Рен.
Таквите коментари делумно имаат за цел да ја намалат колебливоста помеѓу некои балкански земји, особено Хрватска, која веќе има преговори за членство со Брисел и изрази загриженост дека регионалниот трговски пакт може да го забави нејзиниот пат.
Идејата за проширување на ЦЕФТА дојде од страната на Загреб како алтернатива на претходниот предлог на Брисел, кој за некои од регионот премногу потсетуваше на поранешна Југославија.
Според Рен, земјите од ЈИЕ имаат заеднички предизвици, кои може најдобро да се решат преку регионална соработка.
„Морате да работите заедно со цел да ги надминете предизвиците на глобализацијата, невработеноста, организираниот криминал, на ист начин како земјите-членки на ЕУ“, рече тој на самитот во април, на кој домаќини беа романскиот премиер Калин Попеску Таричеану и специјалниот координатор на Пактот за стабилност за Југоисточна Европа, Ерхард Бусек.
Брисел јасно стави до знаење дека регионалната соработка претставува клучен елемент на регионалната политика, делумно и поради нејзината важноста за политичката стабилност и економскиот развој.
Самитот, според официјалните претставници на ЕУ, испрати јасна порака до странските инвеститори, покажувајќи дека балканските земји можат заеднички да работат на решавањето на ова важно прашање.
Кога предлогот на ЕУ за слободна трговија беше одбиен како премногу проблематичен, процесот не пропадна.
Наместо тоа, земјите од ЈИЕ самите го придвижија напред -- и се согласија -- за алтернативно решение.
