28/09/2009
Од Марина Рогановиќ за Southeast European Times во Белград -- 28/09/09
Кога прв пат стана директор на Црногорскиот Национален Театар во април 2008-та година, Јанко Љумовиќ планираше да ја одведе оваа институција во една нова, возбудлива насока.
Неговите цели беа да привлече повеќе луѓе, да го однесе театарот во северните градови и други делови на Црна Гора, да направи модерна веб-страница и да добие корпоративни средства.
„Не можеме само да седиме настрана и да чекаме да ни дојдат нови посетители;
ние мора да ги пронајдеме нив“, рече Љумовиќ.
Во ексклузивното интервју за SETimes, Љумовиќ зборуваше за неговата прва година и половина како директор на театарот.
„Луѓето кои живеат во северниот дел на Црна Гора имаа можност да ги видат повеќето претстави што ги нуди театарот.
Имавме претстави во Колашин, Бијело Поље, Рожаје, Пљевља и Беране.
Исто така имавме претстави и во Кралскиот Театар, „Зетски Дом“, во Цетиње, а во текот на летото одржавме претстави и на крајбрежјето.
Театарот, исто така, организираше тури до главниот град од другите градови во Црна Гора, па така локалните жители можеа да уживаат во претстави во премиерниот театар.
„Имаме добра соработка со многу институции кои организираат аранжмани за гледање претстави.
Веруваме, исто така, дека ова може да биде добра туристичка понуда.
Можноста да се дојде во Националниот Театар за да се гледа претстава дефинитивно може да биде интересна и тоа е еден сегмент од нашиот маркетинг кој планираме и понатаму да го развиваме“, рече Љумовиќ.
Третото издание на Фестивалот на црногорски театар, кое ќе биде отворено во октомври, ги спојува црногорските актери во еден конкурентен настан.
Љумовиќ -- кој е и професор по театарски уметности, продуцент и писател -- рече дека овој настан ја зајакнува црногорската културна сцена и ги проширува овластувањата на театарот.
„Би било многу полесно за нас доколку се грижевме само за нашите суштински проекти, но со оглед на околностите, театарот работи на серија проекти кои ќе помогнат за развивање не само на театарската култура, туку и на нашата култура во поширока смисла“, изјави тој за SETimes.
Првото дело на Љумовиќ како директор на Националниот Театар беше националната опера „Балканската царица“.
Покојниот црногорски крал Никола прв ја напишал кралската љубовна приказна, дополнета со трагедија, предавство, омраза и смрт, како драма во 1888-та година.
Драмата била трансформирана во опера од страна на италијанскиот композитор Дионисие де Сарно сан Џорџо и и била дадена на Црна Гора пред неговата смрт во 1937-та година.
Радмила Војводиќ ја режираше минатогодишната изведба на ова дело, која беше распродадена и доби пофални критики.
„Интересот на публиката за операта беше голем и немавме проблем да привлечеме луѓе за овој проект“, рече Љумовиќ.
Се покажа многу популарна и беше проширена.
„Планиравме да ја прикажеме само неколку пати, но беше прикажана десет пати“, гордо вели тој.
„Ги преминавме границите на Црна Гора со неа и беше прикажана во Сараево, на Фестивалот Сараевска Зима.
Овој успех покажа колку беше значаен проектот, не само за Црногорскиот Музички Центар, кој беше копродуцент на „Балканската царица“, туку во еден поширок културен контекст“.
Иако Љумовиќ се надева да го повтори прикажувањето на „Балканската царица“ и во следната сезона, тој жали што театарот во Подгорица не ги исполнува техничките услови на патувачките оперски театри.
„Сепак, со помош на Унгарската Амбасада во Црна Гора, ние преговараме да бидеме домаќини на Унгарската Национална Опера“, во иднина, рече Љумовиќ.
Со толку многу конкуренција за внимание на Црногорците во Ерата на информации, Љумовиќ вели дека театарот не може да си дозволи да го насочи пазарот на било која посебна демографија.
„Театарот постои заради неговата публика.
Млади луѓе, пензинонери, средна генерација, не постои категорија во која можеме ја сместиме.
Сите овие луѓе кои доаѓаат во театарот покажуваат дека репертоарот е добар, како и дека единствената цел на театарот е да ги задоволи културните потреби на публиката“.
Првата сезона на Националниот Театар со Љумовиќ на кормилото беше успешна и беа прикажани 230 програми, од кои 160 беа претстави, а останатиот дел музички настани и изложби.
„Покрај основната програма претстави, организиравме голем број концерти во соработка со Музичкиот Центар.
Најголемиот ваков настан беше „Темпо“, интернационален музички фестивал.
Исто така, имавме изложби на уметнички дела.
Сезоната 2008/2009 беше затворена со фотографска изложба од таа сезона“, рече Љумовиќ.
Националниот Театар има нова подобрена веб страница, каде љубителите на театарот можат да ги следат најновите настани, да дознаат за историјата на театарот и многу други нешта.
Културните институции во светот ги чувтсвуваат последиците од глобалната финансиска криза, делумно заради корпоративното спонозрство пресуши и сонот на директорот да најде големи, приватни добротворци се уште не е материјализиран.
„Морам да признам дека се уште не постои таков вид на соработка со фирмите.
Постојат индивидуални случаи, но тој вид на стратешки однос или присуство на приватниот сектор во националните институции во Црна Гора, се уште не е жив“, рече Љумовиќ.
На репертоарот на театарот во Подгорица постојано има нови драми, како и класиката на Едвард Алби, „Кој се плаши од Вирџинија Вулф?“, премиерно изведена минатиот март.
Оваа претстава ги спои познатиот босанскиот режисер Дино Мустафиќ и најголемите ѕвезди на црногорскиот театар.
