26/05/2010
Од Линда Карадаку за Southeast European Times во Приштина – 26/05/10
Властите во Косово добија список на лица по кои трага Македонија претходно овој месец, откако престрелката на границата резултираше со четворица загинати.
Според македонската полиција, тројцата Македонци и едниот Косовар шверцувале оружје.
Ова не е прв инцидент на границата, а властите веруваат дека многу криминалци со македонско државјанство се кријат во Косово.
Косовскиот министер за внатрешни работи, Бајрам Реџепи, ја посети Македонија по престрелката, истакнувајќи дека неговата земја е посветена на владеењето на правото и регионалната безбедност.
Реџепи говореше за посетата и идната соработка со македонските власти во ова ексклузивно интервју за SETimes.
SETimes:
За кои чекори беше постигната согласност и како истите ќе се спроведуваат?
Бајрам Реџепи:
Ние ги зајакнуваме односите меѓу двете земји на сите полиња -- особено во поглед на безбедносните прашања.
Веќе потпишавме меморандум за полициска соработка со Македонија;
очекуваме истиот да функционира преку ...
технички протоколи.
Се согласивме да комуницираме помеѓу двете министерства за внатрешни работи и агенциите под нивна надлежност со цел заедничка и ефикасна борба против организираниот криминал, шверцот со оружје, дрога, трговијата со луѓе и илегалната имиграција.
SETimes:
За време на вашата посета, македонските власти, наводно, ви дале список на имиња на 70 Албанци во Косово и Македонија, по кои се трага како криминалци.
Дали Министерството за внатрешни работи има информации за луѓето од овој список?
Реџепи:
Добивме, преку официјални канали, список на лица кои се бараат и за кои постои сомневање дека се наоѓаат во Косово.
Врз основа на првичните проверки, поголем дел од овие луѓе се државјани на Македонија.
Списокот е проследен до полицијата и правосудните тела.
Надлежните механизми во земјата ќе извршат проверка за секој случај и ќе дејствуваат во согласност со законите на Косово.
SETimes:
Постојат обвинувања дека Косово е вклучено во тензиите во Македонија.
Кој е вашиот коментар за овие обвинувања?
Реџепи:
Во минатото, особено пред признавањето на независноста, Косово беше обвинувано како извозник на насилство, шверцер на оружје и спонзор на тензии.
Оваа перцепција сега се менува и на Косово се гледа не само како на корисник, туку и како на придонесувач за регионалната безбедност.
Косово е посветено на безбедноста и регионалната стабилност, како и на владеењето на правото.
Ние ја покажуваме оваа посветеност преку ефикасната борба против сите видови криминал, која во нашите земји има регионален контекст.
Ние сме сигурен партнер и ги покануваме и другите да го следат овој пристап.
