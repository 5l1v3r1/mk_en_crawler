27/06/2013
Цветина Борисова за Southeast European Times во Софија -- 27.06.13
Неодамнешниот скандал со прислушувањето и масовните протести против новата влада на Бугарија се внимателно следени од страна на ЕУ, и неизбежно ќе се одразат во идните оценки на Европската комисија (ЕК) за напредокот на земјата, предупредуваат аналитичарите и експертите.
„Некои од последните случувања во Бугарија не беа добри и тие предизвикаа загриженост не само во бугарското општество, туку и кај европските партнери на Бугарија, особено контроверзноста околу назначувањето на шефот на Државната агенција за национална безбедност“, рече претседателот на ЕК, Жозе Мануел Баросо по средбата со бугарскиот премиер, Пламен Орешарски, во Брисел минатата недела, додавајќи дека протестите во Бугарија ја покажаа „длабочината на загриженост во Бугарија околу владеењето на правото“.
„Јас исто така, побарав од премиерот да се консултира нашироко, особено во борбата против корупцијата и организираниот криминал“, рече тој.
„Моја претпоставка е дека она што се случува во Бугарија ќе се одрази во претстојниот извештај на ЕК за напредокот на крајот на 2013-та година, бидејќи тоа не е од мало значење“, судијката Нели Куцкова, една од основачите на Асоцијацијата на бугарски судии и заменик-министер за правда во привремената влада во 1997-та година, изјави заSETimes.
На почетокот од овој месец, на Цветан Цветанов, поранешен министер за внатрешни работи и актуелен пратеник од ГЕРБ, чија влада поднесе оставка поради јавните протести во февруари, му беше одземен имунитетот откако беше обвинет за неуспехот да извршува правилна контрола врз официјални лица на министерството за внатрешни работи, со што им овозможил на неговите подредени да прислушуваат високи политичари, судии и бизнисмени.
Обвинителството најави дека ќе поднесе нови обвиненија против Цветанов, овој пат за одбивање да се дозволи употребата на специјални уреди за надзор во истрагата против поранешен шеф на регионална единица против мафијата.
Настаните се одвивааат и покрај постојано растечкиот бран на политички и социјални немири, бидејќи луѓето продолжуваат да ги преплавуваат улиците и да протестираат против неодамна избраната влада на главниот политички противник на ГЕРБ, Бугарската социјалистичка партија (БСП).
Протестите започнаа со назначувањето на контроверзен медиумски магнат на чело на Агенцијата за национална безбедност. 
Иако 33-годишниот Делјан Пеевски поднесе оставка, протестите продолжуваат бидејќи кабинетот одбива да се повлече.
Франсоа Фризон-Рош од Националниот центар за научни истражувања, кој направи детално истражување на патот на Бугарија и Романија до ЕУ, изјави заSETimesдека странските набљудувачи и носители на одлуки „внимателно ќе ги прочитаат елементите на [претстојниот мониторинг] извештај и регулирањата кои ќе бидат направени од страна на бугарските власти“.
„Некој, исто така, може да праша зошто пет години откако Бугарија стана членка на ЕУ сѐ уште е потребен овој тип на извештај“, според механизмот за соработка и верификација, рече тој.
Механизмот за соработка и верификација, кој беше воведен кога Бугарија и Романија пристапија во ЕУ во 2007-та година, имаше цел да го врамнотежи влезот на двете земји, да го заштити функционирањето на политиките и институциите, и да помогне да се решат големите недостатоци, особено во областа на реформи на судството, корупцијата и организираниот криминал. 
Оттогаш, според условите на механизмот два пати годишно се објавуваат извештаи.
Димитар Марков, постар аналитичар во софискиот Центар за проучување на законската програма за демократија, изјави заSETimesдека угледот на Бугарија надвор од земјата е извалкан од неодамнешните немири.
Иако изрази сомнеж околу можноста за сериозни неповолни меѓународни последици, Марков, рече дека настаните може да предизвикаат негативни оценки во мониторинг документите на ЕК.
„Не верувам дека ова прашање ќе донесе некакви сериозни неповолни последици, бидејќи тоа во голема мера останува внатрешен политички проблем за кој другите земји природно се воздржуваат да заземат став. 
... 
Сепак, не ја исклучувам можноста неодамнешните настани да предизвикаат некакви негативни оценки во претстојниот извештај на ЕК за механизмот за соработка и верификација на Бугарија“, изјави Марков заSETimes.
Што мислите какви ќе бидат последиците за Бугарија ако извештајот на ЕУ е негативен? 
Кажете го вашето мислење во коментарите.
