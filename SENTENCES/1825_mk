29/09/2004
(Индипендант - 29/09/04;
AП, Ројтерс, ВОА, Радио Б92, Танјуг - 28/09/04)
Соочувајќи се со сé поголем меѓународен притисок за исполнување на обврските кон Трибуналот на ОН за воени злосторства, Србија, наводно, ја засили потрагата по еден од најбараните осомничени лица од страна на Хашкиот суд.
Еден анонимен висок претставник на српските безбедносни сили во вторникот (28-ми септември) за АП изјави дека е во тек масовна операција за пронаоѓање на поранешниот воен командант на босанските Срби, Ратко Младиќ.
Операцијата, во која се вклучени српските анти-терористички полициски сили и еден тим западни експерти, беше започната по издавањето на наредбите за апсење на бегалецот, како и врз основа на информациите од САД и други извори, рече официјалниот претставник.
Сепак, полицијата не сака да ја потврди потрагата и вели дека тој ден не се регистрирани невообичаени активности.
Младиќ, наводно, поседува мала куќа во селото Бобова, на оддалеченост од околу 20 километри од Ваљево, и како што се верува во јавноста, таму престојуваше во текот на летото.
„Обрачот околу Младиќ се стега“, рече српскиот функционер.
Во меѓувреме, неименуван висок американски дипломат, за кој се вели дека е запознаен со операцијата, изрази оптимизам дека „Младиќ наскоро ќе биде уапсен“.
Во 1995 година Трибуналот на ОН за воени злосторства ги обвини Младиќ и поранешниот водач на босанските Срби, Радован Караџиќ, за нивните улоги во конфликтот во Босна и Херцеговина од 1992 до 1995 година.
Двајцата се обвинети за геноцид во врска со масакрот во Сребреница од 1995 година - во кој беа убиени околу 8.000 муслимански момчиња и мажи - и за опсадата на Сараево.
Главната обвинителка на Трибуналот, Карла дел Понте, постојано инсистира на тоа дека Младиќ се крие во Србија.
Белград досега го негираше тоа.
Сепак, властите таму се соочуваат со сé поголем меѓународен притисок за предавање на Младиќ и на 15 други обвинети - клучен услов за евро-атланската интеграција на Србија и Црна Гора.
Според гласините што се шират САД го одредиле 1-ви септември како краен рок за соработката на Србија, или, во спротивно, ќе се соочи со укинување на американската финансиска помош од 100 милиони американски долари.
Британскиот дневен весник „Индипендант“ во средата објави дека Вашингтон, исто така, ќе го блокира пристапот на Србија до средствата од меѓународните финансиски институции.
Американскиот специјален емисар задолжен за прашањата на воените злосторства, Пјер Ришар-Проспер, ги негираше тврдењата за одреден краен рок, велејќи наместо тоа дека соработката требаше да се реализира уште одамна.
„Сметам дека реалноста е таа дека Белград требаше да соработува вчера“, рече Проспер пред Хашкиот трибунал во вторникот.
„Тоа е така и сега светот го губи трпението.“
По разговорите со Дел Понте и со претседателот на судот на ОН, Теодор Мерон, американските официјални претставници, исто така, предупредија дека Белград ризикува да ја загуби поддршката од Вашингтон за својот обид наводните воени злосторници да се судат во локалните судови.
„За да има домашни судски процеси мора да има најпрво соработка со Трибуналот, а тоа е апсењето на Младиќ и на другите високи лица“, рече Проспер, додавајќи дека можеби е време да се провери планот поддржан од страна на ОН за завршување на активностите на Трибуналот во 2010 година и продолжување на неговиот мандат по тој датум.
