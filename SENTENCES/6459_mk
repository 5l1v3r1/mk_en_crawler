15/07/2011
Мухамет Брајшори за Southeast European Times во Приштина -- 15.07.11
Откако Косово прогласи независност, неговата надворешна политика кон арапскиот свет е водена од борбата за добивање дипломатско признавање, која даде мешани резултати.
Досега само десет земји од Арапската лига го признаа Косово.
Дванаест не го признаваат.
Покрај добивањето дипломатско признавање, Косово, исто така, бара области на билатерална соработка во образованието, науката и технологијата, и економијата.
Посетата минатиот месец на министерот за надворешни работи, Енвер Хоџај, на Блискиот Исток и планираното патување на премиерот Хашим Тачи се доказ за акцентот што Косово го става на добивањето арапска поддршка и развојот на билатералните односи.
Сепак, некои се прашуваат дали иницијативата на Косово за добивање признавање ќе даде конкретни резултати.
„Неодамнешните посети на Блискиот Исток, но исто така и на Африка, не покажуваат никаква долгорочна надворешна политика на Косово кон овие региони и нејзините ефекти нема да се видат наскоро“, рече Фрашер Хаџиу, истражувач за надворешната политика во косовскиот Институт за добро управување и јавна политика (КИГАПП).
Косовската надворешна политика кон регионот се чини дека е заснована на истакнувањето на исламскиот карактер на Косово -- политика која некои аналитичари велат дека нема длабочина и далекувидост.
„Наивно е да се вели дека ни треба признавање од арапскиот свет бидејќи во Косово живее муслиманско мнозинство, со оглед на односите што овој дел од светот ги има со ,непријателите на Косово’“, вели аналитичарот и новинар Ндуке Укај.
Како и да е, Косово става голем акцент на пристапувањето на Организацијата на исламската конференција (ОИЦ), за што има поддршка од влијателната Саудиска Арабија.
Докторантот Олси Јазеџи, кој ги проучува односите на Косово со исламскиот свет, смета дека Косово може да се приклучи на ОИЦ и да извлече корист од актуелното претседавање на пријателската Турција.
„Косово треба и може да се придружи на ОИЦ, особено сега кога ОИЦ е управувана од Турција.
Членството во ОИЦ е право на Косово, бидејќи повеќе од 90 отсто од населението е муслиманско“, рече Јазеџи за SETimes, додавајќи дека членството ќе му помогне на Косово да стане видливо во меѓународната сцена.
Но, не се сите согласни со ова, прашувајќи се дали негувањето поблиски врски со арапскиот свет може да й наштети на траекторијата на Косово кон западните институции, отежнувајќи го пристапувањето во НАТО и во ЕУ.
„Седењето со земји кои имаат фундаменталистички и диктаторски режими не е добар знак за Западот“, тврди Укај, додавајќи дека по признавањето од моќните земји како САД, Германија, Франција и Велика Британија, непризнавањето од страна на арапскиот свет не би требало да го загрижува Косово.
Но, без оглед на евентуалните придобивки од пристапувањето во ОИЦ, Хаџиу ги истакнува практичните ограничувања:
„Косово не е член на ОН, што е услов поставен од страна на ОИЦ во неговата повелба.“
Сепак, за време на минатомесечниот Самит на ОИЦ во Астана, Казахстан, каде што вицепремиерот Беџет Пацоли го претставуваше Косово, Советот на министри за надворешни работи одобри резолуција која „ги повикува земјите-членки на Организацијата на исламската конференција да ја разгледаат можноста за признавање на Косово врз основа на нивните слободни и суверени права, како и врз основа на нивната национална практика“.
Лумније Рифај, eксперт за исламски студии, изјави за SETimes дека новата резолуција одобрена од ОИЦ претставува драстична промена во политиката, бидејќи за првпат едногласно е одобрена резолуција која ги повикува земјите-членки да го признаат Косово.
„Резолуцијата покажува промена на политиката кон Косово, можеби поради политичките промени во арапскиот свет, но истата повикува на признавање.
Што е уште поважно, Србија сé уште не е примена како набљудувач, со тврдењето дека косовските муслимани припаѓаат во нејзините граници“, рече Рифај за SETimes.
