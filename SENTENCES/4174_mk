25/03/2008
Од Наташа Радиќ за Southeast European Times во Загреб - 25/03/08
Хрватска, Унгарија и Бугарија минатата недела станаа првите српски соседи што ја признаа независноста на Косово. 
Хрватска и Унгарија во средата (19-ти март) го објави своето признавање, додека Бугарија го стори тоа следниот ден.
Иако повеќе од 30 земји -- од кои повеќето се членки на ЕУ -- досега го признаа Косово, ова се првите земји од Југоисточна Европа што го сторија тоа. 
Реакцијата од Белград беше дури и поостра од претходните случаи.
Унгарија и Бугарија се членки на ЕУ, додека Хрватска е кандидатка за членство.
Србија веднаш изрази незадоволство и ги отповика своите амбасадори.
Српскиот министер за надворешни работи, Вук Јеремиќ, за Хрватската телевизија изјави дека „е длабоко разочаран од оваа одлука“, додавајќи дека односите „ќе се соочат со нова, тешка фаза“.
„Државите што го признаа Косово не можат да имаат добри односи со Србија“, додаде тој.
Хрватскиот премиер Иво Санадер на прес-конференцијата рече дека се надева оти Хрватска и Србија можат и понатаму да имаат добри односи. 
При носењето на оваа одлука, Хрватска ја следеше политиката на повеќето земји на ЕУ, рече тој.
Хрватските претставници велат дека нема да започнуваат официјални дипломатски односи со Косово додека најмладата земја во Европа не го претстави својот устав.
Хрватска, Унгарија и Бугарија одлучија истовремено да го објават своето признавање, во надеж дека ќе ја спречат силната реакција во Србија. 
Дописниците во Белград известија дека полициската заштита на хрватската, бугарската и унгарската амбасада во градот е поочигледна од претходно. 
Хрватските фирми изразија загриженост дека ова би можело негативно да се одрази на нивното работење.
Во меѓувреме, претставниците во Будимпешта стравуваат дека е се можни тензии помеѓу Србите и околу 300.000 етнички Унгарци што живеат во покраината Војводина.
Според Јеремиќ, двајца поранешни министри -- чиј идентитет или земји тој не сакаше да ги открие -- го повикале да му се извинат, велејќи дека нивните земји „мораа да го признаат Косово бидејќи повеќе не можеа да се справат со притисокот“. 
По цитирањето на изјавата во хрватскиот весник Вечерњи лист, хрватскиот министер за надворешни работи, Гордан Јандроковиќ веднаш рече дека немал контакти со својот српски колега.
Санадер се соочи со превирања дома поради одлуката за признавање на Косово. 
Неговиот коалициски партнер, Српската демократска независна партија (СДСС), се спротивстави на истата, а вицепремиерот Слободан Узелац, член на СДСС, поднесе оставка.
„Ја разбираме неговата одлука“, рече Санадер, „но, јас се надевам дека коалицијата ќе ја надмине оваа ситуација и ќе продолжи напред, бидејќи останува уште многу работа. 
Ние сакаме Србија да знае дека ја поддржуваме на нејзиниот пат кон ЕУ.“
