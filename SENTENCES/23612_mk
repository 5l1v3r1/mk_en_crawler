28/01/2009
ПРИШТИНА, Косово -- Претседателот на парламентот, Јакуп Красниќи, во вторникот (27-ми јануари) призна дека е загрижен поради најновите случувања во новите Косовски безбедносни сили (КБС). 
Тројца високи офицери на КБС поднесоа оставка неодамна поради процесот што се применува за вработување персонал. 
Исто така во вторникот, министерот за одбрана на КБС, Фехми Мујота, повика на проверка на овој процес. 
„Постојат технички недостатоци, и има некои случаи кога некои луѓе се оштетени од процесот“, рече Мујота. 
Припадниците на Косовскиот заштитен корпус во заминување кои КБС ги одбија, протестираа минатата недела, наведувајќи ги нерегуларностите во процесот. 
Тие се состанаа со претседателот Фатмир Сејдиу и премиерот Хашим Тачи во вторникот, на разговори околу ова прашање.
Водачот на Сојузот за иднината на Косово, Рамуш Харадинај, во вторникот ја критикуваше владата за доцнењата во воспоставувањето на безбедносните механизми. 
Тој ги спомена КБС како пример, заедно со Косовската разузнавачка агенција и Националниот совет за безбедност.
Во другите вести, ЕУЛЕКС соопшти дека негови судии и обвинители презедоа 1.250 досиеја од своите косовски колеги, објавија медиумите во средата. 
Судските постапки кои вклучуваат организиран криминал, убиства и корупција, веќе започнаа.
Во меѓувреме, командантот на ЕУЛЕКС Ив де Кермабон во вторникот го посети градот Стрпче, во кој доминира српско население, и рече дека единствен полициски синџир на команда ќе биде од корист за сите заедници. 
Тој истакна дека постои силно чувство на посветеност на мултиетничките полициски сили. 
(Коха Диторе, Зери, Лајм, Косова Сот, Експрес - 28/01/09; РТК, ТВ 21 - 27/01/09)
