29/09/2008
Maкедонското четврто Државно првенство во компјутерски игри заврши во Скопје минатата недела.
Тимот Симпл Икс го освои првото место во дисциплината „Кантер страјк“.
Александар Михајловски победи во индивидуалниот натпревар Фифа 2008, додека Христијан Димитров победи на натпреварот „Нид фор спид“.
Tурскиот интернет провајдер „Турк телеком“ го блокираше пристапот до веб-страницата на британскиот биолог и писател Ричард Докинс по пресудата на истанбулскиот суд, објави во средата (24-ти септември) НТВ.
Докинс ја опиша книгата на турскиот креационист Аднан Октар Aтлас на создавањето како бесмислена.
Книгата го објаснува потеклото на човештвото од исламска гледна точка.
Меѓународна конференција насловена како „Електронска библиотека“ се одржа на Филолошкиот факултет при Универзитетот во Белград од четвртокот (25-ти септември) до саботата.
На настанот учествуваа специјалисти од Велика Британија, Tурција, Србија, Босна и Херцеговинa и други земји.
Регионална конференција за информатички технологии се одржа во Охрид во понеделникот (22-ри септември) и вторникот.
Преку 180 учесници од 13 земји разговараа за јавно-приватното партнество во информатичките технологии и комуникации, трендовите на работната сила, интеракцијата и соработката во заеднички проекти, глобализацијата и стратешките партнерства.
Грчкиот истражувач Фидон Авурис ја подели овогодинешната награда Јулиус Спрингер за применета физика.
„Спрингер сајанс + бизнис медиа“ ги награди Авурис и американскиот научник Тони Хајнц за нивната пионерска работа на нанометарските јаглеродни материјали и јаглеродот и наноцевките.
Наградата му беше врачена на Универзитетот Харвард во саботата (27-ми септември).
Грчкиот математичар Јоанис Антиниу, професор на Аристотеловиот универзитет во Солун ја освои наградата Пригожин 2008 за својот придонес во теоријата на хаосот и сложените отворени системи, чиј пионер е Илија Пригожин, негов ментор и Нобеловец.
(Разни извори – 22/09/08-29/09/08)
