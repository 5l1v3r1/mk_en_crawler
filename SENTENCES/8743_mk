02/09/2011
Линда Карадаку за Southeast European Times во Приштина -- 02.09.11
Канцеларијата на специјалниот обвинител на ЕУЛЕКС во Косово поднесе обвиненија против четворица вработени во весникот Infopress и сопственикот Реџеп Хоти, како и против градоначалникот на Дреница, Сами Луштаку.
Шестмината се обвинети за клевета и закани против Јета Џара -- спикерката и продуцент на телевизиското шоу „Животот во Косово“ -- и нејзиниот тим.
Џара е, исто така, директорка на канцеларијата на Балканската истражна мрежа (БИРН) за Косово.
Случајот произлегува од емисијата емитувана во 2009 година, во која уредникот на БИРН Косово, Кренар Гаши, и новинарката Јета Абази разговараа за одредбата на косовскиот закон според која кандидатите за изборите мора да обелоденат какво било криминално минато.
Во емисијата, која беше емитувана на државната мрежа РТК, потоа беше објавено дека Луштаку отслужил четиримесечна затворска казна за закана на судија и спречување тој да си ја извршува својата должност.
Телевизиската снимка покажа како новинарот и камерманот на „Животот во Косово“ биле принудени да ја напуштат општина Дреница.
Нивната камера беше отворена, а лентата украдена од непознат извршител.
Набргу потоа Инфопрес почна да објавува натписи со критики за Џара.
Во една приказна се тврди дека таа „самата си предизвикала да нема долг живот“.
Во интервјуто со Луштаку кое Infopress го објави Џара се обвинува дека е српски шпион.
Луштаку е член на Демократската партија на Косово (ПДК) на премиерот Хашим Тачи (ПДК) и Инфопрес во тоа време беше, наводно, близок до владата предводена од ПДК.
Здруженијата на новинари во Косово и во странство -- вклучително и Комитетот за заштита на новинарите, Хјуман рајтс воч и Амнести интернешнал -- повикаа на темелна истрага.
„Заканите против новинарите од секаков вид се неприфатливи за нас и за секое демократско општество“, рече шефот на косовската Независна медиумска комисиај, Наиле Селимај Красниќи, за SETimes.
„Ги повикавме сите компетентни институции да го сфатат сериозно инцидентот, како и другите инциденти од ваков вид.“
„Слободата на изразувањето е загарантирана и зајакната особено преку функционирањето на релевантните механизми, како што се судовите.
Ние сме заинтересирани и се надеваме дека ќе видиме правичен судски процес во овој случај“, додаде Красниќи.
Здружението на професионални новинари на Косово (АГПК) го поздрави обвинението, но постојано изразуваше загриженост во врска со двогодишното доцнење и двоумењето на судството.
„Го повикуваме ЕУЛЕКС да спроведе фер и транспарентно судење во овој случај“, за да вистината излезе на виделина, рече за SETimes Валдет Османи од АГПК.
