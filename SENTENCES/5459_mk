18/08/2010
Од Есра Ердуран за Southeast European Times во Анкара -- 18/08/10
Времето добива друг ритам во Турција за време на светиот месец Рамадан, честопати нарекуван и „султан на месеците“. 
Сообраќајниот шпиц во градовите се адаптира на Ифтар, прекинот на рамаданскиот пост на зајдисонце.
Традиционалните тапани ги будат луѓето за Сахур -- јадењето пред изгрејсонце -- и за последната чаша вода до Ифтар.
Разговорите во Турција, земја чие население е 99 отсто муслиманско, се свртуваат од политиката на секојдневниот живот, религијата и носталгијата за Рамаданите од минатите години.
„Кога бев дете, мојот татко и јас излегувавме на улиците да тропаме на тапан за да ги разбудиме луѓето. 
Кон крајот на месецот, ги посетувавме луѓето за да добиеме бакшиш за работата. 
Тогаш луѓето беа подарежливи и ние бевме почитувани“, рече за SETimes Ибрахим Мола, кој оди по стапките на својот починат татко.
Но, во последниве години Мола вели дека луѓето не постат, па дури и не ги отвораат своите врати.
Додека тропањето тапан и другите традиции се на работ на изумирањето, општините и организациите се обидуваат да ги оживеат спомените на поранешните рамадански прослави. 
Телевизиските и радио станиците подготвуваат дискусии и забавни шоуа.
Во рамките на овие напори, општините во големите градови како Анкара организираат активности во парковите и обезбедуваат бесплатен превоз.
„Духот на Рамадан не е само за уживањето, туку и за взаемното разбирање и чувствувањето низ што поминуваат луѓето кои се сиромашни во текот на целата година преку постење во период од еден месец. 
Тоа е време на споделување и помагање на оние кои се помалку среќни. 
Жал ми е што гледам дека овој дух полека се губи“, рече за SETimes Мустафа Курт (62) пензиониран државен службеник.
Поголемата општина на Анкара објави дека обезбедува бесплатна храна за околу 18.000 луѓе во 30-те Ифтар шатори на градот. 
Покрај тоа, истата ќе дистрибуира и пакети храна за сиромашните кои живеат околу главниот град. 
Секој град, округ и село имаат слични хуманитарни организации.
„Ова е уште една традиција и убаво е да се види дека истата не исчезнала, но јас навистина се прашувам зошто општините не спроведуваат вакви активности за помалку среќните во текот на целата година“, рече Курт. 
Тој верува дека општините имаат доволно буџет и капацитет да обезбедат храна за сиромашните, како и дека хуманитарните организации треба да работат во текот на целата година и треба, исто така, да го вклучуваат и немуслиманското население.
Потсетувајќи се на детството во Анкара, Курт додаде дека соседите од другите вери многу го почитувале овој муслимански празник порано.
„Мојот најдобар пријател кој се викаше Ертан беше еден од многуте Евреи кои живееја во Анкара ... 
Се сеќавам дека неговата мајка Роса му забрануваше да јаде или да пие вода на улиците или во присуство на своите муслимански празници за време на Рамадан. 
Не можеше да се види ниту едно еврејско семејство како јаде или пие за време на Рамадан, од почит. 
Тие ги посетуваат своите муслимански пријатели за време на празникот Бајрам, кој го означува крајот на едномесечниот пост, и нивните верувања беа почитувани на истиот начин“, додаде Курт.
