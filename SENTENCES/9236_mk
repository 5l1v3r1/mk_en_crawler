10/05/2012
Игор Јовановиќ за Southeast European Times во Белград -- 10.05.12
Водачите на Демократската партија (ДП) и Социјалистичката партија на Србија во средата (9-ти мај) се договорија дека нивните партии ќе ја сочинуваат основата на идната влада, која ќе биде формирана детално по вториот круг од претседателските избори на 20-ти мај.
Двете партии, кои досега беа најсилните членови на владејачката коалиција на Србија, најверојатно ќе го направат пристапувањето на Србија во ЕУ, свој главен приоритет.
Демократите освоија 67 места на изборите, додека социјалистите освоија 44 од вкупно 250 места во парламентот. 
Се зборува за Обединетите региони на Србија и малцинските партии како трет член во рамките на настојувањата за формирање нова влада.
„Да видиме прво како ќе поминат претседателските избори, а потоа можеме да говориме за парламентарно мнозинство. 
Сигурен сум дека Србија ќе продолжи да се движи по безбеден пат“, рече претседателот на ДП Борис Тадиќ по договорот со социјалистите.
Со договорот, одделната најсилна партија -- опозициската Српска напредна партија, која освои 73 места во неделата -- практично ги изгуби сите шанси да формира влада.
Покрај тоа, социјалистите се согласија да го поддржат Тадиќ на вториот круг од изборите на 20-ти мај против водачот на Напредната партија, Томислав Николиќ.
„Сега може да се каже дека Тадиќ обезбеди значајна, ако не и клучна предност над Николиќ, во вториот круг, но не може да се каже дека е дефинитивен победник на изборите. 
Граѓаните се тие што треба да гласаат, а не политичките партии, и некои гласачи може да гласаат против советот на партиските водачи. 
Но, Тадиќ е најголемиот фаворит сега“, рече за SETimes Вук Станковиќ, професор на Универзитетот во Белград.
Тој, понатаму, рече дека новата влада ќе го одржи континуитетот со онаа во заминување, и дека нејзината листа на приоритети ќе ја вклучи и економијата, косовското прашање и привлекувањето странски инвестиции.
„Економијата ќе биде најнеодложно прашање, бидејќи ситуацијата е многу лоша и сите социјални тензии мора да се смират. 
Но, новата влада се соочува и со косовскиот проблем, бидејќи европската интеграција на Србија нема да продолжи без нови договори со Приштина“, рече Станковиќ.
Саша Ѓоговиќ, соработник во Институтот за пазарно истражување, исто така, смета дека економијата ќе биде главен приоритет, бидејќи Србија е во рецесија. 
Земјата има пад на БДП два последователни квартали, заедно со зголемена невработеност.
„Новата влада ќе мора да има јасна визија и цел, кои нема да се засноваат на виртуелни претпоставки, туку на реални факти, и кои ќе мора да ги решат наталожените проблеми“, рече Ѓоговиќ во изјавата за SETimes, додавајќи дека проблемите вклучуваат лоша бизнис клима, голем јавен долг и преголем и неефикасен јавен сектор.
Изборите, исто така, наидуваат на сé посилни обвинувања во врска со регуларноста на гласањето. 
Ваквите обвинувања беа искажани од Српската напредна партија, Алијансата на војводинските Унгарци -- член на владејачката коалиција -- како и од движењето Двери, кое не успеа да освои места во парламентот.
Николиќ рече дека ќе претстави докази кои „ќе ја елиминираат Демократската партија од политичкиот живот“.
Висок претставник на прогресивците, Небојша Стефановиќ, изјави за SETimes „Ќе презентираме сé што имаме во следните неколку дена“, но не објасни.
Заменик-претседателот на ДП, Бојан Пајтиќ, рече дека за него, обвинувањата за изборни манипулации звучат како „научна фантастика“.
