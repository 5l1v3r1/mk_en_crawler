10/01/2012
Бојана Миловановиќ за Southeast European Times во Белград -- 10.01/12
Во петокот (6-ти јануари), многу православни Срби се подготвија за Божиќ со палење на Бадник, со желби за добро здравје, среќа и богатство.
Оваа традиција почесто се практикува во руралните региони денес, додека оние во помалите и поголемите градови палат Бадник пред црквите.
Патријархот на Српската православна црква Иринеј присуствуваше на церемонијата на Бадник пред Храмот Св.Сава во Белград. 
„Нека топлината и светлината на огнот на Бадник ги стопли нашите срца и души, ни донесе добро здравје, среќа и благосостојба“, рече тој.
Во своето Божиќно послание, Иринеј истакна дека духовниот мир е прилично заматен од стравовите и загриженоста за настаните во светот, особено во Косово и Метохија.
„На нашите драги верници, Србите во Косово и Метохија, ние им порачуваме да останат истрајни во своето неправедно страдање и да останат во своите домови, со својата црква и на светите места на земјата на своите дедовци и прадедовци“, рече патријахот.
Економистот Миомир Драгиќ (42) смета дека сега е попотребно од кога и да е, придржување на религијата и традицијата. 
„Во време на економска криза, кога животот е тежок и кога се случуваат неправди низ целиот свет, Божиќ треба да има посебно место“, рече Миомир за SETimes.
Маса преполна со храна за Божиќната вечер и денот на Божиќ е обичај кој не се напушта, дури и во време на криза. 
„Има помалку пари, но има иста количина храна како и во минатата година, тоа не е променето“, вели домаќинката Станка Ковачевиќ (63).
Неколку стотици луѓе учествуваа на традиционалното кршење на Божиќниот леб во Белград во саботата. 
Настанот, кој се одвива 21 година по ред, е организиран од Сојузот на пекари на Србија.
Народот се собра пред фонтаната Теразије за да добие парче од лебот, кој тежеше 50 килограми и содржеше три парички.
Една од паричките ја пронајде новинарката Валентина Јасовиќ, која дојде да го покрие настанот за јагодинската Палма плус телевизија.
„Секој кој ќе ја најде паричката очекува оваа година да му биде среќна и просперитетна“, рече таа за SETimes.
