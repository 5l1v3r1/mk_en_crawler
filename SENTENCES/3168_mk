10/04/2006
Од Ерлис Селимај за Southeast European Times -- 10/4/06
Во јануари, поранешниот косовски премиер Бајран Косуми вети дека ќе формира одделенија на српски јазик во приштинските училишта, потег кој ќе им овозможи на децата од локалната српска заедница да го изучуваат својот сопствен јазик. 
Сепак, се чини дека оваа идеја сега засега пропадна.
„Косовската влада формираше работна група, која работи со цел да создаде евентуални услови за српските деца да учат во Приштина, но во последен момент, учениците беа повлечени од иницијативата“, изјави портпаролката на косовската влада Уплиана Лама за Southeast European Times.
Србите „изразија интерес да продолжат со образованието во градот Грачаница, како резултат на пријателскиот круг што го создаваат“, објасни Лама.
Ситуацијата со образованието е уште еден пример за големиот број предизвици во доближувањето на косовските етнички заедници, поделени по наследството од војната и несогласувањата за иднината на покраината. 
Мнозинството на етничките Албанци, кои сочинуваат 90 отсто од населението, се за целосна независност од Србија.
Но, Белград се залага за одреден вид континуиран суверенитет и ги обесхрабрува локалните Срби од учество во косовските институции.
Помирувањето може да се постигне, но ќе треба време, велат аналитичарите. 
Во меѓувреме, напредокот најверојатно ќе оди по нагорна линија.
Училишната иницијатива, на пример, започна во атмосфера на оптимизам, за време на посетата на косовските власти на српската заедница во главниот град. 
Според шефот на приштинската општина, Исмет Беќири, посетата е сигнал дека „Приштина може да биде дом на луѓе од различни заедници“.
Во тоа време, членовите на српските семејства побараа од властите да ја прошират својата посета на српските заедници, не само во Приштина, туку и во цело Косово. 
Ова, рекоа тие, ќе помогне да се зајакне српската доверба во косовските институции.
Оттогаш темпото повторно се забави. 
Сепак, сé уште постојат искри на надеж за напредок. 
На крајот од март, на пример, претставниците на различните заедници во покраината се собраа во Драч, Албанија, на „конструктивен дијалог“ во врска со малцинските права.
