09/08/2012
Ана Ловаковиќ за Southeast European Times во Сараевo -- 09.08.12
Осудениот воен злостoрник Фикрет Абдиќ најави план за заживување на претпријатието што некогаш го раководеше, производителот на храна Агрокомерц, но аналитичарите велат дека е прашање дали тој ќе успее поради значителниот долг на претпријатието и прашањата во врска со сопственоста на претпријатието.
„Луѓето се без работа“, рече Абдиќ.
„Многумина се на раб на гладување и очај, и затоа јас, како основач на Агрокомерц, заедно со акционерите, [имам намера] да започнам со производство и да го ревитализирам претпријатието.“
Абдиќ во 2002 година беше осуден од хрватскиот суд за воени злосторства против Бошњаците лојални на влада и беше осуден на 20 години затвор.
Казната подоцна беше намалена на 15 години од страна на Врховниот суд на Хрватска.
Тој беше ослободен во март, откако отслужи скоро 11 години затвор.
Под раководство на Абдиќ, кое почна во 1970-тите, Агрокомерц стана едно од најуспешните претпријатија во поранешна Југославија, кое вработуваше 13.000 луѓе и извезуваше производи во 22 држави.
„Заживувањето на претпријатието е важно за Абдиќ само како начин за конфронтирање со етно-политичките и свештенички елити на БиХ.
Економската филозофија на Абдиќ, која беше ефикасна за време на поранешниот [социјалистички] режим, не може да функционира во современи услови“, изјави за SETimes Енвер Казаз, професор по политика на Универзитетот во Сараево.
Аналитичарите истакнуваат дека сите претходни напори за заживување на Агрокомерц пропаднаа.
Заживувањето го оневозможува несигурната сопственост.
Работниците во претпријатието купија 53 отсто од акциите пред конфликтот во периодот 1992-95, но владата на ФБиХ го национализираше -- прашање што треба да се реши во Европскиот суд за човекови права во Стразбур.
По национализацијата, владата на ФБиХ почна со приватизација на претпријатието продавајќи различни оддели на локалните моќници.
Експертите проценуваат дека Агрокомерц вреди 400 милиони евра, но имотот на претпријатието во Србија, Хрватска и Црна Гора сочинува 70 отсто од вредноста.
Неговиот долг е 150 милиони евра.
Абдиќ рече дека го сака делот од вредноста на имотите во Хрватска, изградени заеднички со средства на Агрокомерц, за да го помогне финансиски обновувањето на компанијата.
Меѓу нив е и силосот од 42.000 тони на пристаништето во Риека и дистрибутивниот центар во Кукљаново, со вредност која се проценува на 40 милиони евра.
Имотот на Агрокомерц е предмет на договорот од 2001 година за наследството на поранешна Југославија, но Србија и Хрватска не го вратија имотот, кој се проценува на повеќе од 500 милиони евра.
Абдиќ, исто така, предложи работниците и акционерите да ги делат на половина нивните идни заработки со сегашните сопственици на имотите во Хрватска, со што би се заштитиле интересите на двете држави.
Абдиќ рече дека се надева на 38.000-те граѓани на БиХ во дијаспората, кои треба да го поддржат заживувањето на Агрокомерц преку инвестиции.
Mногумина се скептични за планот.
„Ова се само апстрактни ветувања без реална основа и поддршка.
Абдиќ никогаш не споменал како ќе го плати долгот на Агрокомерц од 70 милиони евра“, изјави за SETimes Адил Шушњар, претставник на Синдикатот на работници на Агрокомерц.
Но, другите, како хрватскиот економист Славко Кулиќ, велат дека Абдиќ можеби ќе го повтори успехот на претпријатието од 1970-тите.
„Нема сомневање дека тој сепак може да успее со Агрокомерц“, рече Кулиќ.
Ердал Трхуљ, министер за индустрија, енергија и рудници на ФБиХ, кој е задолжен за прашањето на Агрокомерц, рече дека најавата претставува рекламен потег за престојните локални избори во октомври.
„Предлогот на Абдиќ за решавање на проблемите на Агрокомерц со парите што тој ќе ги собере од дијаспората е нереален, исто како што се и неговите очекувања дека владата ќе го покрие долгот на претпријатието“, рече тој за SETimes.
„Единственото реално решение е давањето под наем на имотите на долг рок.“
