13/04/2007
Од Антонио Прленда за Southeast European Times во Сараево –13/04/07
Од официјалниот пристап во програмата на НАТО Партнерство за мир (ПзМ) во декември 2006 година, Босна и Херцеговина (БиХ) презеде неколку официјални чекори кон полноправното членство во НАТО.
Политичкиот советник на штабот на НАТО во Сараево (ШНС) Брус Меклејн, неодамна рече дека Алијансата го смета напредокот за јасен, позитивен знак дека земјата изразува не само чиста политичка волја, туку и конкретна желба за соработка во ПзМ.
„Помеѓу новите три членки на ПзМ, БиХ е првата што веќе го поднесе својот Презентациски документ.
Друга клучна точка беше потпишувањето на Договорот за безбедност со НАТО“, рече Меклејн, за чекорите што соседна Црна Гора и Србија треба допрва да ги направат.
Презентацискиот документ ги истакнува индивидуалните активности што земјата-партнер избира да ги спроведе во рамките на ПзМ, врз основа на своите амбиции и способности.
Наводно, БиХ го претстави стандардното, слободно користење на своите патишта, железници, морето и воздушниот простор за НАТО, ако биде потребно.
Од своите воени способности БиХ нуди пешадиски персонал и експертиза во деактивирањето на неексплодирани направи и обука во отстранувањето на мини.
Договорот за безбедноста -- потпишан за време на посетата на генералниот секретар на НАТО, Јап де Хоп Шефер, на 16-ти март на Сараево -- обезбедува основа за какви било доверливи информации што ги разменуваат БиХ и Алијансата.
Договорот овозможи отворање на официјална мисија на БиХ во НАТО во Брисел, која ќе ја води поранешниот министер за одбрана на БиХ, Никола Радовановиќ.
Актуелниот заменик-министер за одбрана, Игор Црнадак, се надева дека мисијата може целосно да биде воспоставена оваа есен.
Меклејн истакна дека следниот чекор за БиХ е подготвувањето на Индивидуалните партнерски програми (ИПП).
Овие двогодишни програми се подготвуваат од широка листа активности што ги одразуваат целите и приоритетите на партнерството.
Тоа ги допира буквално скоро сите области на активност на НАТО, вклучувајќи ја и одбранбената политика и планира, цивилно-воените односи, образованието и обуката, воздушната одбрана, комуникациските и информациските системи, прашањата на размената во одбраната, управувањето со кризи и планирањето за цивилни вонредни состојби, како и научна соработка.
Црнадак рече дека ИПП за БиХ можеби ќе биде завршен пред крајот на месецов.
Тој истакна дека најсеопфатна работа ќе биде остварувањето Процесот на планирање и преглед (ПАРП).
За ПАРП земјата мора да пополни формулар со екстензивен преглед на своите вооружени сили и детални информации за силите што може да бидат ставени на располагање за соработката во ПзМ.
„Ние ќе ја завршиме нашата прва верзија на ПАРП пред крајот на април“, рече Црнадак.
„Тогаш истиот ќе биде поднесен до НАТО за да се обезбедат дополнителни забелешки за понатамошно прецизирање.
По завршувањето на процесот нашите министри за одбрана на надворешни работи ќе го бранат ПАРП на состанокот на Северноатланскиот совет (САС).“ Според Црнадак, БиХ веќе е подготвена да работи на својот Акционен план на индивидуално партнерство (ИПАП), кој има пошироки политички аспекти и Црнадак смета дека БиХ ќе може да го прифати својот ИПАП во 2008 година.
