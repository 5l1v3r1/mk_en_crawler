05/01/2007
Од Давор Коњикушиќ за Southeast European Times во Белград – 05/01/07
По долго чекање, Белград конечно е во преговори со Брисел за олеснување на визниот режим за одредени категории на српски жители. 
Се очекува договор да биде постигнат до пролет 2007-та година, а тој да стапи на сила до крајот од годинава.
Олеснетите визи, уште познати како Шенген визи, се применуваат во одредени европски земји. 
Според очекуваниот договор, тие ќе бидат дадени само на некои групи на српски жители -- студенти, бизнисмени, научници и академици.
Србија сака да им олесни на граѓаните да добијат визи кои ќе им овозможат привремена работа во земјите од ЕУ. 
Истовремено, Брисел е загрижен поради илегалната миграција. 
Пред да ги олесни условите за визи, Брисел сака Србија да покаже дека е подготвена и способна -- преку договор за повторно примање-- да се справи со граѓаните кои живеат нелегално во земјите од ЕУ.
Српската делегација во преговорите е предводена од министерот за внатрешни работи Драган Јоциќ и шефот на владината канцеларија за пристапување во ЕУ, Тања Мишевиќ.
Според Срѓан Мајсторовиќ од канцеларијата за евроинтеграција, успехот на преговорите за Шенген визи ќе биде главна пресвртница што се однесува на српските аспирации за членство во ЕУ.
Србија мора да задоволи одредени претходно утврдени стандарди, како безбедност на личните документи, рече Мајсторовиќ. 
„Пред се мислам на одредени технички стандарди, како што се патните исправи, воведување на визни и информативни системи во нашите дипломатски-конзуларни мисии, цивилна гранична контрола, постепено повлекување на воените сили од границите, како и задачата за обука на пограничната полиција за имплементација на овие стандарди“, објаснува тој.
Албанија, Босна и Херцеговина, Македонија и Црна Гора, исто така, очекуваат олеснување на визниот режим. 
Потпретседателот на Европската Комисија Франко Фратини, организатор на преговорите, вели дека преговорите јасно ја покажуваат политичката поддршка на ЕУ за Западен Балкан.
Чедомир Јовановиќ, претседател на Либерал Демократската Партија на Србија, рече дека договорот за олеснување на визниот режим ќе биде повеќе од добредојден. 
Сепак, тој обвини дека актуелната владина политика претставува пречка за понатамошна интеграција на Србија.
„Сега мора да мислиме на следниот чекор, кој би бил целосно укинување на визите“, им соопшти Јовановиќ на репортерите. 
„Ова може да биде остварено кога ќе ги исполниме техничките услови од преговорите -- потпишување на договор за повторни враќање, воведување на нови пасоши и погранична контрола.
„Меѓутоа, пред се, треба да ја промениме политичката клима во нашата земја и да ги прифатиме европските вредности. 
Неопходно е да создадеме Европа внатре во Србија, а ова зависи само од нас“, рече Јовановиќ.
