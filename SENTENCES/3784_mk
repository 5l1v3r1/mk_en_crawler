21/08/2007
Од Наташа Радиќ за Southeast European Times во Загреб –21/08/07
Хрватската мрежа на дистрибуција на природен гас се очекува да стигне до Јадранскиот брег и полуостровот Истра за период од три години.
Според договорот потпишан во Сплит претходно овој месец, заемот за Европската инвестициона банка ќе помогне во финансирањето на проектот вреден 440 милиони евра.
Нафтоводот долг 290 километри ќе се протега до Сплит и Дубровник, со приклучоци кон Задар и Книн.
Друга гранка ќе оди на север, до истарските градови Пула и Умаг, поврзувајќи ја главната линија на гасоводот со унгарската граница.
И покрај првичните планови за 2011 година како година на завршување на истиот, владата сега го помести рокот за 2010 година.
Изградбата на овој дел ќе им помогне на Далмација и Лика да го искористат природниот гас и со тоа да ја намалат својата зависност од електричната енергија, особено во Далмација, велат властите.
Проектот е дел од еден поголем план, што го покрива периодот од 2002 до 2011 година, за развој и модернизација на преносот на гас во Хрватска.
„Оваа влада смета дека изградбата на гасоводот претставува приоритет во енергетскиот сектор“, рече премиерот Иво Санадер.
„Претходно немаше сериозни обиди.
Одлучивме да ги промениме работите и успеавме.
За само три години во Хрватска се изградени повеќе од 500 километри гасовод.“
Деветгодишниот план за модернизација го покрива системот за трансмисија на гас Пула-Карловац, системите на централна и источна Хрватска и Лика-Далмација.
Системот Пула-Карловац беше завршен за време на првата развојна инвестициона фаза, од 2002 до 2006 година.
Системите во централна и источна Хрватска беа следни.
Во 2006 година, 480 километри од новите нафтоводи беа целосно изградени и ставени во функција.
Беше отворен национален центар за дистрибуција, како и оптички систем на поврзување.
Владата се надева дека зголемувањето на употребата на природниот гас ќе му даде нов стимул на економскиот развој на Лика и Далмација.
Покрај тоа, намалувањето на зависноста од електричната енергија би можело да биде од корист за животната средина, велат властите.
