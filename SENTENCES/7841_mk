14/06/2013
Дражен Ремиковиќ за Southeast European Times во Сараево -- 14.06.13
Во операцијата која беше поздравена како важен чекор во борбата против корупцијата во полицискиот сектор, властите на Босна и Херцеговина (БиХ) неодамна пресекоа синџир на шверц со животни, во кој биле вклучени 12 полицајци.
Осомничените со години шверцувале крави и овци во БиХ од соседна Србија, создавајќи профит од милиони евра. 
Акцијата беше спроведена во областа на Зворник, Братунац и Сребреница, сите погранични области со Србија.
„Потврдувам дека командирот на граничната полициска единица задолжена за Зворник е уапсен, петмина водачи на секторот, еден шеф на смена и еден граничен полицаец. 
Ова е продолжение на работата на граничната полиција, кога станува збор за борбата против корупцијата во нашите редови“, рече за SETimes Винко Думанчиќ, началник на граничната полиција во БиХ.
Во 2009 година граничната полиција на БиХ формираше оддел со своите колеги од Србија и тие патролираат заедно на границата меѓу двете земји.
Гојко Васиќ, началник на полицискиот оддел на Република Српска, рече дека полицијата претресе 24 локации и уапси 24 луѓе, вклучително и четворица полицајци од РС.
„Целта на овие активности е да се спречи шверцот на животни, но и да се спречи корупцијата во полициските редови“, рече Васиќ за SETimes.
Обвинителството на БиХ соопшти дека ќе преземе понатамошни чекори по сослушувањето на осомничените.
Полицијата заплени околу 300 овци, 80 крави, два брода, три возила наменети само за транспорт на крави, пари, оружје и муниција.
Властите не ја обелоденија финансиската штета, но истакнаа дека се работи за милиони евра.
Сточарите и земјоделците истакнаа дека проблемот со шверцот е долготрајно прашање кое им нанесе штети на домашните производители.
Производителите рекоа дека каналите што ги користат шверцерите во БиХ се обично малите селски патишта, нелегалните мостови на реките и шумските патеки.
„Ја поздравувам оваа акција на полициските агенции во БиХ и ги повикувам властите да продолжат со ригорозно чистење на своите редови. 
Претрпевме голема штета бидејќи шверцуваниот добиток е поевтин од домашниот. 
Тие не плаќаат даноци и луѓето, се разбира, купуваат поевтини производи“, рече за SETimes Сеад Јелец, генерален-секретар на Здружението на сточари и земјоделци на БиХ.
Полициските агенции во БиХ ги зголемија мерките против корупцијата на државните институции и политичките функционери во изминатите неколку месеци.
Во средината на април Државната агенција за истраги и заштита организираше антикорупциски дејства против 19 официјални претставници, вклучително и претседателот на Федерацијата на БиХ, Живко Будимир. 
Функционерите се обвинети за примање мито и злоупотреба на функцијата.
Неколку дена по апсењето на Будимир, обвинителството покрена обвинение против вицепремиерот на ФБиХ, Јерко Иванковиќ-Лијановиќ и 57 други за корупција и организиран криминал.
„Овие истраги претставуваат силен доказ дека корупцијата е длабоко вкоренета во официјалната политика на БиХ и дека има нераскинлива врска со политичарите и функционерите“, рече за SETimes Ивана Корајлиќ, портпаролка на Трансперенси интернешнал во БиХ.
Дали треба граничната полиција да биде испитувана за дополнителна корупција? 
Кажете ни што мислите во коментарите.
