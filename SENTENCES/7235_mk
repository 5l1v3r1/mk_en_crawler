12/07/2012
Пол Чикои за Southeast European Times во Букурешт -- 12.07.12
Пресудата на Уставниот суд од вторникот (10-ти јули) да се поништи итниот декрет издаден од романската влада, ја прави голема веројатноста дека суспендираниот претседател Трајан Басеску ќе ја задржи својата функција.
Судот го отфрли декретот што ќе овозможеше Басеску да биде тргнат од функцијата со просто мнозинство гласови, на националниот референдум на 29-ти јули.
Одлуката го потврди законот кој има значително повисок стандард, и дозволува отстранување на претседателот од функцијата со мнозинството од регистираните гласачи.
Со оглед на тоа што е мала веројатноста дека 9 милиони регистрирани гласачи ќе гласаат на референдумот, судската одлука, најверојатно, ќе ги одложи напорите на социјал-либералната коалиција за отповикување на претседателот.
Басеску беше отповикан во петокот (6-ти јули) со 256 наспрема 114 гласови од страна на парламентот, во кој доминира Социјал-либералниот сојуз на премиерот Виктор Понта, противникот на Басеску.
Басеску, кој е претседател веќе осум години, е обвинет за пречекорување на надлежностите.
Басеску беше, исто така, отповикан пред пет години, но го преживеа националниот референдум.
Но, неговите рејтинзи на одобрување сега се многу пониски, бидејќи претседателот е обвинуван од многумина за непопуларните мерки на штедење.
Некои министри се заканија дека владата ќе организира референдум според одредбите на итниот декрет, игнорирајќи ја пресудата на Уставниот суд.
Пред две недели Понта игнорираше уште една судска пресуда, дека Басеску треба да ја претставува Романија пред Европскиот совет.
Аналитичарите велат дека не би било паметно за владата на Понта да ја игнорираат оваа пресуда.
„Би било законски оправдан чин од страна на премиерот Виктор Понта да го повлече итниот декрет по судската пресуда“, рече за SETimes Септимиус Пирву, заменик-директор на Про демократиа, водечка невладина организација.
„Уставниот суд останува, на крајот на краиштата, една од фундаменталните институции во земјата и неговите одлуки мора да ги почитуваат сите политичари.“
Владата на Понта веќе привлече меѓународни кртики откако презеде чекори за намалување на ингеренциите на судот, како дел од неговата борба со Басеску.
Американската амбасада во Букурешт ја повика владата да дејствува во согласност со пресудата од вторникот, предупредувајќи дека „е неприфатливо да се спроведува референдум кој не е во согласност со уставот“, бидејќи еден таков потег „намерно ќе предизвика многу опасна уставна криза“.
Понта ја бранеше одлуката да се одржи парламентарна седница на која парламентот ќе го каже својот став за конечните правила според кои ќе се организира референдумот, но рече дека ќе ја почитува одлуката на судот, без да го поништува итниот декрет.
Додека Басеску ја започнува кампањата за својата функција, неговата судбина стана предмет на интензивна дебата меѓу граѓаните.
„Мислам дека г-дин Басеску си го бараше ова поради своето конфронтирачко политичко однесување.
Тој можеби повторно ќе победи, но јас на него крајно гледам претседател со избледен меѓународен легитимитет“, рече за SETimes економистот Дориан Маргарит (26).
Другите стравуваат дека референдумот ќе стави крај на политичките борби.
„Тоа ќе биде само почеток, без оглед на исходот.
Басеску не е таков тип човек што може лесно да прифати пораз.
Ќе гледаме жесток и долг политички пад“, рече за SETimes Андреи Кодреску (47).
