09/05/2005
(УНМИК - 09/05/05; Косова рипорт, Радио Б92 -- 06/05/05 - 08/05/05)
Косовскиот премиер Бајрам Косуми во петокот (6-ти мај) изјави дека е подготвен да оствари разговори со својот српски колега Воислав Коштуница, во врска со прашањата од техничка природа.
„Би можел да го поканам [Коштуница] на состанок и многу сум заинтересиран да се состанам со него“, косовските медиуми ја цитираат изјавата на Косуми. 
„Не сум слушнал дека тој побарал да се состане со мене, но би сакал да се сретнам со него и да разговарам за голем број прашања. 
Досега не сум добил никаква вистинска покана од него за состанок.“
Водачот на косовските Албанци, сепак, истакна дека не е заинтересиран за непродуктивни разговори со Коштуница, кои единствено би имале цел зајакнување на имиџот на која било од двете страни или добивање на политички поени.
„Би сакал да знам како гледа тој на прашањето на техничкиот дијалог. 
Многу сум заинтересиран ваквиот разговор помеѓу Косово и Србија да биде плоден и да даде резултати, а не само зборови и пропаганда, бидејќи, исто така, би можел да придонесе за решавањето на проблемите и во иднина“, се цитира изјавата на Косуми.
Конструктивниот и континуираниот дијалог помеѓу привремените косовски институции и соодветните институции во Белград во врска со практичните прашања претставува еден од страндардите што Косово мора да ги исполни пред да може да започнат разговорите за конечниот статус.
За време на формалниот состанок на високо ниво во Виена во средината од октомври 2003 година, српските водачи и водачите на косовските Албанци се согласија со започнувањето на разговори во работни групи за техничките прашања од взаемен интерес. 
Експертските разговори што се одржаа тогаш се фокусираа на секојдневните прашања во три области - исчезнатите лица, враќањето на раселените од конфликтот во периодот 1998-1999 година, како и електричната енергија.
Сепак, по состанокот во Виена не се остварија директни разговори помеѓу српските водачи и водачите на косовските Албанци.
„Каков било состанок помеѓу двата премиери би бил политички и нема начин да се избегне тоа и јас ниту се обидувам да го сторам тоа“, истакна Косуми во петокот. 
„Никогаш не реков дека сакам да го избегнам тоа, но реков дека нема да се состанам за да разговарам за конечниот статус на Косово. 
Подготвен сум да разговарам и за какво било друго прашање со српските политичари и наоѓање на решенија за конкретните проблеми.“
Слична изјава дојде и од шефот на УНМИК Сорен Јесен-Петерсен, кој во петокот рече дека Косуми и косовскиот претседател Ибрахим Ругова се подготвени да се состанат со своите српски колеги, Коштуница и Борис Тадиќ, во рамките на некој меѓународен форум.
Цитирајќи го Душан Јањиќ, директор на Форумот за етнички односи, белградското Радио Б92 објави дека тоа ќе се случи во втората половина од јуни. 
Според извештајот во косовскиот весник Koхa Диторe од понеделникот, сепак, Ругова сé уште не ја потврдил својата подготвеност да се состане со Тадиќ.
„Сé уште нема ништо официјално“, изјави за весникот портпаролката на УНМИК Реми Дурлот.
