09/04/2008
(Ројтерс, АФП, АП, Европска комисија, Еуполитикс, Europolitics.info - 08/04/08)
Следните три месеци ќе бидат клучни за напорите на Хрватска да стане 28-ма членка на ЕУ во 2010 година, како што се надева, посочи во вторникот (8-ми април) висок претставник на Европската комисија (ЕК), барајќи од Загреб да ги интензивира своите реформски напори.
„Хрватска има добри шанси за напредок, но ја чека и уште многу работа, на пример, во однос на судските реформи и реформите во јавната администација и во борбата против корупцијата“, рече комесарот за проширување на ЕУ, Оли Рен, по разговорите со хрватскиот министер за надворешни работи Гордан Јандроковиќ. 
„Основно е ова да се заврши до јуни, бидејќи во спротивно техничкиот временски распоред станува скоро невозможен.“
ЕК посочи дека сака да ги заврши разговорите за влез со Хрватска до есен 2009 година, што ќе й овозможи да влезе во Унијата следната година. 
Преговорите започнаа во октомври 2005 година, и оттогаш се отворени 16 од 35-те поглавја од преговорите, при што две од нив беа условно затворени.
Висент Дегерт, претставник на ЕК во Загреб, во вторникот рече дека и до десет од 14-те области на политиката за кои во моментов се разговара, би можеле да бидат затворени до крајот на годинава. 
Според него, две нови поглавја најверојатно ќе бидат отворени овој месец, а потоа и уште неколку пред Франција да го преземе шестмесечното ротирачко претседателство со ЕУ на 1-ви јули.
„Сé на сé, преговорите за пристап со Хрватска добро напредуваат“, рече Рен, изразувајќи надеж дека Загреб ќе ги преземе неопходните чекори за да може разговорите за некои од потешките поглавја да започнат до јуни.
Комесарот, исто така, й честиташе на Хрватска за поканата што ја доби минатата недела за влез во НАТО.
Покрај ова, Рен истакна дека со оглед на тоа што спорот помеѓу Хрватска и Словенија во врска со пограничниот сообраќај беше решен, нема причина за одложување на разговорите за риболовот и надворешната политика.
Јандроковиќ за новинарите во Брисел изјави дека неговата земја ќе вложи максимални напори за исполнување на потребните влезни стандарди и ќе биде подготвена да ги претстави преговарачките позиции на Загреб за истите до јуни.
„Ние сме подготвени да го сториме тоа и ќе го сториме“, рече тој.
Сепак, тој во интервјуто од вторникот призна дека тоа нема да е лесна задача и ќе бара многу напорна работа.
По разговорите со хрватскиот премиер Иво Санадер минатиот месец, претседателот на ЕК, Жозе Мануел Баросо, рече дека Комисијата оваа есен ќе претстави индикативен временски распоред за техничките заклучоци на преговорите во 2009 година, под услов Хрватска да исполни одреден број услови.
Јандроковиќ рече дека, во своите разговори со Рен, „особено ја истакнал подготвеноста на Хрватска да стори сé што е потребно за исполнување на критериумите за полноправно членство и да стане членка на ЕУ во 2010 година“.
