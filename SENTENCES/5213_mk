03/09/2009
(Eурактив, Катимерини, Гардијан, Еуроњус - 03/09/09;
Ројтерс, АП, АФП, ДПА, ФТ, Вол стрит џрнал, УПИ, ББС, АНА-МПА - 02/09/09)
Грчкиот премиер Костас Караманлис официјално распиша предвремени општи избори, по состанокот со претседателот Каролос Папуљас во четвртокот (3-ти септември).
Парламентот ќе биде распуштен в понеделник, додека изборите ќе се одржат на 4-ти октомври.
На половина од неговиот четиригодишен мандат, премиерот го објави потегот во телевизиското обраќање до нацијата доцна во средата.
Тој рече дека бара „нов мандат од народот“ за да ги спроведе многу потребните, но болни структурни реформи за справување со последиците од светската економска криза.
„Последиците од економската криза се видливи;
ние имаме две тешки, клучни години пред себе“, рече Караманлис, водачот на владејачката конзервативна партија Нова демократија (НД).
„Преземањето на неопходните мерки наметнува едно решение:
расчистување на политичката сцена и нов мандат од народот.“
По повеќе од една деценија во опозиција, НД се врати на власт по убедливата победа на парламентарните избори во март 2004 година.
Партијата повторно победи на изборите во септември 2007 година, но со мнозинството на неговата партија од едно место во парламентот од 300 места, рацете на Караманлис му се врзани и се одложуваат итните мерки за контролирање на зголемениот буџетски дефицит и зголемување на сé помалата конкурентност на економијата.
„Ако не дејствуваме веднаш, последниците ќе бидат големи, бидејќи 2010 година ќе биде тешка година за економијата“, рече премиерот во својот говор во средата.
По неколку години стабилен раст од 4 отсто, грчката економија има проекција за намалување од 1 отсто оваа година.
Некои аналитичари велат дека земјата е можно да оди кон својата прва рецесија од 1993 година, во текот на следните месеци.
„Суровата нова реалност“ ги прави неопходни тешките структурни реформи, строгата фискална дисциплина и „војната“ против раширеното даночно затајување, но ваквите непопуларни мерки бараат стабилен политички систем, рече Караманлис.
Владата се соочува со остри критики во врска со својата наводна вмешаност во редица корупциски скандали, своето справување со шумските пожари, особено оние во 2007 година, како и немирите предизвикани од убиството на тинејџер од страна на полицијата минатиот декемви.
Клучните економски сектори, како што се туризмот и транспортот со бродови, беа силно погодени од светската криза, а невработеноста е во пораст.
Опозицијата вели дека Караманлис не може да се справи со проблемите на државата.
„Тој не може да управува со економската криза, ниту да подготви буџет, ниту да ја контролира својата партија, ниту да ја води својата влада“, рече Јоргос Папандреу, водачот на најголемата опозициска партија ПАСОК во средата.
Останува да се види дали предвремените избори се „политичко самоубиство“, како што сметаат многу аналитичари, или коцкање кое кое ќе й се исплати на НД.
Последните анкети на јавното мислење покажуваат дека конзервативците заостануваат со околу шест процентни поени зад социјалистите, кои победија на изборите за Европскиот парламент во јуни со водство од 4,4 отсто пред НД.
Сепак, ПАСОК можеби нема да може да победи со потребното мнозинство за сам да управува, велат анкетарите.
Социјалистите посочија дека во случај тоа да се случи, тие ќе бараат нови избори, откако ќе го изменат изборниот закон за да се овозможи формирање влада со помалку гласови.
