22/12/2008
(Заман, Блиц - 22/12/08; Ројтерс, Хуријет, Бета, Б92 - 21/12/08; AФП, ДПА, Еуопсервер - 19/12/08)
Комесарот за проширување на ЕУ, Оли Рен, во неделата (21-ви декември) ја повика Турција да ги надмине домашните проблеми и да ги интензивира своите реформи напори во текот на следните месеци, ако навистина сака да пристапи во Унијата еден ден.
„Следната година ќе биде важен лакмусов тест за тоа дали Турција е сериозна во врска со своите изгледи за пристап во ЕУ“, изјави комесарот за Ројтерс. 
„Ние ќе очекуваме Турција сега да влезе во нова брзина и сериозно да започне со спроведување ... 
на реформите повторно.“
Политичките поделби со кои Турција се соочува со месеци доведоа до забавување на темпото на реформите потребни за ЕУ.
„Свесен сум за дилемите на турското општество во врска со посекуларниот и порелигиозниот начин на живеење“, изјави Рен за Ројтерс. 
„Основно е тоа турското општество да најде modus vivendi.“
ЕУ започна разговори за пристап со Турција и Хрватска во октомври 2005 година. 
Но, Загреб постигна побрз напредок отколку Анкара.
Турција успеа да направи мал чекор напред во петокот, кога ЕУ се согласи да отвори уште две нови преговарачки поглавја -- за слободното движење на капиталот и информатичкото општество и медиумите -- во разговорите. 
Таа досега успеа привремено да затвори само едно од потребните 35 поглавја.
Сепак, Рен изјави дека понатамошниот напредок ќе бара многу посилни реформски напори од страна на Анкара, особено во уставните реформи, како и во исполнувањето на условите на ЕУ во областите како што е слободата на изразувањето и верските и лингвистичките права.
„Колку побрзо, толку подобро, но најдоцна до по (локалните) избори во март, Турција треба целосно да продолжи со реформите повторно“, рече комесарот за проширување.
Другите земји од Југоисточна Европа, што се надеваат на пристап во ЕУ, треба, исто така, да продолжат со спроведувањето на потребните реформи, и покрај финансиската и економската криза, истакна Рен. 
Комесарот рече дека и другите балкански земји, најверојатно, ќе ја следат Црна Гора во аплицирањето за членство. 
Но, тој ги предупреди потенцијалните апликанти да не го преземаат тој чекор пред да покажат „убедливи резултати“ во реформите.
