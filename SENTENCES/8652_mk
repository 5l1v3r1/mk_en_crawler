07/07/2011
Бедрана Калетовиќ за Southeast European Times во Сараево – 07.07.11
Српскиот претседател Борис Тадиќ во средата (6-ти јули) беше во втора официјална посета на Сараево, при што се состана со членовите на трипартитното претседателство и пратениците од двата дома на парламентот, во врска со билатералните односи и поддршката на Србија за европските интегративни напори на БиХ.
Во бројните претходни посети на БиХ, Тадиќ ја посети Република Српска (РС) и нејзиниот водач, Милорад Додик, демонстрирајќи ја поддршката на Белград за српската енклава наспрема Сараево.
Но, со посетата на Сараево, родниот град на Тадиќ, тој можеби покажува промена во српските односи со БиХ, кои долго време беа во расчекор, од војната во Босна на почетокот од 1990-тите.
Во Сараево, Тадиќ изјави дека го почитува Дејтонскиот мировен договор и дека сака подеднакво добри односи со Бошњаците и со Хрватите, како со Србите.
„Го почитуваме уставот на БиХ и сакаме да ги подигнеме нашите односи на највисоко ефикасно ниво во доменот на меѓународните односи, во рамките на енергетскиот и производствениот сектор, борбата против корупцијата, безбедноста, сигурноста и одбранбените прашања.“
„Нашите земји се поврзани природно:
Србите, Хрватите и Бошњаците живеат во БиХ и во Србија, и нашите врски се културни, економски и инфраструктурни“, додаде тој.
Некои аналитичари посочуваат дека посетата на Тадиќ доаѓа веднаш по притисокот од Вашингтон и Брисел, кои ја условиле евроатланската интеграција на Србија со соработката со меѓународниот трибунал во Хаг и прекинувањето на блиските врски со РС и нејзиниот претседател, Додик.
„Оваа посета е почеток на крајот на медениот месец меѓу Белград и Бања Лука [главниот град на РС], и крај на српската политика на две лица кон БиХ.
Време е да се испрати јасна порака од Белград до луѓето и владата на РС, дека Сараево е нивниот главен град“, рече за SETimes политичката аналитичарка Светлана Цениќ.
За време на посетата, бошњачкиот член на претседателството, Бакир Изетбеговиќ, рече дека слични состаноци се потребни за зајакнување на односите, подвлекувајќи ја културната и економската основа на која може да се гради силна база.
„БиХ има најголема размена на стоки со Србија.
Повеќе од еден милион Срби живее во БиХ, и повеќе од 300.000 Бошњаци живеат во Србија.
Ги имаме сите причини за развивање на подобри односи, а тоа не може да се стори без разговор“, рече тој.
Членот на претседателството на БиХ Небојша Радмановиќ, Србин, рече дека разговорите биле конструктивни, и ја истакна важноста на процесот на преговори со ЕУ за здружување на сите страни.
„Разговаравме за границата, за некои заеднички грижи ...
Се согласивме да ги решиме сите отворени прашања што е можно поскоро бидејќи Србија и БиХ се важни за стабилноста на Западен Балкан и за Европската унија во целина.“
Тадиќ, исто така, го допре чувствителното прашање на геноцидот и воените злосторства извршени за време на југословенските војни, велејќи дека Србија ќе соработува со Трибуналот во Хаг за спроведување на правдата кон извршителите на воените злосторства.
„Само на овој начин ние можеме да изградиме општества кои имаат иднина“, рече тој.
Како претседател, Тадиќ двапати ја посети Сребреница, во 2005 и во 2010 година, каде што се поклони во знак на почит кон жртвите на геноцидот, што ги налути оние кои негираат дека Србите извршиле геноцид таму во 1995 година.
Тадиќ се најде под притисок на српските ултранационалисти по апсењето и екстрадицијата во Хаг на генерал Ратко Младиќ, кој беше обвинет за воени злосторства и геноцид за неговата улога во масакрот во Сребреница.
„Ќе бидам многу задоволен ако на крајот од мојата политичка кариера многумина речат дека сум предавник, сé додека сите живеат добро -- Србите, Хрватите и Бошњаците -- и додека градиме патишта што ги поврзуваат нашите земји“, рече Тадиќ.
Тадиќ, исто така, изрази уверување дека последниот обвинет бегалец, Горан Хаџиќ, наскоро ќе биде изведен пред лицето на правдата.
