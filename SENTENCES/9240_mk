08/09/2012
Ивана Јовановиќ за Southeast European Times во Белград -- 08.09.12
Интернетот сé повеќе ја зголемува пристапноста на онлајн медиумите во регионот, но тоа ја отвори дебатата за вистинитоста на информациите и користа од различните интернет собиралишта за консументите на вести, велат експертите.
Корисниците ги наведуваат брзината, погодноста за добивање и проверување на информациите, како и можноста за избирање или исклучување на содржина, како предности на онлајн медиумите.
„Најважните предности на онлајн медиумите се интерактивноста и можноста да се комуницира со бројни консументи истовремено“, изјави за SETimes Јелена Жугиќ, асистент по бизнис на црногорскиот Факултет за деловни студии во Подгорица.
„[Но,] корисниците мора да бидат многу внимателни за да избегнат евентуална манипулација“, додаде таа.
Жугиќ објасни деја онлајн медиумите сé уште го немаат кредибилитетот што го имаат печатените медиуми и телевизијата, но истите нудат можност за двонасочна комуникација меѓу новинарите и читателите преку истата платформа.
„Големата промена во парадигмата ,ние пишуваме -- вие читате’ го потресе традиционалниот пристап до информациите и дистрибутивните модели. 
Сега новинарството стана разговор, дијалог“, рече за SETimes Станислав Бендер, професор по новинарство на Академијата Верн во Загреб.
Бендер објаснува дека буквално сите медиуми во регионот направија и онлајн верзии.
Влијанието на онлајн медиумите е цврсто поврзано со нивниот традиционален формат, смета Игор Алексиќ, претседател на Здружението на новинари на Војводина.
„Тоа се смета за евтина новинска продукција, без значителни трошоци или редакции. 
Без барем некои ударни вести, тие не се интересни, бидејќи корисниците имаат голем избор на други места“, рече Алексиќ за SETimes.
И традиционалните и онлајн медиумите имаат и предности и недостатоци, велат експертите.
„Буџетот за развој на онлајн медиумите е значително помал, особено сега за време на рецесија“, изјави за SETimes Јан Јилек, заменик-претседател на Интерактивното рекламно биро Европа, официјален претставник на Интерактивното рекламно биро во Хрватска.
Лилек објаснува дека граѓаните во регионот го користат интернетот и гледаат телевизија истовремено, за да го зајакнат своето искуство; во Хрватска, консументите трошат во просек нешто повеќе од 17 часа неделно на некогаш доминантните телевизии и 15 часа на интернет.
Оние што ги следат новите настани и се приспособуваат -- просперираат, додека оние што остануваат конзервативни, со текот на времето ја губат играта, додаде Јилек.
Значителна додадена вредност е тоа што онлајн медиумите ја зголемуваат независноста на медиумите, според Вања Ибрахимбеговиќ Тихак, експерт за институционален развој во Интерњус БиХ, програма на УСАИД за зајакнување на независноста на медиумите.
Таа објаснува дека интернетот претставува интерактивен медиум кој нуди технички можности кои ги надминуваат сите други медиуми, иако тоа си има своја цена.
„Најпопуларни се страниците отворени од луѓе, обично експерти за технолошко-комуникациски алатки без новинарско образование. 
Тие имаат влијание врз квалитетот на вестите кој е, според истражувањето, нешто понизок отколку во традиционалните медиуми“, рече Ибрахимовиќ Тихак за SETimes.
Другите експерти сметаат дека на онлајн медиумите им веруваат сé поголем број луѓе и дека тие се особено корисни за големите имигрантски заедници.
„Без интернетот и онлајн медиумите, нашата дијаспора не би имала шанси да гледа локални телевизиски канали; тоа им значи многу“, рече за SETimes Томо Кнежевиќ, советник во Министерството за информатичко општество и телекомуникации во Црна Гора.
Маја Хриесик (33), директорка на театар која е по потекло од Нови Сад, но се преселила во Лисабон, Португалија, е една од сé поголемиот број луѓе кои ги читаат најновите вести само од интернет.
„Интернет вестите се основната врска со луѓето во Србија, како и основен извор на информации за локалните настани“, рече Хриесик за SETimes.
„Слушам радио, но гледам телевизија само ако морам“, додаде таа, одразувајќи го променетиот приоритет меѓу регионалните консументи.
Други, како Сања Јовановиќ, 30-годишна жителка на Белград со магистература по комуникации, која отвори маркетинг претпријатие „плати за клик“, смета дека интернетот им нуди на медиумите бројни начини за пренесување на содржината.
„Се застапувам за ваков вид реклама и работата оди прилично добро бидејќи луѓето се многу заинтересирани за ова. 
Пазарот е прилично голем бидејќи ,плати за клик’ може да биде интересен за секој сопственик на интернет страница, а не има само малку ... 
така што немаме силна конкуренција“, рече Јовановиќ за SETimes.
Сигурна сум дека иднината му припаѓа на интернетот, додаде таа.
