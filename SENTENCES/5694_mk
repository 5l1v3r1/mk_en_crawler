30/06/2011
Алакбар Рауфоглу за Southeast European Times -- 30.06.11
Претседателот Абдула Ѓул во четвртокот (30-ти јуни) се состана со водачот на главната опозициска партија ЦХП, Кемал Киличдароглу, во надеж дека ќе биде најден начин да се реши кризата со бојкотот на 24-тиот парламент, која заканувачки го одбележа почетокот на третиот мандат на владејачката АКП.
Ѓул в петок (1-ви јули) ќе се состане со Ахмет Турк и Серафетин Елчи, претставниците на прокурдската БДП.
Бојкотот е поврзан со шестмина членови на БДП, вклучително и Хатип Дикле, и двајца од ЦХП, кои беа спречени да положат свечена заклетва како пратеници и покрај тоа што беа демократски избрани. 
Сите овие пратеници се моментно затворени; групата на БДП беше обвинета за поврзаност со терористичката група на ПКК, додека поединци на ЦХП се вмешани во скандалот со Ергенекон.
Дијалогот меѓу АКП и ЦХП почна во средата со состанок меѓу Халук Ипек, државниот министер Чемил Чичек, и Киличдароглу во парламентот.
„Нивното [на водачите на АКП] однесување и зборови не се доследни“, рече заменик-претседателот на ЦХП, Фалик Озтрак, за SETimes, додавајќи дека наместо да ја испрашува опозицијата за предлагањето на затворени кандидати, владата треба да ги ослободи.
„Ние стоиме зад своите одлучи“, рече тој. 
„Ако не се преземе ниту еден чекор, пратениците на ЦХП ќе продолжат да го одбиваат положувањето свечена заклетва, и покрај тоа што ќе присуствуваат на Генералното собрание. 
Ова е срамно за турската демократија.
За разлика од ЦХП, нивните курдски колеги не се појавија во Анкара претходно оваа недела, собирајќи се, наместо тоа, во Дијарбакир.
Ибрахим Биничи, пратеник на БДП од Санлиурфа, вели дека бојкотот „ќе продолжи до крајот, освен ако не биде обезбедена демократската атмосфера како од страна на АКП, така и преку законите и регулативите“.
„Не ги заработивме нашите парламентарни места со оружје, туку на демократски начин -- отидовме кај луѓето и побаравме нивна дозвола“, рече тој за SETimes, додавајќи: „Сега, не смееме да ги предадеме гласачите.“
Биничи рече дека тие, исто така, сметаат оти односните членови од турскиот кривичен законик, законот за терор и уставот треба да се преиспитаат на начин кој ќе ги отвори вратите на парламентот за Дикле.
Мустафа Елитас, заменик-претседател на парламентарната група на АКП, пак, предупредува дека опозицијата „врши уставен криминал со своите дејства“.
„Тие постапуваат погрешно“, рече тој за SETimes. 
„Нашата порака до нив е: не се служите со закани. 
Положете заклетва и изнесете го вашиот предлог пред парламентот’.“
„Избирајќи затворени кандидати за време на изборите, ЦХП и БДП ја предизвикаа оваа криза […] и сега сакаат ние да ја исправаме.“
„Не е крај на парламентот ако ЦХП и БДП и не положат свечени заклетви“, вели Елитас, додавајќи дека следниот понеделник тие ќе изберат претседател на парламентот и ќе „продолжиме со нашата одговорност да им служиме на нашите гласачи“.
Гарет Џенкинс, британски аналитичар со седиште во Истанбул, вели дека се чини оти ЦХП нема да се спротивстави на изборот на АКП за претседател на парламентот, за што беше дискутирано на состанокот Киличдароглу-Чичек.
„Ова може да создаде попогодна атмосфера за решавање на проблемот со затворените избрани пратеници. 
Парламентот секако треба да прекине со работа заради летните одмори. 
Значи, време е да се реши овој проблем [со затворените пратеници] пред да почне со работа оваа есен“, рече тој за SETimes.
Многу поголем проблем е случајот на Дикле, вели тој, кој веќе создаде тензии уште пред судовите да одбијат да ги ослободат петте затворени пратеници на БДП.
Џералд Робинс, висок соработник во Истражувачкиот институт за надворешна политика, тврди дека и покрај тоа што се уредно избрани, БДП и ЦХП гледаат двоен стандард. 
Тоа е ослободувањето на Ердоган од затвор за да се кандидара за премиер во 2003 година.
„Покрај тоа, постои загриженост дека владејачката АКП ќе ги замени овие пратеници и неизбежно целиот парламентарен контингент на БДП со нивни луѓе, што ќе им овозможи многу да се доближат до двотретинското мнозинство кое ќе им даде можност да управуваат со декрет“, рече тој за SETimes.
Што се однесува до ЦХП, Робинс вели дека партијата има постизборни фракциски проблеми: едната страна бара ново раководство, сметајќи дека изборните резултати се разочарувачки и дека е потребен нов претседател.
„Можеби г-дин Киличдароглу треба да покаже цврстина пред овие потценувачи, неседејќи во парламентот со владата која ги затвора нивните кадри. 
Она што ќе произлезе од состанокот на г-дин Киличдароглу со претставниците на АКП може да биде показател колку е сигурна неговата позиција како претседател.“
