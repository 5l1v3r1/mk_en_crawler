15/06/2005
Од Разван Амариеи за Southeast European Times во Букурешт – 15/06/05
Претходно овој месец, 630 од 685 романски работници вработени од страна на градежното претпријатие ангажирано за Трансилванскиот пат беа испратени дома за период од 90 дена, во текот на кои тие ќе добиваат само 75 отсто од нивните плати.
Градежното претпријатие, американската фирма „Бечтел“, вели дека одлуката уследи по недобивањето на финансиски средства од Министерството за транспорт.
„Ние ги информиравме нашите партнери за недостатокот од финансиски средства, оставајќи на нив да одлучат дали ќе се продолжи со работите или не“, рече Богдан Сгарциту, менаџер за комуникации на „Бечтел Романиј“.
„Жално е што сме принудени на ова, но невозможно е да се продолжи со работата без пари ...
Убедени сме дека романската влада презема дејства за обезбедување на сигурни исплати“, новинската агенција „Медиафакс“ го цитира менаџерот на проектот за надворешни работи, Франсис Канаван.
Патот долг 415 километри треба да ги поврзува градовите Брашов, Таргу Мурес, Клуј и Орадеа, поминувајќи низ Трансилванија и поврзувајќи ја централна Романија со ЕУ.
Изградбата започна пред една година и треба да биде завршена во 2012 година, а ќе чини околу 2,7 милијарди американски долари.
Сепак, можно е продолжување на крајниот рок поради забавувањата како ова.
Деведеседневниот прекин со изградбата предизвика протести.
Околу сто работници протестираа пред зградата на локалната власт на Клуј, а помошните претпријатија од договорот се жалат дека се пореметени нивните бизнис планови.
„За да можеме да ги исполниме сите услови од проектот, не склучувавме други договори за работа“, весникот Гандул го цитира Корнел Мартинцу, генерален менаџер на претпријатието „Иптана“.
„Така, сега останавме без ништо.“
Според романската влада, доцнењето на исплатите е резултат на недостатокот од пари во државниот буџет.
Покрај тоа, велат официјалните претставници, ЕУ не се согласи со проектот, бидејќи градежното претпријатие беше избрано директно, без тендер и бидејќи патот не го следи правецот на паневропските коридори.
„Затоа проектот за патот долж четвртиот коридор, кој го поврзува Букурешт со Сибиу, Дева, Лугој, Тимишоара, Арад и унгарската граница ќе има приоритет“, рече премиерот Калин Попеску-Таричеану.
Соочена со можноста Трансилванскиот пат да не биде завршен до 2015 година, владата го омекна својот став.
„Ќе ги градиме двата патни правци истовремено и одлучивме да ги деблокираме финансиските средства за ,Бечтел’“, објави Лазло Борбелу, министер за јавни работи.
Тој, сепак, истакна дека сумата што ќе биде одвоена за проектот во 2005 година е намалена, од 260 на 213 милиони американски долари.
Властите му исплатија околу 12 милиони американски долари на „Бечтел“, но остануваат уште 95 милиони американски долари.
„Ќе го вратиме овој долг и некои други трошоци со надворешен заем од 122 милиони американски долари“, рече министерот за транспорт Георге Добре на прес-конференцијата.
Романија моментно има околу 228 милиони километри пат кој може да се користи и уште околу 200 километри во различна фаза на изградба.
Овие бројки ја ставаат земјата на дното во Европа во поглед на патните мрежи.
Голем број набљудувачи сметаат дека недостатокот од модерна транспортна инфраструктура претставува пречка за странските туристи и инвеститори.
