06/10/2010
Од Линда Карадаку за Southeast European Times во Приштина -- 06/10/10
Иако ништо не е официјално одлучено во Косово по оставката на 27-ми октомври на претседателот Фатмир Сејдиу, скоро сите политички партии во земјата јасно ставија до знаење дека во земјата наскоро треба да се одржат предвремени избори.
Гласањето, најверојатно, ќе се одржи во јануари или февуари 2011 година, според извештаите на косовските медиуми. 
Шефовите на најголемите политички партии се состануваат со привремениот претседател Јакуп Красниќи за да го одредат најдобриот правец на дејствување.
Најмалку две опции се на маса.
Според уставот, вонредни или предвремени избори мора да се одржат во рок од 45 дена од испразнувањето на местото или предвремени избори во рок од четири до шест месеци.
„Има поделеност за тоа меѓу различните политички групи. 
Треба да има избори бидејќи актуелната криза е повеќе од само институционална. 
Истата не е поврзана само со оставката на претседателот, туку со серија фактори“, изјави за SETimes косовскиот аналитичар и универзитетски професор Улпијана Лама.
Долготрајните и чести јавни несогласувања меѓу коалициските членови, разликите околу основните владини политики и сериозните економски тешкотии со кои земјата се соочува се некои од прашањата што мора да бидат решени.
Косовскиот весник Коха Диторe објави дека состанокот меѓу премиерот Хашим Тачи од Демократската партија (ПДК) и Сејдиу, претседател на Демократската лига на Косово (ЛДК), како претседатели на нивните партии, завршил со одлука за одржување предвремени избори во рок од четири месеци.
„Најпрво, овогодинешниот буџет мора да се промени за да се одвојат пари за Централната изборна комисија и за нови избори, нешто што може да се реши најлесно со одобрување на привремениот буџет до крајот на оваа година, кога ќе има вишок. 
Второ ... 
треба да се воспостават нови институции -- најдоцна -- до средината на март со цел да се овозможи гласање за буџетот за 2011 година. 
[Без тоа], ние ќе имаме проблем; државата не може да функционира без пари“, напиша главниот уредник на весникот Коха Диторe Флака Сурои.
Красниќи, од ПДК, се состана со водачите на Централноевропската комисија, Валдете Дака и Џемајл Печани, на разговори околу способноста на комисијата да организира избори.
Дака рече дека иако ЦЕЦ може технички да го стори тоа, има одредени предизвици -- добивање на одобрение за буџетот навреме, добивање на неопходната логистичка поддршка, автентизација на избирачките списоци, информирање на јавноста, координирање на гласањето меѓу Дијаспората и обезбедување поддршка од меѓународните институции.
Исто така, ова чини: владата ќе мора да одвои околу 4 милиони евра за покривање на трошоците, според Коха Диторe.
Сепак, најтешко прашање може да биде измената на Изборниот законик и добивањето одобрение од парламентот.
Тоа нема да биде лесно, изјави шефот на Демократијата во акција, Исмет Криезиу, за косовскиот јавен радиотелевизиски сервис РТК.
„Изборниот законик има бројни недостатоци, кои се сериозни; нема време тие да се поправат“, тврди Лама.
Сурои истакна дека најголемата партија во Косово, ПДК, сега ги предводи трите најголеми институции: парламентот, Претседателството и владата, сите поддржани со уставот.
„Дојдовме до точката кога -- со или без согласност на остатокот од политичките партии -- оваа партија може да објави предвремени избори.
„Тачи .. 
е убеден дека има големи шанси да победи на следните избори“, напиша Сурои.
