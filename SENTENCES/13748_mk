20/11/2005
БАЊА ЛУКА, Босна и Херцеговина (БиХ) -- Во интервјуто објавено во неделата (20-ти ноември) српскиот претседател Борис Тадиќ рече дека Белград мора конечно да го реши прашањето на бегалецот обвинет за воени злосторства Ратко Младиќ.
„Или Младиќ не се наоѓа во Србија, или тој треба да се предаде или да биде уапсен.
Нешто мора да се направи.
Нема повеќе причини граѓаните на Србија, Република Српска (РС) и БиХ да страдаат поради овој проблем“, изјави Тадиќ за бањалучкиот весник „Независне новине“.
Во меѓувреме, во петокот, Министерството за одбрана на Србија и Црна Гора издаде сооштение во кое се негираат извештаите дека припадници на војската го заштитуваат Младиќ.
Овој се случува откако официјални претставници на РС ја обвинија војската на Србија и Црна Гора, како и елементи на сопствената армија на ентитетот, дека го штитат бегалецот.
Во другите вести, министерот за човекови права на Србија и Црна Гора, Расим Љајиќ -- кој, исто така, претседаваше со националниот совет за координација со Трибуналот на ОН за воени злосторства -- во петокот рече дека хашкиот суд одлучил да му одреди условно ослободување на поранешниот началник на Генералштабот на Југословенската армија, Небојша Павковиќ.
На обвинетиот ќе му биде дозволено да го чека во Србија почетокот на судскиот процес.
Павковиќ му се предаде на Трибуналот во април.
Тој се соочува со обвиненија во врска со воените злосторства извршени во Косово за време на конфликтот во 1999 година.
(Taнјуг - 18/11/05)
