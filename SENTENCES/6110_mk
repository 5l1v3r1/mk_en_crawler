02/11/2010
Од Александар Кристи-Милер во Истанбул за Southeast European Times -- 02/11/10
Ниту една организација досега не ја презеде одговорноста за самоубиствениот бомбашки напад кој создаде пустош во истанбулскиот централен плоштад Таксим во неделата (31-ви октомври).
Но, аналитичарите се согласуваат за една работа: бомбашот -- и кој било друг негов евентуален помошник -- најверојатно се надевале дека ќе го нарушат моментниот обид за мир меѓу турската влада и курдските бунтовници.
Напаѓачот избрал да нападне откако истече прекинот на огнот. 
Истиот беше прогласен од Курдистанската работничка партија (ПКК), која спроведува напади веќе 26 години и бара поголема автономија за 15 милиони Курди во земјата.
Иако ПКК ретко прибегнува кон самоубиствени бомбашки напади во последниве години, целите -- полицајците стационирани на плоштадот -- беа избрани поради нејзината политика на напад на претставниците на турската држава.
Но, во понеделникот портпаролот на организацијата ги потврди за SETimes претходните изјави дека ПКК не е одговорна за последните бомбашки напади.
„Ниту раководството на организацијата, ниту која било друга единица што е дел од нас, нема никаква врска со оваа акција“, рече Рој Велат, говорејќи од штабот на ПКК на планината Ќандил во северен Ирак.
Бомбашот повреди 32 лица, вклучително и 15 полицајци и 17 цивили. 
Само неколку дена претходно висок командант на ПКК, Мурат Карајилан, изјави за весникот Радикал дека организацијата повеќе нема да цивили за своја цел.
„Во секоја акција на ПКК, дури и во градовите, нашиот основен принцип ќе биде да не се повредуваат цивили“, рече тој.
Исто така, раширено беше очекувањето меѓу аналитичарите дека ПКК ќе објави продолжување на својот прекин на огнот веднаш по неговото истекување на 31-ви октомври. 
Таа го продолжи до општите избори во Турција во јуни 2011 година.
Непослушните курдски милитанти или турските ултранационалисти што се противат на мирно решавање на конфликтот, се сега главните осомничени, според Хенри Барки од Карнеги иницијативата за мир.
„Секогаш кога имате вакви ситуации, кога има можност за каков било позитивен потег, секогаш ќе имате или групи од редовите на организацијата или провокатори од надвор, кои ќе го отежнуваат процесот. 
Прашањето е: може ли владата да остане ладнокрвна?“
Бомбашкиот напад може навистина да се покаже како лакмусов тест за сериозноста на владата и бунтовниците во трагањето по реално мирно решение.
Во минатото, Турција брзо ја обвинуваше ПКК за секој бомбашки напад, но овојпат министрите беа одмерени во одговорите.
„Немаше паника, тие не обвинија никого“, рече Барки. 
„Тие ги покажаа сите знаци дека сега навистина сакаат да најдат решение.“
Но, Емрулах Услу, експерт за тероризам на истанбулскиот Универзитет Једитепе, рече дека доказите до кои дошле инспекторите укажуваат на вмешаност на ПКК, кои ако се потврдат, може да создадат чудна ситуација за бунтовниците.
Тој, исто така, рече дека пред три месеци турските тајни служби ги предупредија безбедносните сили низ целата земја за можен напад на двајца бомбаши-самоубијци поврзани со ПКК.
Тој смета дека отцепена група е можно да стои зад бомбашкиот напад. 
„Ако погледнете која било организација, ИРА или ЕТА, кога луѓето сакаат мир, секогаш имате фракција која не сака мир“, изјави тој за SETimes.
„Ова е голема организација. 
Во планините има 6.000 [герилци], како и стотици илјадници следбеници.“
Дури и ако двете страни се решени да не дозволат бомбашкиот напад да ги разниша преговорите, доказот за вмешаност на непослушната ПКК може да се покаже тежок за владата.
„Ако се докаже дека ова е работа на ПКК, турските националисти ќе реча дека од една страна тие преговараат, а од друга страна продолжуваат со убиствата.“
Освен самиот бомбаш, никој не загина во експлозијата од неделата и тоа, несомнено, им помогна на двете страни да ја задржат смиреноста и воздржаноста од националистички мислења.
Но, како што се развиваат преговорите, решителноста на двете страни може да биде повторно ставена на тест.
„Секогаш, ама баш секогаш, имате вакви настани во слични ситуации, кои намерно го поткопуваат процесот“, рече Барки. 
„Некогаш тие се успешни, а некогаш не се.“
