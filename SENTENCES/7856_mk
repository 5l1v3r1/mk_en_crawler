13/06/2013
Сафет Кабашај за Southeast European Times во Подгорица -- 13.06.13
Жените-политичарки во Косово го здружија гласот против имамот Ирфан Салиху, по неговите неодамнешни коментари за неморалноста на жените.
Групата на жените во косовското собрание се состана на 6-ти јуни со водачите на Косовската исламска заедница и побара Салиху да биде суспендиран, откако се појави видео-снимка на социјалните медиуми во која имамот ги навредува жените.
За време на петочната молитва, локалниот имам во Призрен рече дека жените кои биле во врска пред бракот се „курви“ и ги повика младите мажи да ги напуштат.
Теута Сахатќија, претседателка на Групата на жените, рече дека ваквата изјава носи сериозни последици.
„Тоа е повик за насилство во семејствата и е апсолутно неприфатливо“, рече Сахатќија за SETimes. 
Таа додаде дека дури и во случаите кога жените „застрануваат“ од патот кој исламската заедница го смета за морално прифатлив, тие не треба да бидат бркани од своите семејства, како што предложи имамот.
Исламската заедница објави дека ќе го разгледа случајот и ќе одговори во согласност со внатрешните процедури и регулативи.
Според експертите, коментарите на имамот претставуваат екстремна гледна точка, која не е во согласност со исламските верувања.
Агим Ѓакова, косовски автор чии дела имаат освоено литературни награди во Косово и во Албанија, рече дека изјавата на Салиху претставува директен напад на општеството. 
„Овој пристап не е само еден вид екстремизам, туку е најверојатно нарачано од најголемиот непријател на албанскиот народ да се говори на ваков начин“, рече Ѓакова за SETimes.
Ахмет Садриу, портпарол на исламската заедница, изјави за SETimes дека пораката на имамот била искажана на начин кој не е дозволен според исламските принципи.
„Ние не мислиме дека моралот на жената во Косово е на ниво кое бара вакви негативни коментари, но, се разбира, ние сме загрижени од присуството на некои негативни појави во општеството, како што се дрогата и проституцијата, кои несомнено претставуваат факт кој го натерал имамот Салиху да употреби несоодветни коментари“, рече Садриу.
„Имамот Салиху им се извини на oние кои можеби се навредиле од неговите коментари, но неговата намера не беше да навреди некого, туку тоа беше израз на неговата загриженост од брзото ширење на некои негативни појави во косовското општество“, додаде тој.
Џамир Хамити, професор на Факултетот за исламски студии на Приштинскиот универзитет, рече дека изјавата на имамот беше емотивна и дека исламската заедница треба да се справи со тоа.
„Ирфан, но и другите верски политички водачи од сите заедници без исклучок, мора да бидат свесни дека [јавните изјави], понекогаш дури и ако се вистински кажани, но не се добро образложени, можат да имаат негативни конотации“, рече Хамити.
Но, граѓаните се поделени во своите чувства во врска со изјавата.
Мерита Боровци, студентка на Факултетот за исламски студии на Приштинскиот универзитет, и активна членка во женскиот оддел на Косовската исламска заедница, рече дека изјавата на имамот е погрешно разбрана.
„Во исламот, ако некој се покае за грешките, други и Господ му простува. 
Но, ако продолжи без да се покае, јас сум за поинаков пристап кон тоа, не на начин на кој тоа го кажа имамот, туку таквата жена не треба да ги има истите привилегии како моралната жена“, рече Боровци за SETimes.
Адиле Зеќири, која живее во Гњилане, рече за SETimes дека била навредена кога ги слушнала обвинувањата на Салиху за неморалност.
„Тоа е шокантно тврдење“, рече Зеќири за SETimes.
Дали се согласувате со коментарите на имамот Салиху? 
Споделете ги вашите размислувања во делот за коментари.
