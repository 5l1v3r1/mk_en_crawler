14/09/2006
Од Берта Фониќи за Southeast European Times во Приштина – 14/09/06
Американскиот државен потсекретар, Розмари Дикарло, и специјалниот претставник на ЕУ за Косово, Стефан Лен, пристигнаа во Приштина во средата (13-ти септември), на разговори со косовскиот претседател Фатмир Сејдиу, како и за да го повторат ставот на САД и ЕУ дека статусот на Косово треба да се реши оваа година.
„Ние сме посветени на реализирањето на принципите на Контакт-групата и повторуваме дека треба да се најде решение низ преговори до крајот на 2006 година. 
Ние ја охрабруваме флексибилноста на двете страни со цел да се постигне прифатливо решение за процесот на дефинирање на статусот“, рече Дикарло. 
Конечното решение треба да биде такво што ќе гарантира безбедно Косово за сите граѓани и ќе обезбеди ефикасни механизми за заштита на малцинските права, додаде таа.
Двајцата функционери ја истакнаа потребата од меѓународно цивилно и воено присуство во Косово по решавањето на статусот на Косово. 
„Меѓународната заедница ги поддржува принципите на Контакт-групата, според кои цивилното и воено присуство ќе уследи по одлуката за статусот“, рече Лен. 
Тој истакна дека ЕУ сака покраината да исполни што е можно повеќе стандарди -- особено во поглед на малцинствата.
Лен го поздрави писмото што Сејдиу го напиша во име на преговарачите од косовските Албанци. 
Во него тој вели дека неговиот тим се согласил за распоредување на меѓународни сили додека тоа биде потребно.
„Ние покажавме дека сакаме воено присуство во Косово додека тоа биде потребно“, пишува Сејдиу. 
„Косовската страна тесно ќе соработува со канцеларијата на [претставникот на ОН] Марти Ахтисари и воошто со меѓународната заедница.“
Дикарло и Лен се состанаа со преговарачкиот тим на косовските Албанци и со претставниците на малцинствата. 
Тие, исто така, ги посетија и трите северни општини -- Лепосавиќ, Зубин Поток и Звечан.
Во меѓувреме, шефот на УНМИК, Јоаким Рикер, предупреди да не се одложува прашањето на статусот. 
Во своето обраќање за време на состанокот на Советот за безбедност на ОН за Косово, тој рече дека таквото одложување би можело да доведе до нестабилност во покраината и да го наруши процесот на етничко помирување и економска обнова.
Тензиите, најверојатно, ќе се зголемат со привршувањето на преговорите за статусот, рече Рикер. 
Тој ги повика Србите да го прекинат бојкотот на институциите во покраината, велејќи дека нивната иднина лежи во интеграцијата, а не во изолацијата.
Српскиот претставник на состанокот на Советот за безбедност, Сандра Рашковиќ-Ивиќ, ги критикуваше изјавите на Рикер. 
Конкретно, таа тврдеше дека не смее да има „вештачки“ крајни рокови за решавање на прашањето на статусот, како и дека брзањето нема да води кон одржливо решение.
