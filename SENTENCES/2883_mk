22/03/2006
(Софија Ечо - 22/03/06;
АФП, Софиска новинска агенција, БТА, News.bg, Медиапул, Дневник, Макфакс, Центар за проучување на демократијата - 21/03/06)
И покрај намалувањето на корупцијата во Бугарија во периодот помеѓу 1998 и 2004 година, таа повторно забележа нагло зголемување во 2005 година, објави во вторникот (21-ви март) бугарска експертска група.
И покрај тоа што е на ниво околу половина пониско од она пред шест години, бројот на случаите -- вклучувајќи и некои на високо ниво -- достигнаа просечни 120.000 до 130.000 месечно минатата година, се вели во новиот извештај на Центарот за проучување на демократијата (ЦПД).
Само 72 поединци беа осудени за корупција и злоупотреба на функцијата во првата половина од 2005 година.
„Се казнуваат помалку важните случаи, додека мерките како што се парични казни и конфискување на имотот не се применуваат за големите прекршители“, вели политичкиот аналитичар Александар Стојанов.
Седмиот извештај на ЦПД за оценка на корупцијата „Во предвечерјето на пристапот во ЕУ:
Антикорупциските реформи во Бугарија“, беше претставен на осмиот Форум за антикорупциската политика во вторникот во Софија.
На настанот присуствуваше генералниот обвинител Борис Велчев, министерот за внатрешни работи, Румен Петков, американскиот амбасадор Џон Бејрли, пратеници, шефови на агенции и судии.
Во извештајот на 80 страници се вели дека само во 2005 година политичките партии добиле околу 160 до 185 милиони евра за возврат на нивната поддршка на тендерите за јавните набавки за претпријатијата поврзани со нив.
Раководните структури во јавната администрација се мисли дека ставиле во џеб околу 28 милиони евра за помошта на бизнисмените да ги добијат договорите.
Квази-даноциите, или митото, што се плаќа во ваквите случаи изнесува околу 7 отсто од вкупната висина на договорот, според извештајот на ЦПД.
И покрај наглото зголемување на корупцијата минатата година, во ноември 2005 година индексите за коруптивниот притисок и коруптивните договори од 1,6, односно 0,6 респективно се пониски од оние за јуни 1998 година -- 2,1, односно 1,0 респективно.
Еден заклучок во извештајот на ЦПД е дека „меките“ антикорупциски мерки, како што се кампањите за подигање на јавната свест и курсеви за обука на јавната администрација, го истрошија својот потенцијал.
Потребни се поефикасни механизми и конзистентни напори на политичко и институционално ниво за спречување на корупцијата, вели оваа експертска група.
Во своето обраќање на форумот бугарскиот министер за внатрешни работи повика на ревизија на финансирањата на политичките партии, фондациите и институциите, додека главниот обвинител истакна дека борбата против корупцијата нема да даде резултати без промена во пристапот.
Главната слабост, според Велчев, е во бавното разоткривање на случаите на корупција.
„Во високите слоеви на моќта, корупцијата е поврзана со политиката, што ја попречува работата на Министерството за внатрешни работи“, рече тој, истакнувајќи ја потребата од формирање на независна комисија што ќе ја испитува корупцијата на високо ниво.
Дотогаш овој проблем може да биде делумно решен со назначување на портпароли во сите регионални обвинителски канцеларии и воведување на поголема отвореност за медиумите, која ќе го охрабри поднесувањето на тужби, БТА го цитираше Велчев.
