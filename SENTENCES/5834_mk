20/01/2011
Од Билјана Пекушиќ за Southeast European Times во Белград – 20/01/11
Во поглед на бројот на деца што се раѓаат секоја година, Србија е близу до дното меѓу европските земји. 
Земјата моментно има негативна стапка на популација од минус 3,5 отсто.
Стагнираната стапка на раѓање наскоро ќе предизвика изумирање на една од најстарите општини во Србија, Црна Трава. 
Секоја година само десет бебиња (осум во 2010 година) се раѓаат во градот, додека просечниот број на смртни случаи е 80 годишно. 
Слични примери можат да се најдат низ цела Србија.
Некои парови велат дека економските проблеми се причина. 
„Не можеме да си дозволиме деца бидејќи мојот сопруг и јас заработуваме помалку од 200 евра месечно“, вели Светлана Миладиновиќ од Књежевац во источна Србија, за SETimes.
„Киријата е 50 евра и малку останува за нас двајцата. 
Што би се случило да имавме дете? 
Пар детски чевли чини најмалку 20 евра, а што е со облеката, храната и другите трошоци“, рече таа.
Пред две години државата официјални усвои стратегија за менување на демократскиот бран. 
Но, помошта што ја нуди е ограничена. 
Новите родители добиваат еднократна парична помош од 300 евра за своето прво дете, по раѓањето. 
За второто, третото или четвртокот дете, додатокот е уште помал, и се исплаќа на 24 рати.
Владата едноставно не може да си дозволи да стори повеќе, вели министерот за труд и социјална политика, Расим Љајиќ. 
Без доволно пари во буџетот, може да обезбеди само минимална цена за породилно отсуство и друга помош.
„Само околу 200.000 семејства добиваат детски додаток и 61.000 семејство добиваат родителски додаток“, рече тој. 
„Процентот на детската сиромаштија е повисок од оној за возрасните. 
Скоро 10 отсто од малолетните деца живеат под нивото на сиромаштија.“
Според Владимир Јесиќ, основач на детскиот портал „Бебач“, не се преземени клучни чекори.
„Инспекторите мора да почнат да си ја вршат работата и да ги казнуваат работодавачите кои ги отпуштаат бремените жени“, рече тој. 
„Здравствената служба мора да се организира подобро, така што бремените жени нема да ги плаќаат лекарите за раѓањето, и градинките треба да го координираат своето работно време со работното време на родителите.“
Во отсуство на доволно државни пари, општините мора да ја покријат празнината во грижата за децата, а само поголемите и побогатите успеваат да го сторат тоа. 
Белград, на пример, сé уште плаќа 100 отсто од породилното отсуство -- единствен град во Србија со таков случај.
Во меѓуреме, градот Јагодина планира да отпочне невообичаена инцијатива за потенцијалните родители. 
Секој пар кој ќе одлучи да влезе во брак ќе добие подарок од 3.000 евра, но само ако еден од партнерите е постар од 38 години.
Има и друг услов: тие мора да родат бебе во дадениот временски рок.
„Ако парот не остане заедно пет години, или нема дете во ток период, мора да ги врати парите, со камата“, објаснува градоначалникот Драган Марковиќ Палма.
