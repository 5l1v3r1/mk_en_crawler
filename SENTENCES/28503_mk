12/05/2010
ЗАГРЕБ, Хрватска -- Министерот за правда, Иван Симоновиќ, е оптимист дека Хрватска ќе го отвори судското поглавје од своите преговори за пристапување во ЕУ во јуни, и ќе успее да ги заврши разговорите до крајот на годинава. 
Во интервју за Еурополитикс во вторникот (11-ти мај), Симоновиќ рече дека специјалниот механизам за мониторинг на судството кој беше воведен за Бугарија и Романија нема да биде потребен во случајот на Хрватска. 
Тој, исто така, предвиде дека во престојниот извештај на главниот обвинител на Трибуналот на ОН за воени злосторства, Серж Брамерц, за соработката на Хрватска, Брамерц ќе биде задоволен во извесна мера од напорите на Загреб за пронаоѓање на т.н. 
„артилериски дневници“, документи поврзани со операцијата Бура на војската во 1995 година. 
Хрватска предаде некои од документите, но не сите. 
Симоновиќ потврди дека властите прават сé за наоѓање на материјалот. 
(ХИНА, Нова ТВ - 11/05/10)
