22/08/2005
Од Игор Јовановиќ за Southeast European Times во Белград – 22/08/05
Каи Еиде, специјалниот претставник на генералниот секретар на ОН Кофи Анан, кој има задача да го оцени спроведувањето на стандардите во Косово, ја заврши посетата на Приштина, која вклучуваше состаноци со претседателот Ибрахим Ругова и други фунционери од привремената влада.
Во изјавата по разговорите тој предупреди дека мора да се направи повеќе.
„Ја делам загриженоста на голем број западни дипломати во врска со нивото на напредокот во Косово“, рече Еиде за време на посетата минатата недела, барајќи од косовските власти да започнат жестока борба против корупцијата и организираниот криминал.
„Претходно реков дека не сум задоволен.
Разочаран сум од некои разговори што ги остварив тука и разочаран сум од одредени посети на регионот, но, исто така, сум разочаран и од посетата на Белград, бидејќи сакам да видам дека работите се одат напред“, рече специјалниот претставник.
Враќањето на бегалците и раселените лица беше едно од главните точки на агендата на Еиде.
По состанокот со косовскиот министер за враќање и комуникации, Славиша Петковиќ, Еиде рече дека тој знаел оти голем број луѓе сакаат да се вратат и треба да се охрабрат да го сторат тоа.
Тој рече дека е многу важно тоа што претставниците на косовската влада се обидуваат да се доближат до оние кои се враќаат во провинцијата.
Тој го пофали обидот на косовскиот премиер Бајрам Косуми за воспоставување на дијалог со нив посетувајќи го местата каде што тие треба да се вратат.
Истовремено, рече Еиде, важно е да се воспостави дијалог помеѓу Приштина и Белград.
Еиде рече дека не може да зборува за конечниот резултат од неговиот извештај за спроведувањето на стандардите, кој ќе му го предаде на Анан, Извештајот ќе ја одреди одлуката на Советот за безбедност на ОН за започнувањето на разговорите за конечниот статус на Косово.
Еиде ја започна својата проценка на почетокот од јуни и треба да започне со составувањето на извештајот во септември.
Командантот на јужното крило на НАТО, американскиот адмирал Хари Улрих, исто така, беше во Косово за време на посетата на Еиде.
Улрих рече дека дошол во Приштина за да го увери народот и владата дека НАТО се залага за мирно и стабилно Косово.
Во своите разговори со Косуми Улрих рече дека е убеден оти КФОР е подготвен да ја реализира својата мисија во Косово.
Косуми, од своја страна, рече дека она што е постигнато во Косово е претежно направено од КФОР.
Тој, исто така, ја истакна решеноста на неговата влада за создавање на слободно и демократско општество, кое се залага за интеграција во ЕУ и во НАТО.
