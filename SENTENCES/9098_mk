14/06/2012
Дражен Ремиковиќ за Southeast European Times во Бања Лука -- 14.06.12
Жителите на градот Бања Лука во Република Српска протестираат против одлуката на локалната власт за уништување на локалниот парк со цел да се изгради нова деловна зграда -- најнов пример за одлуките на балканските влади да ги жртвуваат зелените површини во корист на приватните претпријатија.
Протестите што траат со денови во Бања Лука се досега без ефект, но граѓаните се надеваат дека властите во ентитетот на Босна и Херцеговина ќе попуштат.
„Парковите се белите дробови на градот“, рече за SETimes Бојан Хрстиќ (28), од Бања Лука. 
„Со уништувањето на овој градски парк, властите ќе отсечат едни бели дробови. 
Никој не може да ги премести границите на Централ парк во Њујорк, ниту еден инч за 200 години. 
Тука, градскиот центар се претвора во бетонска џунгла поради пари“, рече тој.
Локалните власти му продадоа повеќе од 20.000 квадратни метри државно земјиште во центарот на Бања Лука на Миле Радишиќ, локален бизнисмен, за 2,2 милиони евра. 
Радишиќ, близок соработник на претседателот на Република Српска Милорад Додик, гради објект за 100 милиони евра.
Демонстрантите повикуваат на социјална и политичка промена, користејќи ги социјалните медиуми. 
Во Бања Лука, Фејсбук групата „Спасете го паркот“ порасна на 50.000 членови за само неколку дена.
Властите инсистираат на тоа дека договорот за земјиштето е сосема легален.
Горан Кочиќ, член на владејачкиот Сојуз на независни социјалдемократи во градскиот парламент, изјави за SETimes дека опозицијата само го користи прашањето на паркот за да постигне евтини политички поени пред локалните избори.
„Постои [комплетна] документација за земјиштето и целиот проект е целосно регуларен. 
Сум бил низ цела поранешна Југославија, и верувајте ми: ниту еден град нема вакви паркови како Бања Лука. 
Она што на градот му недостига се инвестиции. 
Оваа инвестиција вреди 100 милиони евра, и јас мислам дека тоа е целата работа во оваа приказна“, рече Кочиќ.
Ваквите протести ретко имаа некакво влијание.
Во Загреб жителите протестираа во јануари 2010 година поради изградбата на шопинг центар и јавна гаража на пешачка зона од градскиот центар. 
По неколку месеци демонстрации и стотици апсења, Томо Хорватинчиќ, хрватски бизнисмен, отвори шопинг центар на местото претходно познато како „Цветен плоштад“.
Во еден дел на Нови Сад, Србија, во февруари 2011 година, скоро 100 дрвја беа пресечени за да се направи простор за складиште, и покрај неколкуте дена јавни протести.
Но, во Белград, жителите го спречија градењето и го спасија паркот во областа на градот Звездара, пред неколку години. 
Инвеститорите почнаа со копање на паркот во 2006 година со цел да изградат облакодер таму. 
Но, по две години протести, градските власти се решија да го задржат паркот на местото на кое се наоѓа.
Тоа е исходот што Миодраг Дакиќ, претседател на невладината организација Центар за животна средина, го бара во Бања Лука, заедно со транспарентност. 
„Зелените површини се планира да исчезнат преку ноќ, со сомнителни договори и одлуки. 
Ние бараме од градските власти да ни дозволат пристап до целосната документација во врска со ова земјиште. 
Досега не го направија тоа“, рече тој за SETimes.
Нихад Ченгиќ, професор на Факултетот за архитектура во Сараево, рече дека губењето на зелените површини е растечки феномен во балканските градови. 
„Проблемот е дека само поединци имаат корист од овие [продажби]. 
Изградбата на објекти на местото на паркот [значи] дека инвеститорите ќе добијат краткорочен профит [што] е себично“, рече Ченгиќ за SETimes.
