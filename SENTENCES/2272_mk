08/04/2005
(Разни извори -- 07/04/05 - 08/04/05)
Кралеви, политички и верски водачи му се придружија на мноштвото ужалени луѓе на плоштадот Св. Петар во Рим во петокот (8-ми април) за да му оддадат последна почит на папата Јован Павле Втори.
Папата, кој ја предводеше Римокатоличката црква во последните 26 години од својот живот, почина на 2-ри април.
Мисата што се одржа на отворено започна во 10 часот по локално време, кога едноставниот ковчег од кипарис со телото на папата беше изнесен од базиликата Св. Петар и сместен на камените скали пред базиликата.
Пристигнувањето на ковчегот на ветровитиот плоштад беше пречекано со аплауз, но голем број од стотиците илјади ужалени луѓе почнаа да плачат додека хорот пееше грегоријански молитви.
„Денес ние ги закопуваме неговите посмртни останки во земјата како семе на бесмртноста - нашите срца се полни со тага, но истовремено и со радосна надеж и длабока благодарност“, рече кардиналот Џозеф Рајцингер, декан на Кардиналскиот збор, за време на својата проповед.
По службата, ковчегот беше сместен во два други ковчези, еден од цинк и еден од даб, и беше однесен до вечното почивалиште на папата во криптата под базиликата Св. Петар под едноставен камен блок.
Повеќе од 200 членови на кралски семејства, претседатели и премиери од повеќе од 80 земји, како и водачи на големи меѓународни организаци, меѓу кои и ОН и ЕУ, пристигнаа во Рим на погребот.
Тие им се придружија на околу четири милиони аџии и ужалени луѓе од целиот свет кои оваа недела пристигнаа во италијанскиот главен град.
Карол Војтила од Полска го започна своето папство на 16-ти октомври 1978 година, земајќи го името Јован Павле Втори.
Тој ќе биде запомнет по својот огромен придонес за падот на комунизмот во Источна Европа, како и по напорите за подобрување на меѓуетничкиот дијалог.
Тој беше првиот папа што влезе во синагога и во џамија.
Непосредно пред погребот, Ватикан го отвори тестаментот на Јован Павле, кој покажува дека во 2000 година, кога наполнил 80 години и сé повеќе се разболувал, тој размислувал да се повлече.
„Се надевам дека Тој [Бог] ќе ми помогне да откријам до кога морам да продолжам со оваа служба“, пишува папата.
„Му побарав да ме отповика кога Тој ќе сака.“
Во тоа време тој, исто така, му се заблагодарил на Провидението за фактот дека студената војна заврши без нуклеарна војна.
Во своите записи тој, исто така, искажува пофалби за водачите од различни вери кои ги запознал, меѓу кои и рабинот од Рим и голем број други луѓе кои не се христијани.
На церемонијата во петокот присуствуваа шефовите на држави од Албанија, Бугарија, Босна и Херцеговина, Хрватска, Грција, Македонија, Црна Гора, Романија, Србија, Србија и Црна Гора и Турција.
Тие им се придружија на верските водачи од целиот регион, меѓу кои и:
севселенскиот партијарх Бартоломеј Први, грчкиот православен архиепископ Христодулос, турскиот ерменски патријарх Месроб Втори, романскиот православен патријарх Теоктист и владиците Неофит и Домитиан од Бугарија, како и на претставниците на албанските верски заедници - католичкиот надбискуп Рок Мирдита, Селим Муца од сунитската муслиманска заедница, Хаџи Деде Решат Барди од шиитската муслиманска заедница на Бекташи и православниот архиепископ Анастасиос.
