11/05/2013
Ивана Јовановиќ и Сафет Кабашај за Southeast European Times во Белград и Приштина -- 11.05.13
Соочени со огромен број луѓе на кои им треба помош за решавање на нивната станбена ситуација, српските и косовските власти започнаа иницијативи за обезбедување станови за нивното ранливо население.
Српскиот закон за социјалното домување предвидува дека државата треба да им помогне на семејствата кои поради социјални, економски или други причини не можат да обезбедат стан под регуларните услови на пазарот.
„Правото за решавање на потребите од домување во согласност со овој закон [се однесува на] поединците без стан, или поединците без стан под соодветни стандарди, како и поединците кои не можат да си обезбедат стан од своите сопствени приходи“, рече за SETimes Бранислава Жарковиќ, претседателка на Центарот за станбен развој за социјално ранливите групи.
Таа рече дека податоците од некои локални власти покажуваат дека бројот на луѓе на кои им треба домување е скоро 10 отсто поголем од расположливите станови.
Неодамна Белград распиша отворен конкурс за 176 нови станови во Камендин, населба за социјално живеење во Белград. 
Поднесени се повеќе од 1.200 апликации.
„[Околу] 587 семејства остануваат ,под линијата’ на овој конкурс ... 
но [сите тие можат да аплицираат] на секој нов конкурс. 
Овој проблем не може да се реши во целост, со оглед на тоа што 30 отсто од семејствата аплицираат за прв пат“, рече за SETimes Зоран Костиќ, член на Советот на град Белград и претседател на комисијата за доделување станови.
„Од 2008 година до денес распишавме пет конкурси и 625 семејства се вселија“, рече тој.
Меѓу новите жители на Камендин се 105 луѓе со физички инвалидитет, а 31 се ромски семејства, кои биле раселени од еден сиромашен кварт. 
Тие ќе плаќаат 18 евра месечно за ќирија.
Игор Талиповиќ (35) и неговото семејство ќе се вселат во еден од становите во Камендин. 
Тие аплицирале трипати пред да бидат избрани.
„Нашиот стан ... 
е многу подобар од контејнерот (барака во колективна населба) каде што живеевме порано ... 
но, загрижен сум како ќе ги плаќаме сметките, со оглед на тоа што немаме постојана работа, а тука мораме да плаќаме многу комуналии ... 
Се надевам дека нашата иднина ќе биде многу подобра со оглед на тоа што сега имаме многу подобри услови за живот, што претставува значаен чекор напред“, рече Талиповиќ за SETimes.
Тој вели дека 20 семејства од неговата поранешна контејнерска населба сè уште чекаат социјално домување.
Жарковиќ вели дека државата активно се обидува да го реши ова прашање.
„Србија зеде заем од Развојната банка на Советот на Европа, за изградба на 1.700 социјални станови во 10 општини и градови. 
Исто така, во рамките на регионалната станбена програма за бегалците ... 
меѓународните донатори и владите на државите во регионот овозможија да се обезбедат 16.700 станбени решенија за бегалците кои го најдоа својот дом во Србија“, рече Жарковиќ за SETimes.
Според Костиќ, градот Белград ќе продолжи со изградба на социјални станови, како и станови за бегалците и внатрешно раселените лица.
Властите во Приштина се справуваат со сличен проблем.
Во 2012 година локалните општински власти обезбедија 50 станови за семејствата на воените ветерани, инвалидите и жртвите и се во финална фаза на изградба на нова зграда во која ќе бидат сместени 100 ранливи семејства.
„Ова е најголемиот чекор кој некоја општина или институција во земјата го направила за решавање на станбеното прашање за одредени категории, првенствено за категориите семејства што живеат во тешки социјални услови“, рече за SETimes Асдрен Осај, портпарол на општина Приштина.
Хајрије Деску, вдовица и мајка на три деца, се надевала дека ќе добие еден од становите во 2012 година, но не била избрана.
„Еднаш ми беше кажано дека комисијата решила да обезбеди стан за моето семејство, но тоа никогаш не се оствари. 
Имам само ветување дека [оваа година] сериозно ќе се разгледа мојата позиција“, рече Деску за SETimes.
Што друго треба да се направи за олеснување на станбените проблеми? 
Дадете сугестии во делот за коментари.
