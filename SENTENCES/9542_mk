22/12/2012
Дражен Ремиковиќ за Southeast European Times во Бања Лука – 22.12.12
На 10-ти јануари Република Српска ќе усвои нов закон за работни односи, кој предвидува строги казни за работодавачите кои намерно не исплаќаат плати. 
Законот, исто така, определува услови за бенефициите, како што се здравственото осигурување и пензиските придонеси, за вработените.
Казните се движат од шест месеци до пет години затвор и ќе влезат во сила една недела откако парламентот ќе го усвои законот. 
Сите политички партии се изјаснија дека ќе го поддржат законот.
„Директори на претпријатијата кои се прекршители, ќе бидат казнети, без оглед дали се државни или приватни“, рече за SETimesПеро Дуњиќ, помошник на министерката за правда на РС, Горана Златковиќ.
Дуњиќ рече дека работодавачот ќе заработи кривична пријава ако судот утврди дека не му исплатил плата на работник или придонеси во период од 90 дена, иако имал пари на банкарската сметка на претпријатието.
Граѓаните велат дека доцнењето на платите и неплаќањата се многу раширени, а работниците стравуваат од одмазда во држава каде што скоро 30 отсто, или 550.000 луѓе, се невработени.
„Сега ќе биде побезбедно на работа и ние нема да мораме да тужиме работодавач, државата ќе го прави тоа за вас“, рече заSETimesРанко Фиолиќ, работник во фабрика за чевли кој ја напушти работата поради тоа што не му била исплатена плата девет месеци.
Претставниците на Централниот синдикат, организација која ја сочинуваат 20 синдикати од сите сектори, велат дека законот конечно ќе ги штити основните права на работниците.
„Задоволни сме што владата конечно усвои некои од нашите барања. 
Околу 20 отсто од работниците во БиХ не примаат плата на време. 
... 
Никој не смее да вози скапи автомобили и да оди на ексклузивни патувања околу светот ако работниците чекаат гладни и жедни. 
Конечно, чекор напред за правата на работниците“, рече Ранка Мишиќ за SETimes.
Хрватска, исто така, ќе го донесе истиот закон во новата година.
„Владата повеќе нема да им простува на работодавачите за неисплатените плати“, рече Орсад Миљениќ, министер за труд и социјала во Хрватска.
Но, многу работодавачи велат дека законот ќе им наштети на бизнисмените и потенцијалните инвеститори, според Ранко Милиќ, претседател на Сојузот на работодавачи на Република Српска.
„Ова е многу лоша порака за сите работодавачи. 
Владата се обидува да не прикаже како криминалци. 
Во БиХ има преку 58.000 блокирани банкарски сметки на претпријатија. 
Треба ли сите тие луѓе да ги ставиме во затвор?“, рече Милиќ за SETimes.
„Во основа, двете страни се во право. 
Законот е добар за работниците, но обесхрабрувачки за инвеститорите“, рече за SETimesСаша Грабовац, претседател на Здружението на економисти во Бања Лука.
„Иако намерата на владата е добра, да се заштитат работниците, оние кои треба да започнат бизнис ќе размислат двапати бидејќи во време на економска криза, не можете да бидете сигурни дека работата секогаш ... 
ќе носи пари“, рече Грабовац.
