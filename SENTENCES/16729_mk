07/04/2006
БЕЛГРАД, Србија и Црна Гора -- Србија и Црна Гора се наоѓа на многу важна крстосница, рече во четвртокот (6-ти април) генералниот секретар на Советот на Европа (СоЕ) Тери Дејвис во својот говор пред членовите на сојузниот парламент. 
Без оглед на исходот од преговорите за статусот на Косово и црногорскиот референдум за независност „Албанците, Црногорците, Србите и другите народи во регионот и понатаму треба да живеат едни до други, да живеат заедно“, рече Дејвис.
Исто така во четвртокот, српскиот премиер Воислав Коштуница се состана со комесарот за проширување на ЕУ, Оли Рен, во Букурешт. 
Рен за новинарите изјави дека го охрабрил Коштуница да се соочи со големиот број предизвици кои се испречуваат пред Србија, вклучувајќи ја и соработката со Трибуналот на ОН за воени злосторства во Хаг. 
Коштуница ги опиша разговорите со Рен како пријателски и конструктивни. 
(Б92, Бета, РТС, Танјуг - 06/04/06)
