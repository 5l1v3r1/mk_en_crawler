28/06/2013
Марина Стојановска за Southeast European Times во Скопје -- 28.06.13
Неодамнешната полициска операција врз протестите во Истанбул и другите турски градови се најде на многу насловни страници во светот поради нејзината жестокост, но тоа не ги убеди туристите од Балканот да се откажат од своите планови да ја посетат Турција ова лето.
Немирите започнаа на 31-ви мај, кога полицијата интервенираше во еден протестен камп во паркот Гези, една од последните зелени површини во центарот на Истанбул, која требаше да биде изградена. 
Илјадници луѓе беа повредени, а четири лица убиени како што немирите ја зафаќаа земјата во текот на јуни. 
Групите за човекови права ја осудија реакцијата како диспропорционална, обвинение кое турската влада го отфрли.
Со смирувањето на нередите, има малку знаци дека туристите од балканските земји се премислија за посета на Турција.
„Во овој момент, веќе имаме околу 120 туристи од Македонија во Турција. 
Контактираме со нив секој ден и нема проблем“, изјави Соња Наумовска, вработена во туристичката агенција Фибула во Скопје, заSETimes. 
„Нашата агенција неодамна дури и организираше посета на Истанбул. 
Туристите немаат никакви поплаки“.
Наумовска додаде дека нејзините турски партнери не предложиле никакви ограничувања или мерки на претпазливост за патниците во Турција.
„Досега никој не го откажал аранжманот. 
Нашите клиенти никогаш не ја спомнаа ситуацијата со протестите“, рече таа.
Анкица Стојановска, 37-годишна Скопјанка, изјави заSETimesдека нема намера да ги откаже своите планови за одмор во Турција.
„Имам пријатели кои живеат во Турција, контактирав со нив и тие ми кажаа дека крајбрежните области на земјата се доста безбедни, па така во втората половина на август, јас ќе одам на одмор“, рече таа.
Тур-операторите во Босна и Херцеговина (БиХ) известуваат дека протестите имале само привремено влијание врз туризмот.
„Во првата недела од јуни имавме неколку резервации за Истанбул, но поради протестите, тие беа откажани. 
Сите други резервации течат нормално и луѓето не се плашат да патуваат“, Јасминка Андриќ, извршен директор на туристичка агенција Zepter Passport во Бања Лука, изјави заSETimes.
Агенцијата Голден Турс од Тузла испрати претставници во туристичките дестинации во Турција на почетокот на јуни за да ги оцени условите таму. 
Имаше малку проблеми, велат тие.
„Тие ни се јавија и ни кажаа дека овие места на [Медитеранот] се совршено безбедни и хотелските менаџери ги очекуваат нашите туристи. 
Првата група на патници отиде во втората недела од јуни и се вратија со убави спомени“, туристичкиот агент Адиса Пандур, изјави заSETimes, додавајќи дека никој од нејзините клиенти не го откажал патувањето во Турција.
На 19-ти јуни, националната Асоцијација на туристички агенции во Романија (Анат) издаде соопштение за медиумите дека Турција е безбедна дестинација за романските туристи со исклучок на плоштадот Таксим во центарот на Истанбул, место на интензивно насилство за време на немирите .
Меѓутоа, романските туристички агенции известуваат дека ситуацијата во Истанбул не ги промени плановите за патување на Романците.
„Освен предупредувањата во врска со плоштадот Таксим, немавме никакво откажување ниту на туристички аранжмани за турското крајбрежје, ниту на оние за Истанбул“, изјави Ана-Марија Моанта, маркетинг менаџер на Маршал Туризам, романска туристичка агенција, заSETimes.
Адријан Ламбру, 37-годишен сметководител од Букурешт, рече дека ќе ја посети Турција и покрај протестите.
„Нема да го пропуштам мојот планиран одмор поради тоа. 
Разбирам дека може да има некои ризици, но сигурен сум дека турските власти ќе бидат доволно внимателни за да не предизвикаат било какви негативни влијанија врз нивниот успешен туристички сектор“, изјави тој заSETimes.
Хрватски туристи покажуваат поголем интерес за турските плажи отколку за градовите.
„Туризмот и немирите не одат заедно", изјави Александра Пускар, портпарол на загребската туристичка агенција Компас Загреб, заSETimes. 
„Се разбира, интересот се намали, особено за Истанбул, но самиот пазар се враќа прилично брзо, па ги очекуваме старите бројки заедно со прекинот на протестите“.
Но, Ведрана Селимбеговиќ, туристички агент во загребската туристичка агенција Јамарк, изјави дека протестите имаат минимално влијание врз нивниот бизнис.
„Интересот на туристите остана речиси ист како и пред почетокот на протестите, веројатно затоа што тие знаат дека протестите се насочени во поголемите градови, а не во крајбрежните летувалишта“, изјави таа заSETimes.
Туризмот во Истанбул претрпе загуби и покрај постојаниот интерес на туристите. 
Според Туристичката асоцијацијата на хотели и инвеститори (ТУРОБ), индустриска група, турскиот туристички сектор загуби 54 милиони евра поради неодамнешните откажувања на аранжманите.
Исто така, има пад од 55 отсто на побарувачката за сместување. 
Областите најблиску до протестите беа најтешко погодени, губејќи 80 отсто од откажувањата и околу 200.000 клиенти, според ТУРОБ.
Претседателот на ТУРОБ, Тимур Бајинди, се пожали дека медиумите му наштетиле на туризмот.
„Нашиот сектор е ранлив на медиумските извештаи. 
Некои вести во националните и меѓународните медиуми пренесоа многу дезинформации кои директно влијаат врз перцепцијата на туристите“, изјави тој заSETimes.
„На пример, улиците кои водат до хотелските области на Таксим не беа блокирани за транзит на патници. 
Таквите лажни информации резултираа со труење со информации и ги обесхрабри луѓето да дојдат во Турција“.
Дописниците Младен Драгојловиќ во Бања Лука, Менексе Токјај во Истанбул, Пол Чикои во Букурешт и Круно Картус во Осиек дадоа свој придонес за овој извештај.
Дали немирите во Турција ќе влијаат врз вашите планови за одмор летово? 
Споделете го вашето мислење во делот за коментари долу.
