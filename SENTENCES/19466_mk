24/02/2008
САРАЕВО, Босна и Херцеговина (БиХ) -- Амбасадорите на ЕУ на состанокот во саботата (23-ти февруари) во Сараево ја осудија позицијата на босанските Срби дека имаат право да го следат примерот на Косово и да прогласат независност.
Изјавата се однесуваше на резолуцијата што во петокот ја усвои парламентот на Република Српска (РС), во која се вели дека ако повеќето земји на ЕУ и Соединетите Држави ја признаат независноста на Косово, тогаш РС, исто така, ќе има право да се отцепи од БиХ.
Дипломатите на ЕУ -- предводени од претседавачот, Словенија -- рекоа дека двата ентитети во земјата „немаат право да се отцепат“ според Дејтонскиот мировен договор.
Во другите вести, премиерот на РС, Милорад Додик, во петокот предложи целосна демилитаризација на БиХ.
„Постоењето на вооружените сили служи само за испраќање на војниците во странство.
Покрај ова, воените трошоци во буџетот на БиХ изнесуваат повеќе од 300 милиони евра годишно, што би можело да се искористи за социјалните програми, како и за научни и развојни цели“, рече Додик.
„НАТО може да ја гарантира стабилноста на БиХ на долгорочен план“, додаде тој.
(AФП, БТA, Б92, Дневни аваз, Фена, РТРС, СРНА, Фена, БИРН - 23/02/08)
