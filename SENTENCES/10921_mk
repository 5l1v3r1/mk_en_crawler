03/10/2004
СКОПЈЕ, Македонија -- За време на посетата на Скопје во петокот (1-ви октомври), претседателот на Европската комисија (ЕК), Романо Проди, му го предаде на македонскиот премиер Хари Костов прашалникот на ЕУ, кој мора да биде комплетиран за да можат да започнат преговорите за пристап.
Македонската Влада треба да ги поднесе до Брисел одговорите на 3.000 прашања од овој документ до крајот на јануари 2005 година.
За време на неговиот состанок со Костов, Проди рече дека успешниот исход од дијалогот помеѓу Македонија и ЕУ ќе зависи од спроведувањето на судските реформи, сите реформи поврзани со демократијата и Охридскиот договор.
Претседателот на ЕК, исто така, се состана и со македонскиот претседател Бранко Црвенковски, и одржа говор пред националниот Парламент.
Тој им рече на пратениците дека се очекува Македонија да покаже оти различните етнички заедници можат да живеат заедно и предупреди дека секое мешање во реформскиот процес би можело да создаде сериозни проблеми.
Проди ја посети Македонија само на неколку недели пред референдумот во ноември во врска со новите закони за децентрализација на земјата.
Во другите вести, американскиот државен потсекретар за политички прашања, Марк Гросман, објави дека САД ќе обезбедат 9,5 милиони американски долари за поддршка и реализација на програмата за децентрализација на Македонија.
По разговорите во петокот со Црвенковски и Костов, Гросман го окарактеризира престојниот референдум како избор помеѓу минатото и иднината.
(Дневник, Утрински весник - 02/10/04;
АФП, Макфакс, А1 ТВ - 01/10/04)
