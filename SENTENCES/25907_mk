19/01/2010
ТИРАНА, Албанија -- Владата планира да поднесе приговор до Европската цивилна авијација поради инцидентот со 110 патници, чиј лет за Италија неочекувано беше пренасочен за Словачка во неделата (17-ти јануари).
Канцеларијата на Цивилната авијација во понеделникот потврди дека патниците на крајот биле пренесени до нивната првична дестинација, Болоња, откако поминале 16 часа во хотел во близина на аеродромот во Братислава.
„Ова е многу тежок случај во историјата на албанската и меѓународната цивилна авијација“, рече Ервин Мазнику, од канцеларијата на авијацијата.
Истата канцеларија во Словачка ќе побара објаснување од Ер Словакија.
Авиокомпанијата, пак, вели дека ќе бара максимална казна за пилотот вклучен во случајот.
Иако причината за промената на правецот останува нејасна, локалните медиуми објавија дека словачкиот екипаж, најверојатно, протестирал поради неисплатените плати.
(Лајмифундит, Топ ченал, ББС, Ора њус - 18/01/10)
