11/03/2013
Мики Трајковски и Марина Стојановска за Southeast European Times во Скопје -- 11.03.13
Додека предизборната кампања во Македонија е во полн ек, пред гласањето на 24-ти март, аналитичарите велат дека и покрај неодамнешниот политички хаос, изборите ќе бидат фер и слободни.
Но, некои граѓани се повеќе загрижени за европската иднина на државата.
Владимир Божиновски, политички аналитичар и професор на скопскиот Факултет за политички науки, изјави заSETimes дека изборните кампањи треба да се фокусираат на локалните прашања, но поради неодамнешните политички превирања, тоа нема да се случи.
„Опозицијата ќе ја користи истата реторика за парламентарните избори -- нема да бара гласови или како да се изгради инфраструктура, туку како да се порази централната власт“, вели Божиновски.
Сепак, тој вели дека очекува по локалните избори, планираните проекти спонзорирани од ЕУ да продолжат.
„Сите планирани реформи и закони ќе продолжат да се усвојуваат за да се добие позитивен извештај од [EУ], така што се надеваме дека во јуни Македонија ќе добие датум за рани преговори со ЕУ“, рече Божиновски.
Двомесечниот политички ќор-сокак во Македонија заврши со интервенција на комесарот за проширување на ЕУ, Штефан Филе, специјалниот известувач на Европскиот парламент (ЕП) за Македонија, Ричард Ховит, и претставникот на народните партии на ЕП, Јержи Бузек.
Тројцата официјални претставници дискутираа за деталите на договорот меѓу владејачката ВМРО-ДПМНЕ, опозициската СДСМ и Демократската унија за интеграција на етничките Албанци.
Меѓупартискиот договор се состои од пет точки, вклучително и меѓупартиски меморандум кој ја потврдува евроатланската агенда на Македонија и ветувањето дека сите партии ќе се воздржат од дејство што би ги поткопало овие цели.
Изборните реформи во врска со избирачките списоци се дел од договорот, како и спроведувањето на постизборните препораки на ОБСЕ.
Есад Рахиќ, поранешен член на СДСМ, изјави заSETimes дека очекува оти изборите ќе се одржат без инциденти.
„Очекувам опозициските кандидати да понудат решенија и програми во кампањата кои ќе бидат препознаени од страна на граѓаните.
Сигурен сум дека тие ќе водат позитивна и демократска кампања“, рече Рахиќ.
Градоначалникот на Арачиново, Бастри Бајрами, кој се кандидира за втор мандат, се согласува.
„Ќе има жестока реторика меѓу политичките партии, но ...
никој нема да ризикува евентуални инциденти поради високите казни.
Не мислам дека некој ќе ја ризикува својата слобода за доброто на некоја политичка партија“, вели Бајрами.
Граѓаните сакаат приоритет на изборите за политичарите да биде европската иднина на земјата.
„Овие избори ќе бидат фер и демократски, иако како и секогаш, приоритет на политичките партии ќе биде личниот глад за повеќе власт.
Мислам дека тие треба да ја земат предвид европската иднина на Македонија“, рече за SETimesДимче Шипинкароски од Струга.
