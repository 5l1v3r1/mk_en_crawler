03/04/2008
(AП, Ројтерс, АФП, ДПА, ББС, КНА, Сајпрус мејл, Заман - 03/04/08;
прес-центар на ОН, Ројтерс, АФП, ДПА - 02/04/08)
Преминот на улицата Ледра во Никозија, симбол на неколкудецениската поделеност на Кипар, беше отворен во четвртокот (3-ти април), помалку од две недели откако водачите на заедниците на кипарските Грци и Турци се согласија со овој потег.
Осумдесетметарскиот дел од патот се наоѓа на неутралната територија што го дели градот на дел на кипарските Грци и дел на кипарските Турци.
Кипар е поделен по етнички линии од 1974 година, кога турските војници извршија инвазија за задушување на краткотрајниот државен удар поддржан од Атина со цел нејзино обединување со Грција.
Кипарскиот претседател Деметрис Христофиас и водачот на кипарските Турци, Мехмет Али Талат, одлучија да го отворат преминот за време на разговорите на 21-ви март.
Тие, исто така, се согласија да продолжат со разговорите за повторно обединување во рок од три месеци.
Властите од двете страни потоа започнаа подготовки за отворање на преминот на улицата Ледра, која стана возможно да се преминува откако мировниците на ОН ја пребараа областа за неексплодирани нагазни мини.
„Денес е историски ден“, рече советникот на Талат, Осдил Нами, во четвртокот.
„Сведоци сме на отстранувањето на една од пречките за решението.“
На церемонијата присуствуваа и претседателскиот комесар на кипарските Грци, Јоргос Јакову, градоначалниците на кипарските Грци и кипарските Турци на последниот поделен главен град во Европа, Елени Марву и Џемал Метин Булутоглулари, како и претставници на ОН и дипломати.
„Сите знаеме дека отворањето на улицата Ледра не значи дека кипарскиот проблем е решен“, рече специјалниот претставник на ОН во Кипар, Елизабет Спехар.
„Не чека уште многу тешка работа.
Но, отворањето ни дава поглед на тоа што е возможно кога сите елементи ќе си дојдат на место.“
Преминот е шести ваков пункт отворен од 2003 година, кој му овозможува на народот да патува помеѓу деловите од островот на кипарските Грци и кипарските Турци.
Иако претставува претежно симболичен гест, потегот од четвртокот се смета за важен чекор кон обновувањето на разговорите за повторно обединување помеѓу двете земји, кој беше закочен од 2004 година.
„Со отворањето на оваа улица, ние се надеваме дека патот кон решението на кипарскиот проблем ќе биде, исто така, отворен“, им рече Јакову на новинарите.
Комесарот за проширување на ЕУ, Оли Рен, исто така, го поздрави потегот од четвртокот, сметајќи го за сигнал за подготвеноста на двете страни „да ги остават настрана тешкотиите од минатото“.
Генералниот потсекретар на ОН за политички прашања, Лин Паско, кој пристигна во Кипар во неделата за да ги оцени изгледите за можни нови преговори, во средата беше оптимистички расположен.
„Постои позитивен тон тука во Кипар во овој момент и веројатно чувство за импулсот“, изјави тој за новинарите на прес-конференцијата пред да замине од Никозија.
„Јас сум охрабрен и ќе го пренесам ова до генералниот секретар (на ОН)“, додаде тој.
