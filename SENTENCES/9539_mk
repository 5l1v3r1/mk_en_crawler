27/11/2012
Линда Карадаку и Игор Јовановиќ за Southeast European Times во Приштина и Белград -- 27.11.12
Косовскиот национален координатор за интегрирано гранично управување, 39-годишниот адвокат Саша Рашиќ, рече дека го смета Косово за свој дом и дека ја остави настрана политиката заради подобрување на движењето на луѓето и стоката и спречувањето на прекуграничниот криминал.
„Ќе сторам сé што е во моја моќ да обезбедам пристојни услови за сите луѓе во Косово“, рече за SETimesРашиќ, кој е косовски Србин.
Спроведувањето на договорот за гранично управување, кој беше претходно постигнат со Србија за време на разговорите Приштина-Белград, се очекува да се случи следниот месец.
Реализирањето на договорот претставува услов за патоказот за визна либерализација на Косово.
ЕУ побара земјите од Западен Балкан да го спроведат договорот и ефикасно да управуваат со границите.
„Клучната улога на [интегрираното гранично управување] како концепт е националната сигурност и јавната безбедност со идентификување на можните закани, правењето анализи на ризиците, детектирањето и спречувањето на организираниот криминал.“
Косово има законска рамка и стратегија за спроведување на интегрираното гранично управување преку работата на трите агенции -- полицијата, царината и дирекцијата за храна и ветеринарство.
„Мојата улога е да се погрижам за тоа трите агенции добро да работат заедно, да разменуваат информации, опрема, простор, со цел да се постигне подобар и побрз проток на луѓе и стока, како и да се детектира и спречи евентуалниот транснационален криминал на границата“, рече Рашиќ заSETimes.
„Tоа ќе се случи со Србија.
Ние сме во фаза на идентификување на локациите за изградба на шесте гранични премини.
Всушност, ние сме во подготвителна фаза физички да ги инсталираме“, рече Рашиќ.
Но, шефот на тимот на српската влада за техничките преговори со Приштина, Дејан Павичевиќ, рече дека Белград нема да дозволи премините кон Косово да се претворат во граници и ќе бара претставниците на ЕУЛЕКС да имаат извршна улога на истите.
Павичевиќ рече заSETimes дека договорот за гранично управување најпрво ќе се спроведува на двата премини -- Мердаре и Јариње на северот од Косово, каде што Србите сочинуваат мнозинство од населението.
„Ние веќе имаме полиција, царина и специјален сектор на даночната администрација на премините“, рече Павичевиќ, додавајќи дека единствено нешто што ќе се промени е тоа што сите службеници ќе бидат на едно место за контрола.
Косово ја одби извршната улога на ЕУЛЕКС на граничните премини, велејќи дека претставниците на косовските агенции ќе бидат на границата.
Но, Павичевиќ рече дека сé уште траат разговорите за улогата на ЕУЛЕКС на премините.
„Инсистираме на тоа ЕУЛЕКС да има извршен мандат на сите премини, но особено на оние во северно Косово“, рече Павичевиќ за SETimes.
Тој рече дека српската полиција ќе биде на премините -- но не граничната полиција бидејќи за Белград премините „не се граница“.
Коментирајќи околу позицијата на Србија во однос на овој договор, Рашиќ рече дека граничното управување претставува техничко прашање што не треба се политизира.
Но, кога станува збор за тоа дали Србија де факто ги прифати косовските граници со прифаќање на овој договор, Рашиќ вели дека Србија го прави тоа уште од 1999 или 2000 година, кога распореди свои полицајци и цариници на граничните премини.
„Ако треба да се каже така, тие го направија тоа во 2000 година со распоредувањето на овие агенции“, рече Рашиќ.
Рашиќ рече дека властите од двете страни, кои работат на овие интегрирани гранични премини се професионалци и „емоциите, ако воопшто ги има, ќе бидат исклучени“.
„Не очекувам никакви проблеми и знам дека полицијата насекаде во светот се почитува меѓусебно, исто така и царината и ги почитуваат своите колеги.
Со нетрпение очекувам да видам тоа да се случи меѓу двете страни“, рече Расиќ.
Покрај тоа, Рашиќ работи на воспоставување соработка во агенциите, меѓу агенциите и меѓународна соработка со соседните држави.
Косово веќе потпиша договори за полициска соработка со Македонија и Албанија и протоколи за соработка со Црна Гора.
Со оглед на тоа што е припадник на српското малцинство во Косово, Рашиќ најпрво имал дилема за тоа дали да ја прифати позицијата во косовската влада.
„Не ми требаше долго да ја решам оваа дилема.
Косово е и мој дом.
Моите деца живеат тука, моето семејство, мојата заедница.
За мене тоа е работа што треба да ја извршувам, без оглед на минатата или сегашната ситуација“, рече Рашиќ.
