24/06/2005
Од Зоран Николовски за Southeast European Times во Скопје -- 24/06/05
Македонската влада потпиша протокол со словенечкиот „Турбо институт“, со кој се предвидува изградба на 20 мали хидроцентрали. 
Со оглед на тоа што овој вид фабрика не бара брана, завршувањето на изградбата се планира за две години. 
Словенечкото претпријатие самостојно ќе инвестира во проектот кој чини 100 милиони евра.
Министерот за економија, Фатмир Бесими, и генералниот директор на „Турбо институт“, Владимир Керцо, го потпишаа договорот на 17-ти јуни. 
По церемонијата на потпишување Бесими го поздрави проектот како важен настан за економијата, особено во енергетската сфера. 
Тој ќе има позитивно влијание за интензивирањето на инвестициониот циклус и ангажирањето на македонски градежни претпријатија, рече Бесими.
Според условите на протоколот, 70 отсто од висината на инвестицијата ќе бидат спроведени преку ангажманот на македонски претпријатија. 
„Турбо институт“ ќе биде задолжен за подготовка на документите, како и за изградбата и одржувањето на хидроцентралите. 
По истекувањето на 30-годишниот период на концесија, истите ќе й бидат предадени на државата без надоместок.
Малите хидроцентрали ќе бидат со вкупен енергетски капацитет од 20 мегавати и ќе произведуваат 300 милиони киловатчасови електрична енергија.
Истражувањата покажаа дека Македонија има доволно хидропотенцијал за поддршка на повеќе од 400 мали хидроцентрали. 
Според Министерството за животна средина, овој вид хидроцентрали се најдобар избор за заштита на животната средина, бидејќи не емитуваат загадувачи и не бараат изградба на брана и создавање на големи езера, кои ги нарушуваат растителните и животинските живеалишта. 
Таквите езера, исто така, влијаат и на микроклимата.
Моментно, годишното производство на електрична енергија во Македонија изнесува 1,5 милијарди киловатчасови. 
Поголем дел од тоа -- 1,01 милијарда киловатчасови -- се обезбедуваат од двете термоелектрични централи, а други 10 до 12 отсто се обезбедуваат од хидроцентралите. 
Македонија, исто така, увезува околу 1 милијарда киловатчасови годишно за своите потреби.
Експертите предвидуваат дека вкупното производство на електрична енергија ќе изнесува околу 7 милијарди киловатчасови до крајот на оваа година. 
Побарувачката, пак, би можела да се зголеми на 11 милијарди киловатчасови. 
Тоа ќе создаде недостаток од околу 4,0 милијарди киловатчасови годишно.
