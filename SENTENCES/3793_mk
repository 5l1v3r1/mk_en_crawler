22/02/2008
Од Наташа Радиќ за Southeast European Times во Загреб -- 22/02/08
Хрватското Здружение за заштита на потрошувачите (КАКП) на 15-ти февруари ги обелодени резултатите од еднонеделниот бојкот на неесенцијалните купувања.
Здружението ги повика потрошувачите да го ограничат купувањето во рок од една недела, почнувајќи од 8-ми февруари, во знак на протест поради значителното зголемување на цените.
Иако претставниците на КАКП рекоа дека се задоволни од исходот на бојкотот, тие признаа дека општата јавност не учествуваше целосно како што се надеваа организаторите.
Всушност, потрошувачите ги преплавија трговските центри во текот на целата недела, особено на Денот на вљубените.
Овој исход ја изненади КАКП.
Истражувањата спроведени пред бојкотот покажаа дека повеќето потрошувачи ќе се приклучат на протестот.
Според истражувањето на весникот Вечерњи лист, на пример, 75 отсто од испитаниците требаше да учествуваат.
Малопродавачите рекоа дека дури и ако потрошувачите не ги купат своите неосновни работи сега, ќе го сторат тоа за да ги наполнат своите фрижидери во рок од една недела.
Никој не планираше да ги намали цените, фрлајќи ја вината за зголемувањето на цените на високите даноци.
Претседателката на КАКП, Весна Брчиќ-Стипчевиќ, рече дека цените на прехранбените производи се зголемиле во просек за 7,8 отсто во декември и јануари, но на некои производи, како што е путерот, се зголемиле за 50 отсто.
Тој додаде дека цените на транспортот и комуналните услуги во Загреб се зголемиле помеѓу 17 и 49 отсто.
Според последното истражување на Хрватскиот инситут за истражување на пазарот, три од четири хрватски домаќинства имаат значителни проблеми со својот месечен буџет.
Прехранбените производи сочинуваат најголем дел од нивниот буџет -- во просек 32 отсто од месечните примања.
Комуналните услуги -- струјата, гасот, греењето и водата -- сочинуваат 16 отсто од просечниот буџет.
Цените на храната во Хрватска се еднакви на оние од земјите-членки на ЕУ, но платите не се.
КАКП предложи повторно формирање на парламентарна комисија за потрошувачите, со цел да се спречат идните драстични зголемувања на цените.
Комисијата ќе ги прегледува и ќе дискутира за сите нацрт-закони и другите мерки кои би можеле да влијаат на потрошувачите.
Сличните бојкоти во другите земји генерално се сметаа за успешни.
Грчките потрошувачи спроведоа еднодневен бојкот во 2002 година кога земјата се приклучи на Европската монетарна унија и новите регулативи предизвикаа драстичен скок на цените.
Во 2007 година, кога италијанските фабрики за тестенини ги зголемија цените за 40 отсто, здруженијата за заштита на потрошувачите организираше еднонеделен бојкот кој беше многу успешен.
