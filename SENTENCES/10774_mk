07/10/2004
ЛОНДОН, Велика Британија -- Голем број западни влади во средата (6-ти октомври) ја поздравија одлуката на Европската комисија таа да препорача отпочнување на разговори за пристап со Турција. 
Британскиот министер за надворешни работи, Џек Строу, го пофали овој потег и од водачите на ЕУ побара тие на Анкара да й го „пренесат“ нивното ветување, кога ќе се состанат на самитот на Европскиот совет во декември. 
Во Вашингтон заменик-портпаролот на Стејт департментот, Адам Ерели, ја потврди долготрајната поддршка на неговата земја за Турција, истакнувајќи го задоволството на администрацијата на Буш во врска со решеноста на Анкара да спроведе сеопфатни реформи. 
Портпаролот на германскиот канцелар Герхард Шредер соопшти дека на самитот во декември Берлин ќе гласа за отпочнување на разговори со Турција, а Грција -- некогашен најголем противник на Турција -- ја истакна важноста на одлуката на ЕК за стабилноста и благосостојбата на Балканот. 
Полска, Латвија, Естонија и Словачка, исто така, го пофалија овој потег на ЕК, барајќи од Анкара да продолжи со реформите. 
Светската банка во средата вети дека ќе й помогне на Турција во однос на прашањата поврзани со пристапот.
Што се однесува до изјавата на ЕК дека Бугарија и Романија се наоѓаат на вистинскиот пат за пристап во Унијата во 2007 година, Строу повторно изрази поддршка. 
Тој, исто така, рече дека Хрватска треба да очекува започнување на разговорите за пристап на почетокот од 2005 година, ако соработката со Трибуналот на ОН за воени злосторства продолжи. 
Словенија, новиот член на Унијата, од својот сосед побара да ги реши нерешените прашања -- мислејќи на долготрајниот територијален спор во врска со Пиранскиот залив. 
(ФТ, AП - 07/10/04; АП, АФП, Индипендант, Веб-страница на СоЕ, Веб-страница на Светската банка, НТВ - 06/10/04)
