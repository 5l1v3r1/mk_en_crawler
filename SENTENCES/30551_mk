15/12/2010
БРИСЕЛ, Белгија -- Советот за општи прашања на ЕУ, потврди на својот состанок во вторникот (14-ти декември) дека земјите од Западен Балкан имаат шанси за членство.
Министрите за надворешни работи заклучија дека овие земји треба да продолжат со спроведување на политичките и економските реформи, иако секоја земја ќе биде оценувана врз основа на своите остварувања.
Зајакнувањето на владеењето на правото, преку судските реформи, и засилувањето на напорите против корупцијата и организираниот криминал остануваат клучни и бараат доследни напори, истакнаа тие.
Тие, исто така, рекоа дека Косово ќе има корист од процесот на визната либерализација откако ќе ги исполни сите потребни критериуми, особено во областа на судството и безбедноста.
Советот го поздрави напредокот што регионот го постигна кон помирувањето и регионалната соработка.
Во делот за Хрватска, советот рече дека разговорите за пристапување се во финалната фаза и дека „окончувањето на преговорите е на дофат“.
Министрите ја поздравија позитивната оценка на Европската комисија за апликацијата за членството на Црна Гора и рекоа дека препораката за доделување кандидатски статус во ЕУ ќе биде разгледана од Европскиот совет на неговиот состанок оваа недела.
Групата, исто така, ги повика новоизбраните босански водачи да се вклучат во конструктивен политички дијалог и да продолжат со спроведување на реформите што произлегуваат од агендата за ЕУ.
Министрите, исто така, ја потврдија подготвеноста на ЕУ за олеснување на претстојниот дијалог меѓу Белград и Приштина.
Советот истакна дека ќе ја разгледа препораката на ЕУ за отворање разговори за пристапување со Македонија за време на следното претседателство на ЕУ.
(Танјуг, РТРС, МИА, веб-страница на ЕУ - 14/12/10)
