13/12/2010
Од Клаудија Лутовска за Southeast European Times во Тирана и Скопје -- 13/12/10
Спроведувањето на валиден попис на било кое население може да биде сложена и скапа задача.
Влогот може да биде премногу висок:
конечен износ на ресурси се делат на различни заедници, во голем дел врз основа на нивната големина според пописот.
„Важноста на статистичките податоци за креирање на политиката и за спроведување на целите на политиката е интуитивно очигледно“, рече Хелмут Лохан, кој само што ги заврши неговите четири години како шеф на делегацијата на ЕУ во Тирана, за време на пописната работилница која се одржа во јуни.
Малцинствата во Македонија и Албанија, кои толку многу зависат од пописот, се борат за секоја можна предност во месеците кои претстојат до нивните пописи во 2011 година.
Во Македонија, проблем е тајмингот.
Албанските политички партии тврдат дека периодот од 1-ви до 15-ти април ќе даде вештачки намален број, затоа што многу етнички Албанци работат во странство во текот на тој период.
Тие сакаат пописот да се одржи во јули, кога иселениците, најверојатно, ќе бидат дома на одмор и ќе можат да учествуваат.
Во Албанија, малцинствата очекуваат бројот на вработени да обезбеди точна анализа на населението по националност, религија и јазик.
Тие бараат пописните формулари да содржат експлицитни прашања за секое од овие.
ЕУ вели дека форматот на пописниот прашалник е внатрешно прашање на земјата.
„Препораките се многу јасни, кога станува збор за задолжителните и изборните прашања, особено етничката, лингвистичкита и верската припадност“, рече директорот на Еуростат Питер Еверерс.
Загрижени дека нивниот број би можел масовно да биде намален, претставници на влашката, македонската, српската, црногорската и ромската заедница во Албанија потпишаа заедничка декларација и ја испратија до владата.
Тие велат дека во сегашната верзија на пописот наведени се само „Албанци“ и „други“, како можни одговори на прашањето за етничката припадност.
„Грчкото, македонското, српското, црногорското, ромското и влашкото малцинство - признаени од страна на албанската држава во сите меѓународни организации - се отстранети“, се вели во декларацијата.
Групата, исто така, ја обвини Албанија за кршење на законот против дискриминацијата и Рамковната конвенција на Советот на Европа за заштита на националните малцинства.
Грчкото малцинство допрва ќе реагира на декларацијата.
Меѓутоа, организацијата "Омонија" го следи прашањето од почетокот на 1990-тите години со цел да го утврди точниот број на Грците во Албанија, која таа тврди дека е околу 300,000.
Албанскиот вицепремиер Генц Поло вели дека тоа што владата ја менува постојната форма за пописот во 2011 година е подобрување.
Граѓаните не се обврзани да ја декларираат својата етничката припадност, но има необврзна колона предвидена за таа намена, рече тој.
Новиот попис, исто така, ги одбегнува прашањата во врска со религијата.
Испитаниците имаат три опции - „да“, „не“, и „не сакам да одговорам“ - на единственото прашање за верската припадност.
Некои малцинства се жалат дека медиумите недоволно ги покриваат промените на формуларот.
„Албанските медиуми не [известуваат] за реакциите на малцинствата, иако ние редовно им испраќаме соопштенија.
Медиумите не одговараат на нашите покани, а јавноста не е доволно информирана за проблемот", изјави за SETimes Никола Гургај, претседател на невладината организација Елинден во Тирана.
Поради загриженоста, директорот на албанскиот Институт за статистика Инес Нурја рече дека оригиналниот формулар - кој ги наведува сите малцинства - ќе биде вратен.
Некои, пак, се скептични.
„Ако албанската влада не ги исполни ветувањата за пописниот формулар во 2011 година ...
ние, припадниците на малцинствата во Албанија, ќе го бојкотираме пописот“, рече претседателот на македонската асоцијација „Преспа“ Едмонд Темелко.
Што се однесува на Македонија, албанските политички партии се загрижени дека резултатите од пописот во 2011 година нема да ги отсликаат оние од пописот од 2002 година, кога Албанците сочинуваа 25,17 отсто од населението.
Според Охридскиот рамковен договор, овој процент е потребен за македонската влада да ги исполни обврските кон граѓаните од албанска националност.
„Владините претставници не сакаат да коментираат за шпекулациите дека пописот ќе го намали бројот на Албанците под 25 отсто, ќе ги укине нивните права стекнати со Охридскиот рамковен договор“, изјави македонскиот вицепремиер Абдулаќим Адам, кој е Албанец.
Претставници на владејачката коалиција -- премиерот Никола Груевски, како претставник на ВМРО-ДПМНЕ, и Демократската унија за интеграција (ДУИ) на Али Ахмети -- се согласија на компромисно решение според кое екипа на Еуростат ќе го следи пописот.
Но, албанската опозиција во Македонија, како и партијата ДУИ на Ахмети, велат дека тоа не е доволно.
Тие бараат вклучување на ОБСЕ, како и на Америка.
Загриженоста се припојува кон широката дебата од пописот во 2002 година за тоа дали Албанците во Македонија, всушност, претставуваат една четвртина од населението.
Претседателот на Пописната комисија, во тоа време, Зоран Крстевски, поднесе оставка поради овие резултати, додека пак директорката на Заводот за статистика (ЗЗС) Благица Новковска беше отпуштена.
Според Крстевски, пописот се одржа по вооружениот конфликт во 2001 година, при што имало многу неправилности во кризните региони - на пример, во Гостивар, каде што живее значителен број на Албанци.
„Поднесов оставка бидејќи [тогашната] влада ги замрзна активностите на пописната комисија три месеци пред пописот, а ние не можевме да се состанеме.
За време на пописот [2002], директорката на Заводот за статистика (ЗС) Благица Новковска беше разрешена, а потоа ЗС ги објави резултатите независно од нас, што е неприфатливо “, рече тој.
Крстевски, рече дека Комисијата требаше да го утврди конечниот резултат, но беше спречена да функционира.
„Кога беа откриени неправилности, требаше да се одржи нов попис, а Комисијата не можеше да го направи тоа“, рече тој.
„Ниту научните ниту практичните параметри и пресметки не даваат еден таков голем процент на Албанци.
Во 2002 година, тие беа под 19 отсто, а во 2011 година тие не треба да надминат 21 отсто, изјави за SETimes професорот од Географскиот институт Никола Паунов.
Како што се очекуваше, етничките Албанци не се согласуваат.
„ЗС, неговиот директор и сегашната влада ќе сносат историска одговорност ако взаемната доверба не е позитивно одразена во наредните месеци", рече Хафиз Алити од ДУИ.
Измените на законот беа донесени на 6 декември.
Владиниот портпарол Мухамед Хоџа, исто така, Албанец, изјави дека законот обезбедува транспарентност и фер попис.
Законот пропишува дека постојаните жители во Македонија и македонските државјани кои биле во странство за период до 12 месеци, мора да бидат евидентирани.
Пописот ќе се спроведува на македонски или на јазиците на етничките заедници, каде што тие сочинуваат 20 отсто.
Пописната комисија ќе биде мултиетничка.
Неа ќе ја сочинуваат четиринаесет Македонци и 11 припадници на етничките заедници, вклучувајќи и шест или седум Албанци.
Се очекува пописните процеси да ја чинат Албанија 15 милиони евра, а Македонија 14 милиони евра.
