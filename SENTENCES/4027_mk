03/07/2007
Од Давор Коњикушиќ за Southeast European Times во Белград -- 03/07/07
Реката Сава, која тече од Словенија преку Хрватска, Босна и Херцеговина (БиХ) и Србија, каде што се поврзува со Дунав, треба да стане целосно пловна, се согласија претставниците на Словенија, Хрватска, Србија и БиХ.
Министрите на земјите-членки на Савската комисијата -- основана со договорот од 2002 година -- се состанаа на загребската конференција минатиот месец и едногласно ја усвоија декларацијата за реката.
Документот ќе послужи како основа за спроведување на планот со кој реката ќе стане пловна 600 километри нагоре од своето устие во Белград, како и за регионалната соработка, економскиот развој и заштитата на животната средина на речниот басен.
„Ова е амбициозен проект за иднината, кој чини многу пари.
„Би сакал учесниците на состанокот за Савскиот басен -- што ќе се одржи во Словенија во 2011 или 2013 година -- да дојдат до Чатез со брод по реката Сава“, рече словенечкиот министер за економија Андреј Визјак.
Сава ја формираат два главни извори, Сава Долинка (лево) и Сава Бохињка (десно), кои се спојуваат помеѓу градовите Лесче и Радовљица во Словенија.
Оттаму до спојувањето со Дунав во Белград, таа е долга 945 километри.
Учесниците на конференцијата се согласија дека Сава е важна навигациона рута и дека треба да стане дел од навигационите рути на Европа.
Нацигационата безбедност и заштитата на животната средина беа, исто така, дискутирани на конференцијата.
Српскиот министер за земјоделство, шумарство и водостопанство, Слободан Милосављевиќ, рече дека неговата земја е особено заинтересирана за одржливо управување и квалитет на водата на реката.
Тој, исто така, рече дека Сава има значителен потенцијал да ја поттикне регионалната економска соработка.
Целосната речна пловидба ќе биде од корист за сите четири земји низ кои минува Сава, рече тој, па дури и за оние низ кои не минува, додаде босанскиот министер за комуникации и сообраќај, Божо Љубиќ.
Домаќинот на конференцијата, хрватскиот министер за море, туризам, сообраќај и развој, Божидар Калмета, рече дека главната цел на Савската комисија е до 2011 година да ја направи реката пловна во текот на целата година, од Сисак во Хрватска до Белград, Србија -- а не само 250 дена во годината.
Хрватската влада работи напорно на проектот и инвестираше 20 милиони евра минатата година.
До крајот на мандатот на оваа влада, рече Калмета, парламентот ќе го добие специјалниот план за изградба на каналот Дунав-Сава.
Савската комисија наредниот пат ќе се состане во Белград во 2009 година.
