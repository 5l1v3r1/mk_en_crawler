27/12/2012
Анес Алиќ за Southeast European Times во Сараево -- 27.12.12
Граѓанското општество алармира дека одржувањето на сегашните нивоа на трошење на владата ќе ја банкротира Босна и Херцеговина (БиХ) и дека итно е потребна сеопфатна реформа за избегнување на ваков исход.
„БиХ ја има најскапата јавна администрација во Европа и тоа е неодржливо. 
Земјата има 13 влади, 180 министри, 600 пратеници и огромна бирократија што ги опслужува. 
Тоа создава бирократска армија од 70.000 луѓе“, рече за SETimesАдис Араповиќ, директор на сараевскиот Центар за граѓански иницијативи.
Оваа влада е најскапа во Европа, со трошоци од 500.000 евра на час. 
Платите на владата се зголемија за 300 пати во изминатите четири години.
Иако владата неодамна обезбеди одобрение за последната транша од 60 милиони евра од заемот од ММФ во висина од 405 милиони евра, овие средства не се доволни да ги покријат административните трошоци на државата.
Политичарите постојано ветуваат намалување на прекумерната администрација, но сеопфатните реформи за реструктуирање на политичкиот систем ќе ги разнишаат основите на постојната етно-националистичка владина структура која ја претставуваат.
Невладините организации ги засилија своите напори за следење на јавната администрација и нудат препораки до властите, како и едукација на јавноста со цел да се иницираат реформи.
„Нашето истражување покажува дека 90 отсто од граѓаните не ги знаат дури ни најосновните факти за јавните трошоци – како се создаваат буџетите, кој ги предлага, кој гласа за нив“, рече за SETimesЗоран Иванчиќ, претседател на босанската експертска група Центар за граѓански иницијативи.
Потребно е воспоставување на транспарентен процес на вработување заснован на перформанса, за да се обезбеди ефикасност во работата на јавната администрација, според Срѓан Благовчанин, извршен директор на огранокот на Трансперенси интернешнал во БиХ.
„Ситуацијата во БиХ е таква што сите други критериуми за вработување се поважни отколку експертизата“, рече Благовчанин за SETimes.
Скоро 66 отсто од буџетите на владите се трошат на плати и административни трошоци, според Иванчиќ.
„Луѓето сакаат работа, можност да заработат за храна, но досега ние сé уште не сме нашле никакви буџетски средства за развој“, рече Иванчиќ заSETimes, посочувајќи на магичниот круг.
Експертите велат дека првичните напори на граѓанското општество за истакнување на ова прашање и едуцирање на јавноста се за поздравување, но не се доволни.
„Меѓународната заедница мора да биде повклучена и да направи притисок врз локалните власти да ги спроведат ветените реформи. 
Се чини дека политичарите преземаат нешто по ова прашање само кога се условени од странските финансиски институции. 
Штом ќе се плати траншата на ММФ [во јануари], реформите се ставаат настрана во очекување на следната транша“, рече Иванчиќ.
Итно се потребни дејства, бидејќи иако државниот буџет е скоро непроменет од минатата година и изнесува 890 милиони евра, трошоците се значително зголемени. 
Скоро 40 отсто од буџетот се одвојуваат за подмирување на надворешниот долг на БиХ, што е двојно од сумата минатата година.
Аналитичарите велат дека поголем дел од заемот на ММФ ќе биде искористен за пополнување на буџетските празнини за враќање на претходните кредити, а остатокот од средствата ќе ги покријат административните трошоци.
„Не само што владата го зголемува целокупното буџетско трошење, туку и не ја прави јавната администрација пофункционална и не го подобрува квалитетот на услугите што им ги дава на граѓаните“, вели Благовчанин.
