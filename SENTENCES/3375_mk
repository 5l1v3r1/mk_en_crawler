19/06/2007
(ФT - 19/06/07; AП, АФП, Ројтерс, ДПА, АКИ, ББС, ВОА, РФЕ/РЛ, Javno.hr, Правен факултет при Универзитетот во Питсбург - 18/06/07; Wikipedia)
Клучното судење за воени злосторства против двајцата поранешни високи хрватски офицери, обвинети за злосторства против етничките Срби за време на воената операција во 1993 година, започна во понеделникот (18-ти јуни) во Загреб, под засилено обезбедување.
Случајот против пензионираните генерали Рахим Адеми и Мирко Норац е прв случај предаден на хрватското судство од страна на Меѓународниот кривичен трибунал за поранешна Југославија (МКТЈ). 
Судењето, што се очекува да трае околу една година, ќе биде тест за подготвеноста на земјата за влез во ЕУ, велат набљудувачите.
За време на првото сослушување во Загребскиот жупански суд, обвинителите го прочитаа заедничкото обвинение, по што генералите се изјаснија за невини по сите точки.
Злосторствата за кои се обвинети Адеми и Норац се случија за време на операцијата спроведена од страна на хрватската армија во септември 1993 година, во обид за повторно заземање на малото село Медак, централна Хрватска. 
Самопрогласената Република Српска Краина ја контролираше областа во тоа време.
Обвинителите ги товарат двајцата генерали за убиствата на 28 цивили и пет воени затвореници од страна на силите под нивна команда, обвинувајќи ги и за неспречување на тортурата врз некои од жртвите и уништување на нивниот имот.
Адеми, 53-годишен етнички Албанец, во тоа време беше поставен на позицијата командант на воениот округ Госпич, во јужна Србија. 
Тој му се предаде на Хашкиот трибунал во 2001 година и беше условно ослободен една година подоцна, во очекува на судењето.
Норац (39) беше командант на деветтата Гардиска моторизирана бригада на Хрватската армија за време на настаните опфатени во обвинението. 
Тој моментно одлежува 12-годишна затворска казна што му ја изрече хрватскиот суд во 2003 година за убиствата на околу 50 српски цивили во регионот на Госпиќ во 1991 година.
По девет рочишта, судскиот процес ќе има летна пауза од средината на јули. 
Вкупно над 200 лица ќе бидат повикани како сведоци по септември. 
Обвинителите, кои наводно ќе претстават голем број докази, планираат да повикаат 137 сведоци, вклучувајќи и 34 со заштитен идентитет. 
Според хрватските медиуми, листата на сведоци на одбраната ја сочинуваат околу 100 лица.
Ако бидат осудени, Адеми и Норац би можеле да се соочат со 20 години затвор.
Додека Хрватска се надева дека ќе влезе во ЕУ до крајот на оваа деценија, меѓународната заедница внимателно ќе го следи судството во државата и како тоа ќе го води овој случај на воени злосторства од највисок профил досега.
Судењето ќе биде „важен елемент во проценката на нивото на демократијата во Хрватска“ и тест за тоа дали „хрватското судство станало професионално и деполитизирано“, италијанската новинска агенција АКИ ја цитираше изјавата за новинарите во понеделникот на Иво Јосиповиќ, професот на правниот факултет при Универзитетот во Загреб.
Во меѓувреме, информирајќи го Советот за безбедност на ОН, главниот обвинител на МКТЈ, Карла дел Понте, во понеделникот посочи дека ОБСЕ треба да следи како судовите ги решаваат случаите на воени злосторства на Балканот, особено во Хрватска.
