06/04/2011
Од Линда Карадаку за Southeast European Times во Приштина -- 06/04/11
Косовскиот судски систем се смета за еден од најважните делови од администрацијата на новата држава.
Но, обвинителството има недостаток на персонал и му треба преструктуирање, вели државниот обвинител Исмет Кабаши во интервју за SETimes.
SETimes:
Колку е функционална институцијата државен обвинител и што може да се подобри?
Исмет Кабаши:
Структурата на косовскиот обвинителски систем е релативно нефункционална -- постојат три нивоа на обвинителства со различни ингеренции, кои не можат ефикасно да ги решаваат големиот број случаи на општинските судови.
Постојат само седум општински обвинителства, при што секое покрива четири или повеќе општински судови.
Новиот Закон за државен обвинител беше одобрен, и истиот предвидува девет обвинителства -- седум основни, едно апелационо и едно државно -- почнувајќи од 1-ви јануари 2013 година.
SETimes:
Колку се заштитени обвинителите во Косово и што може да се стори за да им се помогне да работат независно?
Кабаши:
Косовските обвинители, назначени во согласност со косовскиот устав, се бираат со траен мандат по процесот на назначување и преназначување.
Спроведувањето траен мандат на обвинителството претставува услов за независноста.
Финансиската независност на обвинителството е загарантирана, бидејќи Косовскиот обвинителски совет предлага и управува со буџетот на обвинителствата.
Секој обвинител кој [чувствува] дека е во опасност, има право на заштита.
SETimes:
Кои случаи имаат приоритет во моментов?
Кабаши:
Oрганизираниот криминал и корупцијата.
Случаите на изборна измама се, исто така, приоритет.
SETimes:
Кои се најчувствителните случаи во надлежност на косовското обвинителство и како ги води?
Кабаши:
Oрганизираниот криминал, перењето пари и сивата економија се најчувствителните области сега засега.
Формирана е оперативна група против корупцијата и организираниот криминал и секоја канцеларија има назначен обвинител кој ги решава случаите на корупција.
Исто така, се назначуваат полицајци во секоја регионална централа, да ги поддржуваат обвинителите и да помогнат во решавањето на случаите.
SETimes:
Колку е заштитено обвинителството од политичкото влијание?
Кабаши:
Обвинителството е целосно независно од политичко влијание.
Според законот, секој обвинител може да функционира слободно во рамките на обвинителскиот систем.
Обвинителот има трајна функција, ужива имунитет и ужива економска независност.
SETimes:
Каква е соработката со ЕУЛЕКС во оваа област?
Кабаши:
Нашата соработка со ЕУЛЕКС е добра.
Постојат многу случаи во кои локалните обвинители работат во мешани тимови и тоа се покажа како успешно.
SETimes:
Какви се вашите очекувања за обвинителството во иднина?
Кабаши:
Косово сé уште има мал број обвинители.
Вкупно има 78 обвинители, а мораме да имаме најмалку 148, според заостанатата работа од 2009 година.
Недостатокот на обвинители резултира со негативни последици -- прво, квалитетот на работата, второ недостатокот на потенцијална област на специјализација за обвинителите.
Сепак, сега го имаме Обвинителскиот совет да го води системот, што ќе биде клучен фактор за креирањето политика на зајакнување на обвинителскиот систем.
