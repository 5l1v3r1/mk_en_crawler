11/11/2008
Од Јусуф Рамадановиќ за Southeast European Times во Сараевo -- 11/11/08
Изненадниот договор меѓу трите најголеми политички партии во Босна и Херцеговина доби пофалби од официјалните претставници во ЕУ, но Брисел и понатаму е загрижен поради растечкиот национализм во земјата.
На состанокот во понеделникот (10-ти ноември) највисоките дипломати на блокот ги повикаа властите во Сараево да ја преземат одговорноста и да продолжат со реформите потребни за интеграцијата во ЕУ.
Тие го поздравија договорот потпишан во саботата, но предупредија дека истиот мора да води до конкретни резултати.
Договорот претставува „чекор во вистинската насока“, изјави шефот за безбедност на ЕУ, Хавиер Солана, за весникот Глас српскe.
„Сега очекуваме ваквиот политички договор да биде спроведен со конкретни дејства во надлежните институции.“
Милорад Додик од Сојузот на независните социјалдемократи (СНСД) на Република Српска, Драган Човиќ од Хрватската демократска заедница на БиХ (ХДЗ БиХ) и Сулејман Тихиќ од Бошњачката партија за демократска акција (СДА) го потпишаа договорот.
Меѓу другите реформи, истиот предвидува измена на уставот на земјата преку серија амандмани, спроведување национален попис во 2011 година и одредување на статусот на областа Брчко.
Во заедничката изјава тројцата водачи рекоа дека се согласиле за голем број прашања, вклучително и за хармонизацијата на уставот со Европската конвенција за човекови права, надлежностите на државата, функционирањето на државните институции во БиХ, поделбата на државниот имот и територијалната организација на земјата, особено за средните нивоа на власта.
Тие, исто така, постигнале целосна согласност за подготвувањето на државниот буџет за следната година, се посочува во изјавата.
Договорот доаѓа неколку дена откако францускиот министер за надворешни работи, Бернард Кушнер, Солана и комесарот за проширување на ЕУ, Оли Рен, испратија писмо со остри зборови до претседателството на БиХ, во кое ги повикуваат неговите членови да ги решат прашањата што го блокираа напредокот на земјата кон интеграцијата.
Главниот претставник на меѓународната заедница во БиХ, Мирослав Лајчак, рече дека договорот претставува „доказ дека е можен компромис кога постои подготвеност за отворен дијалог“.
Договорот наиде на мешани реакции меѓу опозициските партии.
Додека Српската демократска партија го поддржува, Бошњачката партија за БиХ и Хрватската демократска заедница 1990 искажаа силни несогласувања.
Тие тврдат дека истиот ги фаворизира босанските Срби и не е во интерес на Бошњаците и Хрватите.
Во другите вести на оваа тема, министрите за одбрана на ЕУ во понеделникот одлучија дека мировната мисија на ЕУ во БиХ, ЕУФОР Алтеа, треба да остане таму додека не се воспостави политичка стабилност.
ЕУ се надеваше дека ќе ја намали големината на мисијата, која започна со работа во декември 2004 година, но политичките тензии во земјата ја принудија да ги преиспита овие планови.
Во понеделникот членовите на претседателството на БиХ, Харис Силајџиќ и Жељко Комшиќ, се состанаа со британскиот министер за надворешни работи, Дејвид Милибенд, кој рече дека неговата земја останува посветена на европската интеграција на БиХ.
