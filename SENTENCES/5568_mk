07/04/2010
(Блумберг, ФТ, Њујорк тајмс, еКатимерини - 07/04/10;
Ројтерс, АП, АФП, ФТ, ББС, СННМани, АНА-МПА, еКатимерини - 06/04/10)
Позајмувачките трошоци на Грција достигнаа ново високо ниво во вторникот (6-ти април), по извештаите на медиумите дека Атина е можно да побара повторување на преговорите за условите од неодамнешниот договор ЕУ-ММФ кој имаше за цел да й помогне на земјата во надминувањето на нејзината должничка криза.
Веста дојде еден ден пред двете делегации на ММФ да пристигнат во Атина и да го прегледаат напредокот што владата го постигна во спроведувањето на мерките на штедење.
Мисиите се очекува да поминат околу две недели во државата и да се состанат со министерот за финансии, Јоргос Папаконстантину.
Грчкото Министерство за надворешни работи веднаш ги негираше шпекулациите.
„Никогаш немало никакви активности од страна на нашата држава за промена на условите на неодамнешниот договор на Европскиот совет за механизмите на поддршка“, истакна Папаконстантину.
Според договорот постигнат во Брисел на 25-ти март, Грција ќе може да добие билатерални заеми од државите на еврозоната и финансиска помош од ММФ како последна инстанца, во случај да се соочи со сериозни тешкотии во добивањето заеми на финансиските пазари.
Цитирајќи неименуван висок грчки владин претставник, Маркет њус интернешнал во вторникот објави дека Атина сака да ги промени деталите на пакетот помош, за да не мора да се обраќа до ММФ.
Секое учество на Фондот се очекува да биде поврзано со нови строги мерки, на и онака болните дејства објавени од грчката влада.
Веста предизвика понатамошен пад на довербата во грчките обврзници, и десетгодишните позајмувачки трошоци на државата се зголемија за повеќе од 5 отсто -- близу 6,995 отсто во вторникот.
Вивнувањето на каматните стапки ја разгоре несигурноста на финансиските пазари во врска со способноста на Грција да ги врати 20-те милијарди евра заеми кои достасуваат на крајот од мај, без да биде активиран договорот ЕУ-ММФ.
Загриженоста ја поткопа и довербата во еврото, кое падна под нивото од 1,34 американски долари во вторникот.
Аналитичарите велат дека последните настани ја одразуваат загриженоста на финансиските пазари поради разликите меѓу членките на еврозоната во врска со конкретните аспекти на договорот, чии детали остануваат непознати, како и стравувањата за состојбата на ослабената грчка економија.
„Последниот пораст на приносите претставува голем удар за надежите дека Грција може да се справи сама.
Непотребно е да се каже дека ништо од ова не е добра вест ниту за еврото“, АП го цитираше Џонатан Лојнес, главниот европски економист во Капитал економикс.
Наведувајќи го недостатокот на јасност во врска со условите на грчкиот план за спас, економистот на Ситигруп Џада Џани за Ројтерс изјави дека тоа „ги плаши пазарите бидејќи тие мислат оти учеството на ММФ може да повлече реструктуирање на долгот“.
Тој, исто така, верува реакциите на пазарите имале за цел наоѓање на „прагот за активирање на итниот план“.
