04/02/2005
(Индипендант - 04/02/05; ЕУ, Ројтерс, ХИНА, ФЕНА - 03/02/04)
Босна и Херцеговина (БиХ), Хрватска и Србија и Црна Гора сé уште не соработуваат целосно со Меѓународниот кривичен трибунал за поранешна Југославија (МКТЈ), рече во четвртокот (3-ти февруари) Карла дел Понте. 
Главниот обвинител на Трибуналот на ОН, која го посети Балканот претходно оваа недела, во Брисел ги информираше официјалните претставници на ЕУ во врска со последните настани во односите помеѓу поранешните југословенски републики и Трибуналот. 
Ова му претходи на писмениот извештај што се очекува да го предаде подоцна овој месец.
ЕУ јасно предочи дека напредокот на трите земји кон интеграцијата во ЕУ зависи од нивната целосна соработка со МКТЈ, вклучувајќи го и предавањето на обвинетите за воени злосторства.
По предавањето на поранешниот заменик-командант на затворот на босанските Срби, Саво Тодоровиќ, минатиот месец и она на високиот српски генерал Владмир Лазаревиќ, кој во четвртокот пристигна во Хашкиот трибунал, уште 17 обвинети од страна на МКТЈ сé уште остануваат на слобода. 
Помеѓу нив се и тројцата најбарани обвинети: поранешниот водач на босанските Срби, Радован Караџиќ, неговиот воен командант, Ратко Младиќ, како и пензионираниот хрватски генерал, Анте Готовина.
„Уште еднаш барам од водачите на овие земји да обезбедат цврста и фер соработка со МКТЈ. 
Ова е прашање на почитување на заедничките вредности и принципи“, рече во четвртокот шефот за надворешна политика на ЕУ, Хавиер Солана, по разговорите со Дел Понте. 
Унијата, додаде тој, треба да донесе важни одлуки за земјите наскоро, но само откако ќе ја види оценката на обвинителот. 
Дел Понте во четвртокот имаше одделен состанок со претседателот на Европската комисија, Жозе Мануел Баросо, при што го информираше за ситуацијата.
Извештајот на Дел Понте ќе биде особено важен за Хрватска, која треба да започне разговори за пристап со Унијата на 17-ти март, под услов Готовина дотогаш да му биде предаден на Трибуналот.
„Ние ќе ја слушнеме Дел Понте пред да донесеме каква било одлука“, рече Солана, додавајќи дека нејзиниот совет ќе биде „апсолутно суштински за конечната одлука“ за тоа дали да започнат разговорите за пристап со Хрватска.
„Хрватската Влада не е во позиција да организира трансфер до Хашкиот трибунал“, британскиот дневен весник Индипендант ја цитира Дел Понте. 
Таа и другите западни официјални претставници, наводно, ги критикувале хрватските власти за недоволен притисок врз мрежата поддржувачи за кои се смета дека му помагаат на бегалецот да ја избегне правдата.
Поздравувајќи ја изјавата на хрватскиот претседател Стипе Месиќ и премиерот Иво Санадер од четвртокот, кога ја повикаа полицијата и другите релевантни фактори да вложат максимални напори за апсење на Готовина, Дел Понте изрази надеж дека тоа ќе биде направено „многу наскоро“.
Во четвртокот, хрватската Влада издаде соопштение во кое се вели дека Месиќ и Санадер в петок попладне ќе го свикаат Националниот совет за безбедност со цел да разговараат за понатамошните чекори за решавање на случајот.
Во другите вести од четвртокот, Солана се состана со највисокиот меѓународен претставник во БиХ, Педи Ешдаун, на разговори во врска со соработката на БиХ со МКТЈ и за некои други прашања. 
Шефот за надворешна политика на ЕУ, според изјавата на неговиот портпарол, Кристина Галах, ги потсети властите во БиХ дека несоодветната соработка со Трибуналот сега претставува главна пречка за напредокот кон ЕУ. 
Тој, исто така, изрази надеж дека по предавањето на Тодоровиќ и другите обвинети ќе бидат пренесени во Хашкиот трибунал без одложување.
