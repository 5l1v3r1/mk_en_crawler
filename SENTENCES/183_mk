02/07/2007
Од Роберт С. 
Остин за Southeast European Times -- 02/07/07
Транзицијата на Албанија во демократска држава му наметна огромни жртви на населението. 
Најпроблематичната област, за обичниот народ, беше постојаниот недостиг од стабилно снабдување со струја. 
Во стариот режим лесно беше да се задоволи побарувачката бидејќи луѓето имаа толку малку работи за кои беше неопходна електрична енергија, па оваа земја беше дури и извозник на електрична енергија. 
Новата Албанија е потполно различна -- од 1990-та година ситуацијата со електричната енергија постојано се влошува. 
Досега, многумина го прифатија непостојаното снабдување со електрична енергија како факт на секојдневниот живот.
Албанија не е сама во регионот во поглед на недостигот од енергија. 
Состојбата во соседно Косово не е подобра. 
Врз земјите на Балканот големо влијание имаше затворањето на нуклеарните централи во Бугарија од Советската ера.
Секоја година Албанците велат дека последната зима била најлоша. 
Изминатава зима беше крајно тешка, со секојдневни прекини и постојана бучава од генераторите на гас. 
Сепак, конечно може да се појави светлина на крајот од тунелот, но потребно е трпение.
Новиот директор на албанската корпорација за електрична енергија (КЕШ), Ѓерѓ Бојаџи, претставува една нова генерација на лидери, образовани и обучувани во Соединетите Американски Држави кои се вратиле во Албанија. 
Тој има големо искуство со Светската Банка и други финансиски институции од приватниот сектор. 
Покрај тоа, тој претходно беше заменик-министер во министерството за трговија, економија и енергија.
33-годишниот Бојаџи стана дел од КЕШ во март. 
Сега тој има едно од најпредизвикувачките работни места во земјата. 
Неуспехот да се исполни ветеното има големи последици -- дали изборите ќе се добијат или изгубат зависи од проблемот со електричната енергија.
Тој мора да трасира еден пат напред кој не само што ќе им донесе олеснување на Албанците, туку и ќе ги убеди странските инвеститори кои се загрижени за несигурното снабдување со електрична енергија. 
Досега, преземените активности се на добро, како краткорочно, така и долгорочно, и покажуваат дека Бојаџи има креативност и енергија да примени многубројни солуции чекор по чекор.
Албанија се соочува со специфични недостатоци во поглед на производството на електрична енергија. 
Тоа зависи од хидро енергијата и оттука од климатските услови. 
Во Албанија има помалку врнежи од дожд од било кога и резервоарите се празни. 
Како последица на тоа, земјата може да задоволи само 50 отсто од нејзините потреби за струја. 
Увозот на електрична енергија секогаш е опција, но скапа. 
Бидејќи земјата е принудена да купува струја од надвор, државниот буџет трпи.
Кое е решението? 
Според Бојаџи, треба да се искористат бројни можности. 
Прво, тој се фокусира врз подобрување на ефикасноста и ангажираноста на работниците во нивната работа. 
Тој ја подига свеста за состојбата во Албанија преку медиумите и, најважно, тој е голем активист во обидот да ги убеди луѓето да плаќаат за енергијата што ја користат.
Некои делови од Албанија станаа познати по неплаќање на сметките за струја и саботирање на доводите за електрично напојување со цел да добијат бесплатна струја. 
Додека комерцијалните клиенти во Албанија имаат речиси совршена репутација за плаќањето, индивидуалните потрошувачи, особено во делови од северна Албанија, покажуваат помал ентузијазам. 
Околу 25 отсто од домаќинствата не ги плаќаат сметките и Бојаџи планира да ги исклучи нив. 
Тој е веројатно првиот директор кој навистина ќе се нафати да го реши овој проблем.
Ова е само почетен чекор. 
Долгорочните решенија, кои ќе му овозможат на КЕШ да има постојано снабдување со струја, се исто така на маса. 
На пример, компанијата планира да ги приватизира доводите за напојување во наредните две години. 
Бојаџи верува дека само контролата на приватниот сектор врз дистрибуцијата, со фокус врз профитот, може да ги подобри работите. 
Нов далновод -- помеѓу Елбасан и Подгорица -- ќе ја направи увезената струја подостапна под услов таа да биде платена. 
Плановите за нафтена централа во јужниот град Валона се исто така во тек. 
Физибилити студиите за нова хидроелектрична централа во Бушати во северна Албанија се во тек. 
Исто така, можни се помали проекти на многу реки во Албанија. 
Меѓународните донатори веќе дадоа огромен придонес за подобрување на работите.
Истовремено, некои предлагаат дека покачувањето на цените може да ги поттикне луѓето да штедат повеќе. 
Бојаџи вели дека тоа не е опција сега. 
Големо покачување на цената беше воведено пред само една година и сите дополнителни покачувања продуцираат огромна социјална штета за многу Албанци. 
Покачувањето на цените, вели тој, може да дојде подоцна штом биде загарантирано снабдувањето.
Без планови да се приватизира производството, вниманието е насочено кон подобрување на постоечките капацитети и изградба на нови електрични централи. 
Бојаџи признава дека во следните две години се уште ќе има проблеми. 
Странските инвеститори, на кои им е потребна постојана електрична енергија, се надеваат дека на повидок е трајно решение на проблемот -- веројатно најголемиот со кој се соочува Албанија.
Роберт С. 
Остин предава исторја и политика на Југоисточна Европа на центарот за меѓународни студии Манк на Универзитетот во Торонто.
