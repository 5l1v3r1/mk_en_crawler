05/01/2010
Од Марина Рогановиќ за Southeast European Times во Подгорица -- 05/01/10
Православниот Божиќ се разликува од неправославниот, западњачки Божиќ по две главни работи -- се прославува на 7-ми јануари и не вклучува многу трошење.
„Да, сите ги чувствуваме последиците од економската криза, но јас не морам да потрошам толку многу пари за Божиќ.
Моето семејство ќе се собере и ќе уживаме во празникот заедно, како и секоја година.
Тоа е суштината на Божиќ“, вели Јасна Кривокапиќ од Никшиќ.
Марко Булатовиќ, сопственик на продавница за играчки во Подгорица, немал значително зголемување на продажбата.
Сепак, Булатовиќ рече:
„Црногорците полека почнаа да го присвојуваат обичајот на разменување подароци на двата Божиќа, особено за децата“.
Помалку Црногорци ги имаат на располагање неопходните приходи за да им купат подароци на саканите, отколку во петте години на економски процвет што ѝ претходеа на 2009 година.
Институтот за вработување на земјата објави дека стапката на невработеност продолжи да расте 16 недели по ред до крајот на годината.
Околу 29.870 невработени се регистрирани во агенцијата на крајот од декември, што претставува 11,31 отсто од работната сила на земјата.
Министерот за финансии, Игор Лукшиќ, на новинарите им рече дека стапката на невработеност „се очекува да остане рамна и да изнесува 10,5 до 11 отсто во 2010 година, или да доживее минимално зголемување“.
Сепак, владата предвидува мало заздравување и економски раст во Новата година.
Во соопштението за медиумите, кое претходеше на најавата од 17-ти декември на буџетот за 2010 година, Лукшиќ рече:
„Црногорската влада смета дека економијата на земјата ќе порасне за 0,5 отсто во 2010 година, по очекуваното намалување од 4 отсто оваа година“.
Шефот на Централната банка, Љубиша Крговиќ, беше поголем песимист во врска со падот на БДП, предвидувајќи дека истиот ќе биде 5 отсто во 2009 година.
Очигледен знак за економските проблеми е тоа што Будва беше единствениот град во кој се одржа бесплатен концерт на отворено за дочек на 2010 година, за разлика од минатогодишните пет-шест градови во кои имаше вакви концерти.
Местата за забава во Црна Гора мораа да се потрудат повеќе за да ги привлечат гостите што ја дочекуваа Новата година.
Повеќето од нив понудија неограничено храна и пијалак за фиксна цена, додека минатата година поминаа со традиционалната бесплатна чаша шампањ на полноќ и аперитив на почетокот од вечерта.
Тактиката успеа, барем во подгоричкиот Паб 111, каде што локалните жители пиеја и играа цела вечер.
Сузана Остојиќ, потпирајќи се на астрологијата, рече:
„Ја изгубив работата пред две недели, но сепак излегов и се забавував, бидејќи навистина мислам дека оваа година ќе има подобар пат околу сонцето отколку минатата година.
Јас сум лав и тигар и 2010 година ќе биде моја година!“
