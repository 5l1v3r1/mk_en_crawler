27/05/2005
(Ксинхуа - 27/05/05;
Центар на вести на ОН, РФЕ/РЛ, Косова репорт - 26/05/05)
Во новиот извештај што УНМИК го поднесе до Советот за безбедност оваа недела, генералниот секретар на ОН, Кофи Анан, препорача започнување ова лето на сеопфатен преглед за напредокот на Косово во спроведувањето на стандардите што ги поставија ОН.
Но, понатамошниот напредок кон исполнувањето на целите претставува основен предуслов за започнување на процесот на одредување на идниот статус на покраината, се истакнува во извештајот.
Објавен во четвртокот (26-ти мај), еден ден пред Советот за безбедност да се осврне на косовското прашање, документот го покрива периодот од 1-ви февруари до 30-ти април.
Во него се заклучува дека напорите за спроведување дадоа конкретни резултати -- особено во областите на владините реформи, владеењето на правото и малцинските права -- но, се предупредува дека ниту еден од стандардите не е целосно спроведен.
Стандардите покриваат осум приоритетни области:
демократски институции, владеење на правото, слобода на движењето, одржливо враќање на раселените лица, економски растеж, имотни права, културно наследство, дијалог помеѓу заедниците и формирање на корпуси за одговор во случај на цивилни вонредни состојби.
„Сите стандарди се важни и фокусот на областите од особена важност за косовските малцинства не го намалува значењето на кој било друг од осумте стандарди“, рече Анан, барајќи од косовските привремени институции да останат фокусирани на исполнувањето на стандардите.
„Продолжителното спроведување на стандардите сега и во иднина ќе биде суштински елемент на непречениот и мирен политички процес што ќе доведе до одредување на идниот статус на Косово, кога и да започне тој процес и ќе биде од централна важност за одржливоста на конечното политичко решение“, рече Анан.
И покрај тоа што го истакна напредокот во однос на малцинските заедници и мирната транзиција на владата по оставката на премиерот Рамуш Харадинај во март, Анан изрази загриженост во врска со бавниот напредок во децентрализацијата, како и внатрепартиската омраза и инцидентите на насилство.
„Од суштинска важност е какви било случаи на насилство или заплашување да не нé одвратат од нашата цел“, рече шефот на ОН.
„Одговорност на сите луѓе во Косово е да се осигурат дека на екстремистите нема да им биде дозволено да го диктираат идниот курс на Косово.“
Европските дипломатски извори велат дека Анан, најверојатно, ќе го назначи норвешкиот амбасадор во НАТО, Каи Еиде, за специјален претставник задолжен за спроведување на проценката.
Процесот на подготвување на прегледот се очекува да трае околу два месеца, со што на претставникот ќе му биде дозволено да го презентира конечниот извештај на почетокот од септември.
Контакт групата за Косово, која ја сочинуваат шест нации, потоа ќе одржи состанок на министерско ниво.
