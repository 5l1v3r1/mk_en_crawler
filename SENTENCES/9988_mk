06/03/2013
Енди Дабилис за Southeast European Times во Атина -- 06.03.13
Последните остри мерки на Грција против корупцијата доведоа до доживотна затворска казна за еден поранешен градоначалник и затворска казна во траење од осум години за поранешен министер за одбрана.
Иако е ретко во Грција политичките водачи и богатите да се соочуваат со судско гонење, тоа можеби се менува, велат аналитичарите.
Пресудите за поранешниот градоначалник на Солун, Василис Папајоргопулос, кој проневери 18 милиони евра, и поранешниот министер за одбрана, Акис Цохаѕопулос, кој украде 1 милијарда евра од договори за одбраната, покажуваат дека владата можеби ги заострува мерките против корупцијата.
„Обвинителството може да направи клучна пресвртница во воспоставувањето на новата јавна етика меѓу политичката класа и оние кои се хранат од неа.
Циниците го имаат историското искуство во нивна полза“, рече за SETimesСтан Драенос, поранешен историчар во Фондацијата Андреас Папандреу во Атина.
„Владата е таа што треба да им докаже на циниците дека не се во право со истрајно водење на многу сомнителни случаи што се под истрага, вклучително и оние за корумпираните даночни власти“, додаде тој.
Цохаѕопулос, кој е во притвор 11 месеци, се соочува со нови судски процеси за перење пари, проневера и други обвиненија, откако беше осуден за непријавување на целото свое богатство, како што се бара со законот.
Покрај Папајоргопулос, поранешниот генерален секретар на Солун, Михалис Лемусиас, и поранешниот благајник Панајотис Саксонис, исто така, добија доживотни затворски казни и обвинителите подготвуваат случаи против 16 други поранешни функционери.
Папајоргопулос, кого премиерот Антонис Самарас, водачот на конзервативната партија Нова демократија, некогаш го прогласи за „чесен човек“, со години беше лојален член на партијата, додека Цохаѕопулос беше ветеран на противничката ПАСОК на социјалистите, пред да биде сменет.
Списокот скандали во Грција откако истата влезе во Еврозоната во 2001 година е навистина долг, но до неодамна не беше судски гонет ниту еден висок функционер.
„Корупцијата е можеби најконстантниот параметар на грчката криза.
Сé додека грчкиот судски систем постигнува напредок, довербата ќе се враќа.
Но, мора да се испитаат и другите случаи“, рече за SETimesЈоргос Цогопулос, истражувач во атинската Грчка фондација за европска и надворешна политика.
Но, доживотниот затвор за проневера во случајот на Папајоргопулос изненади многумина кои очекуваа неказнетост и попустливост.
„Се сомневам дека овој прекумерен приказ на санкционирачки капацитет ...
ќе остане“, рече за SETimes Димитрис Сотиропулос, вонреден професор по политички науки на Универзитетот во Атина.
Тој рече дека тоа е „екстремна казна“.
Но, на улиците имаше малку сочувство, иако Папајоргопулос и Цохаѕопулос тврдат дека се жртви не политички прогон.
Сепак, на многу Грци им е драго што нешто се прави.
„Во Грција постои мислење дека сите во владата крадат пари“, рече за SETimesИлеана Биалаки (18), студентка на Универзитетот во Атина.
„Ако има казна, има надеж и правда.“
„Многу сум изненаден“, рече за SETimesИлиас Папагеоргиу (48), економски консултант во Атина.
„Тоа е добар знак, но не е доволно.“
