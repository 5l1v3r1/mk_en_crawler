24/04/2012
Ивана Јовановиќ за Southeast European Times во Белград -- 24.04.12
Иако конфликтот во поранешна Југославија заврши пред повеќе од 15 години, значителен вишок оружје, во државна и приватна сопственост, останува. 
Но, регионалните земји започнаа партнерство со американската влада и Програмата за развој на ОН (УНДП) кон решавање на проблемот.
Според министрите за одбрана на Босна и Херцеговина (БиХ) и Хрватска, двете земји имаат најголем дел од вишокот оружје, околу 18.000 тони.
Србија има околу 12.000 тони муниција складирана на отворено. 
Од минатиот јуни, воениот материјал се чува во соодветни складишни локации, кои сега содржат околу 8.000 тони муниција.
Во првите денови од независноста, Црна Гора имаше околу 9.700 тони муниција која се смета за многу деструктивна, вклучително и големи количини лесно и тешко вооружување, како што се Т55 тенкови. 
Бројот оттогаш е преполовен, на околу 4.100 тони.
Иако податоците на министерствата за одбрана на регионалните земји се официјални, има шпекулации дека земјите немаат конкретни бројки за оружјето на својата територија, со оглед на тоа што купувањето на воената опрема и вооружување одеше без надзор за време на конфликтите.
„Судејќи според проблемот со складирањето на оружјето, Хрватска има стара муниција без основни информации за истекувањето на рокот. 
[Ваквата муниција] претставува потенцијална опасност поради промените во конзистентноста на муницискиот материјал предизвикани од времето“, рече за SETimes Влатко Цвртила, професор на Загрепскиот факултет за политички науки.
Хрватското Министерство за одбрана објави дека постојано работи на проблемот, во соработка со американската влада и невладината организација Норвешка народна помош. 
САД донираа 3,4 милиони евра за таа цел.
„Американското претпријатие Стерлинг инвестираше околу 3,8 милиони евра. 
Покрај тоа, УНДП во БиХ планира да помогне во уништувањето на вишокот оружје, воена опрема и муниција“, рече за SETimes портпаролката на Министерството за одбрана на БиХ, Ума Синановиќ.
Црна Гора управува со својот вишок оружје на три начини: преку превентивно уништување на муницијата користејќи ги своите сопствени ресурси; програмата МОНДЕМ за демилитаризација -- заедничката програма на црногорската влада, земјите на ОЕБС, УНДП и партнерските земји; и преку договор за уништување на лесното вооружување и различни видови муниција во партнерство со американската влада.
Регионалната соработка е овозможена преку соработка со САД, ЕУ и другите организации, особено поради тоа што Југоисточна Европа е еден од главните правци за трговија и транспорт на нелегалното оружје.
„Соработката претставува единствен начин преку кој земјите може да ги решат не само националните, туку и меѓународните проблеми со оружјето. 
Има бројни инструменти засновани на меѓународните документи и режими, кои владите може да ги искористат за намалување, елиминирање и уништување на големите количини оружје и муниција. 
Постојното оружје претставува голем проблем во нелегалната трговија, или директна или индиректна закана за животот и имотот на граѓаните кои се сé уште близу до многу складишта на оружје“, рече Цвртила.
Според Александар Радиќ, аналитичар во белградската невладина организација Евроатланска алијанса, трговијата со нелегалното оружје е една од најважните последици од вишокот, што ги прави неопходни иницијативите и промените на регионално ниво.
„Очигледно е дека владите во регионот се обидуваат да постигнат резултати во оваа област, но еден од главните проблеми е законот и неговата спротивставеност со практиката, бидејќи е добро познато дека ако некој сака да обезбеди оружје, ќе го обезбеди на некаков нелегален начин“, рече Радиќ за SETimes.
Тој додаде дека земјите од ЈИЕ треба да направат промени за да овозможат да се купи оружје со добивање соодветна обука и лиценца.
Српскиот министер за одбрана, Драган Шутановац, неодамна го упати еден од првите апели за регионална соработка во справувањето со проблемот со вишокот оружје на конференцијата за соработката во Југоисточна Европа, во Белград, кога истакна дека Србија има капацитет да им помогне на другите земји во решавањето на ова прашање.
На истиот настан, Френк Боланд, претставник на НАТО, рече дека иницијативата е важна бидејќи придонесува за безбедноста и сигурноста во регионот.
