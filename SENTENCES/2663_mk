13/09/2005
(АП, Ројтерс, ББС, УПИ - 12/09/05;
Ројтерс, ВОA - 19/08/04;
AП - 22/11/02)
Повторениот судски процес против осуммината поранешни припадници на воената полиција, обвинети за мачење и убиство на српски воени затвореници во 1992 година, беше отворен во понеделникот (12-ти септември) во јужниот хрватски приморски град Сплит.
Во август 2004 година Врховниот суд во земјата му го врати случајот на судот, пресудувајќи дека првичниот судски процес, кој заврши со ослободување на обвинетите во ноември 2002 година „бил полн со сериозни пропусти“.
Седуммина од обвинетите биле чувари во затворот Лора во Сплит за време на војната во Хрватска 1991-1995 година, додека осмиот Томислав Дуиќ, бил командант на затворот.
Поранешните полицајци се обвинети за мачење и злоупотреба на војниците и цивилите кои биле затворени во Лора, како и за убиството на двајца затвореници и сериозна повреда на уште двајца.
Според обвинителите на затворениците не им била давана храна и вода, а некои биле терани да лаат од куќарките за кучиња и да си ги лижат раните што ги здобиле од тепањето.
На крајот од првичниот судски процес судијата Славко Лозина пресуди дека и покрај тоа што несомнено се извршени злосторства во Лора, не постои „никаков доказ дека некој од осомничените ги извршил истите“.
Затоа сите осуммина, меѓу кои и Дуиќ кој се наоѓаше во бегство и му се судеше во отсуство, беа ослободени.
Пресудата ги разлути активистите за човекови права, кои го обвинија судијата за пристрасност и за врски со екстремните националисти.
Тончи Мајиќ, шефот на независната група за човекови права која го следеше судскиот процес, тврдеше дека во тоа време најмалку 50 потенцијални сведоци донеле одлука да не сведочат на суд како резултат на одбивањето на Лозина да ја гарантира нивната безбедност.
„Десеттици сведоци беа изложени на малтретирања и закани додека не се согласија да ги изменат своите првични сведочења пред судскиот процес“, се цитира изјавата на Мајиќ.
Врз основа на апелот поднесен од страна на државните обвинители против ослободувањето на осомничените, Врховниот суд на 19-ти август 2004 година пресуди дека случајот треба да биде вратен во судот од прва инстанца „каде што ќе биде повторно спроведен пред сосема нова судска комисија“.
Исто така, судот издаде и потерници за сите осомничени.
Само четворица од обвинетите се појавија пред окружниот суд во Сплит на отворањето на судскиот процес во понеделникот, изјаснувајќи се за невини по сите обвиненија покренати против нив.
Другите четворица, меѓу кои и Дуиќ, и понатаму се наоѓаат на слобода и ќе им биде судено во отсуство.
Судењето се очекува да трае со месеци.
Ако бидат осудени секој од обвинетите би можел да се соочи со затворска казна во траење од 20 години.
Овојпат обвинителите, наводно, планираат да ги повикаат сите 14 сведоци од Србија, меѓу кои и преживеаните од злосторствата извршени во Лора, кои поради лична безбедност одбија да сведочат на првичното судење.
Според извештаите на медиумите на новиот судски процес, најверојатно, ќе се гледа како на тест за хрватското судство.
Хрватска, која моментно го очекува започнувањето на разговорите за пристапување со ЕУ, сака да покаже дека нејзиниот судски систем може да функционира фер и независно и дека е во состојба да ги води судските процеси за воени злосторства.
