01/11/2010
Јапонија ќе донира мамографски апарати и медицинска опрема за скенирање за рак на градите во 39 здравствени центри во Србијa, објави Блиц на 24-ти октомври. 
Опремата се очекува да пристигне во мај. 
Јапонските експерти, исто така, ќе обезбедат обука за српските радиолози.
***
Српскиот премиер Мирко Цветковиќ и директорот на Светската организација за интелектуална сопственост, Френсис Гари, потпишаа меморандум за разбирање на 26-ти октомври во Белград. 
Документот има за цел зајакнување на административниот капацитет на земјата, унапредување на правната рамка во областа, и подигнување на јавната свест за важноста на правото од интелектуалната сопственост.
***
Хрватска научничка доби грант од 2 милиони евра од Европскиот совет за истражување, за да го продолжи своето истражување во нанотехнологијата. 
Физичарката Александра Раденовиќ (34) моментно работи како асистент-професор на Екол политехник федерал де Лозан, во Швајцарија.
***
Бугарскиот средношколски астрономски тим освои златен и бронзен медал на Меѓународната олимпијада во Украина, објавија локалните медиуми на 25-ти октомври. 
На натпреварот учествуваа ученици од 20 држави во Европа, Азија и Америка.
***
Тим научници и експерти од Техничкиот универзитет во Истанбул го конструираше првиот автобус што ќе се движи целосно со електричен мотор. 
Возилото ќе може да развие брзина од 150 километри на час. 
Истиот ќе може да се движи 120 километри со едно полнење на своите батерии, користејќи струја во вредност од 9 евра. 
Цената на производството на возилото се проценува на 100.000 американски долари.
***
Бугаријa и Шведска го делат првото место во Европа во поглед на Интернет популарноста меѓу тинејџерите, според анкетата на 23.000 тинејџери во 25 европски држави, спроведена од Лондонската школа за економија и ЕУ. 
Резултатите открија дека 83 отсто од децата на возраст меѓу 9 и 16 години во Бугарија користат Интернет скоро секој ден. 
Турција е последна на ранг-листата, при што само 31 отсто од нејзините тинејџери користат Интернет секојдневно.
***
Бугарските aрхеолози откопаа скелет за кој се верува дека е стар 8.000 години. 
Истиот беше откопан во текот на градежните работи на автопатот Марица, во близина на село во општина Димитровград. 
Експертите рекоа дека скелетот е од Неолитскиот период и дека му припаѓал на младо момче закопано во ембрионална положба.
(Разни извори -- 25/10/10-01/11/10)
