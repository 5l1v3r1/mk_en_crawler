14/10/2011
Бојана Миловановиќ за Southeast European Times во Белград -- 14.10.11
Тензиите кои експлодираа во насилство на граничниот премин Јариње на 27-ми септември се најновиот пример за еден загрижувачки тренд, со потенцијално далеку пошироки последици. 
Српскиот министер за одбрана, Драган Шутановац, вели дека она што се случува на границата може да ја дестабилизира не само поранешната српска покраина, туку и поширокиот регион.
„Се плашам дека ако дојде до насилство во северно Косово, тоа може да биде почеток на проблемите во поширокиот регион“, рече Шутановац за неделникот Нови магазин во средината на септември.
Запрашан дали српската армија ќе ги штити Србите, Шутановац рече дека ставот на Србија е да се бори за Косово со мирни и дипломатски средства.
Српскиот началник на полицијата, Милорад Вељовиќ, се согласи дека тензиите во текот на изминатите неколку месеци претставуваат потенцијален ризик по безбедноста. 
Сепак, тој за SETimes изјави дека проблемот на Косово е првенствено работа која треба да се реши со дипломатски преговори.
„Реакцијата на Косово или српските полициски сили може да биде контрапродуктивна. 
Косово е политички проблем и треба да се третира како таков. 
Се надевам дека меѓународната заедница и силите на ЕУЛЕКС во Косово ќе одговорат на тоа“, додаде тој.
Тој го посочува организираниот криминал како можеби позначајно прашање.
„Организираниот криминал не смее да послужи како изговор за одредени политички проблеми и за нивното нерешавање“, рече Вељовиќ, потврдувајќи дека организираниот криминал не познава граници и затоа бара сеопфатна соработка на Балканот.
Марко Милошевиќ, аналитичар во белградскиот Центар за безбедносна политика, не очекува српската армија да учествува во евентуалните немири во Косово.
„Српската полиција сега не е наклонета кон тоа и јас не верувам дека армијата или полицијата би учествувале во косовски немири. 
Армијата не интервенираше за време на политичките немири во северно Косово во 2004 година и не верувам дека ќе го направи тоа сега“, рече Милошевиќ за SETimes.
Тој посочува дека освен безбедносниот ризик за граѓаните на Косово, другиот доминира, и е можеби поважен -- организираниот криминал, вклучително и шверцот со луѓе и дрога.
„Нема директна соработка меѓу српската и косовската полиција; сета комуникација оди преку ЕУЛЕКС. 
Ова им овозможува на криминалните групи добро да се организираат и да се здружуваат, без оглед на националноста. 
Неодамна, во Косово беше пресечен синџир на трговија со луѓе, а уапсени беа и Срби и Албанци“, додаде Милошевиќ.
Друг голем ризик по безбедноста за Србија, рече тој за SETimes, е економската ситуација.
„Стапката на невработеност повисока од 20 отсто е потенцијално голем ризик по безбедноста. 
Неодамна спроведовме истражување меѓу граѓаните и голем процент тврдеа дека се подготвени да учествуваат во социјални немири, па дури и насилство“, рече тој.
