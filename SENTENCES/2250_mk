08/06/2005
(Канцеларијата на високиот претставник - 08/06/05;
Ројтерс, Фена, Канцеларијата на високиот претставник - 07/06/05)
Премиерот на Босна и Херцеговина (БиХ) Аднан Терзиќ во вторникот (7-ми јуни) го отпушти министерот Младен Иваниќ, прифаќајќи ја понудената оставка на Иваниќ пред шест месеци.
Овој чекор е резултат на несогласувањата во врска со тоа кој да стане директор на Државната агенција за истраги и заштита (СИПА).
„Денес ја потпишав одлуката за прифаќање на оставката ...
бидејќи тој, со својата опструкција, ме принуди да побарам од високиот претставник да го направи она што е наша работа“, босанската новинска агенција Фена ја цитира изјавата на Терзиќ од прес-конференцијата во Сараево.
Отпуштањето на Иваниќ следеше по неколкунеделните расправии во владата за тоа кој треба да биде директор на СИПА.
Договорот потпишан од страна на Претседателството на БиХ предвидува доделување на оваа функција на припадник на заедницата на босанските Хрвати.
Сепак, Иваниќ се спротивстави на назначувањето на Драган Лукац, инсистирајќи на ова место да дојде Средоје Новиќ, босанските Србин.
Тој доби најмногу поени на отворениот конкурс за оваа функција.
На барање на Терзиќ, Ешдаун во вторникот одлучи да го наименува Новиќ за директор на СИПА, велејќи дека со тоа ќе се стави крај на неколкумесечната неизвесност за ова назначување.
„Со назначувањето на Новиќ, високиот претставник го следеше европскиот принцип на отстранување на политиката од полицијата, номинирајќи кандидат оценет како најквалификуван од страна на сопствената комисија за селекција на Министерскиот совет на БиХ“, се вели во соопштението од канцеларијата на Ешдаун.
Тоа што на владата и требаше повеќе од еден месец да донесе одлука, се вели во соопштението, создаде вакуум кој „се закани да ја поткопа работата на СИПА во нејзината суштинска борба против организираниот криминал, нелегалната имиграција, меѓународниот тероризам, перењето пари, сериозниот економски криминал и поткопувањето на нејзините напори за апсење на обвинетите воени злосторници“.
Сепак, Терзиќ тврдеше дека ситуацијата не е резултат на неуспехот на неговата влада да постигне договор.
Наместо тоа, тој за овој чекор го обвини опструктивното однесување на Иваниќ.
„Од 22-ри април, кога Иваниќ беше единствениот во Министерскиот совет на БиХ што гласаше против назначувањето на директорот на СИПА, заменик-директорот и помошникот, оставив доволно простор за евентуално постигнување на политички договор“, рече Терзиќ.
„Ова не е случај на неспособност да се постигне договор помеѓу мене и моите заменици, туку неспособност да се спроведе политички договор која самите ја развија.“
Опишувајќи ја одлуката на премиерот за прифаќање на оставката што тој ја поднесе пред шест месеци како „тотална политичка глупост“, Иваниќ, водачот на Партијата за демократски прогрес на босанските Срби, рече дека нема да ја напушти функцијата додека не се одржи парламентарна расправа за ова прашање.
„Соопштението од Канцеларијата на високиот претставник дека го избрала најдобриот кандидат е доказ дека сум во право“, рече министерот за новинската агенција СРНА.
Терзиќ од секретарот на Министерството за надворешни работи, Аднан Хаџикапатановиќ, побара тој да ја врши функцијата министер за надворешни работи додека не биде назначен наследникот на Иваниќ.
