18/11/2011
Марина Стојановска за Southeast European Times во Скопје – 18.11.11
Тројца млади и надежни македонски архитекти -- Дејан Секуловски, Илија Божиновски и Дејан Спасеновски -- ја освоија наградата Избор на народот (Пиплс чојс аворд) во Барселона за нивниот проект на Спомен-куќата на Тоше Проески.
Дописничката нa SETimes Марина Стојановска разговараше со архитектите за наградата и дизајнот што тие одлучија да го употребат.
SETimes: Што значи оваа награда за вас?
Дејан Секуловски: Со оглед на важноста на овој фестивал и големиот број познати професионалци кои учествуваа, самото прифаќање на нашата работа во една ваква силна конкуренција беше големо задоволство.
Сé друго што потоа следеше, нам ни се чинеше како награда. 
Се претставивме себеси и македонската архитектура, како и Тоше и сето она што тој го претставуваше за Македонија. 
Наградата ја отвори вратата за голем број специјализирани професионални публикации, медиуми и веб-страници да ја вклучат македонската архитектура на глобално ниво.
SETimes: Што ве инспирираше вас да ја изберете оваа конкретна архитектонска форма?
Илија Божиновски: Јачината, едноставноста, долготрајноста, сигурноста и монументалноста се карактеристиките на бетонот. 
Несомнено, има паралели меѓу овие карактеристики и наследството што Тоше Проески го остави. 
Според тоа, не е случајно што ги избравме бетонот како основен материјал во создавањето на спомен-куќата.
Како контрапункт на чувството на јачина на бетонот, [остатокот од] спомен-куќата е изграден од стакло -- лесен материјал кој ја симболизира човечката минливост и ранливост. 
Стаклената структура е во облик на крст, што ја одразува вербата на Тоше во Господ, но и традиционалната архитектура на неговиот роден град Крушево, и неговите културно-историски споменици.
Боите, исто така, претставуваат интегрален дел во целокупната структура заснована на идејата што ја имавме за Тоше.
Едноставно кажано, одлучивме дека ниту еден елемент не треба да доминира, ниту да се издвојува во однос на чувствата што ги имате кога ќе ја посетите куќата, или на желбата да уживате во сликите на Тоше и на звуците што ве следат насекаде во нејзината внатрешност.
SETimes: Дали сметате дека наградата претставува признание за Тоше како личност која, на многу начини, го обедини Балканот?
Божиновски: Судејќи според гласовите од публиката -- ние не ги знаевме профилите на гласачите и на која земја й припаѓаат -- сигурно е дека многумина од Македонија и од регионот кои го обожуваат Тоше и неговата музика гласале за нас ... 
Колку Тоше го обедини регионот со својата музика и дела покажува секојдневната голема посетеност на спомен-куќата и големото присуство на Тоше во медиумите.
SETimes: Што мислите за другите двајца финалисти?
Секуловски: На наше големо изненадување и задоволство, второнаграденото дело -- Музејот на споменот и толеранцијата во Мексико -- дели слична приказна. 
Тоа е доброосмислен објект на ултамодерната архитектура, кој испраќа силна порака.
Што се однесува до проектот од Индија -- колективната куќа -- тешко е да се споредува со другите две, бидејќи тоа е само концепт, или дизајн, каде што имате целосна слобода да дизајнирате без да се грижите за тоа колку е практично или исплатливо. 
Ние немавме таква слобода и тоа многу влијаеше на нас во донесувањето на конечната одлука во корист на овој дизајн.
SETimes: Многу луѓе на доделувањето на наградите искажаа интерес за старата македонска архитектура во Крушево. 
Кој е резултатот на ваквиот интерес?
Божиновски: Додека го претставувавме проектот во Барселона, по првичното историско и архитектонско претставување на Македонија и Крушево, акцентот беше ставен на разбирањето на нашиот објект во таквиот контекст.
За целокупниот облик на оваа структура, ние ја употребивме традиционалната крушевска куќа. 
Тричленото жири, кое го сочинуваа еминентни архитекти, целосно ги препозна главните карактеристики и елементи на кои го засновавме целиот концепт, кој не е наметлив и се вклопува во топографијата и опкружувањето на теренот.
Жирито ја распозна структурата меѓу амфитеатарската поставеност на крушевските куќи, и се фасцинираше. 
Тоа беше причината поради која тие покажаа огромен интерес за македонското наследство во градежништвото.
