20/05/2011
Од Ана Вуд за Southeast European Times во Истанбул – 20/05/11
Имаше само мало претерување кога премиерот Реџеп Тајип Ердоган рече во телевизиското интервју минатата недела дека сириските прашања се сметаат за дел од домашната политика во Турција.
Под владата на АКП, Турција води надворешна политика на „нулта проблеми со соседите“, чија цел е зајакнување и подобрување на она што претходно беа напнати односи со некои земји во регионот. 
Овие напори вклучуваат зголемена трговија, посредување во конфликти, стратешка соработка и, во некои случаи, укинување на визите.
Клучен за пристапот на Турција беше односот со Сирија, која професорот на Универзитетот Газикент и претставник на Центарот за блискоисточни стратешки студии, Мехмет Сахин, го опиша за SETimes како „турски пример за добрососедски односи“.
Но, сега Сахин вели дека сириската ситуација може да стане „најголема тешкотија за Турција од инвазијата на Ирак во 2003 година“.
„Ниту креаторите на надворешната политика во ЕУ и САД не знаат како да се справат со прашањето. 
Турција е во иста ситуација“, рече професорот во пензија на СОАС, Вилијам Хејл, за SETimes.
Прагматичната загриженост на Турција вклучува прилив на бегалци -- кои го користат безграничниот режим -- кои бегаат од конфликтот во Сирија, што ќе ги оптоврари турските ресурси и има потенцијал да предизвика политички немири.
Исто така, клучна загриженост предизвикуваат економските последици од граѓанските немири во Сирија, кои излегуваат надвор од растечката билатерална трговија меѓу Турција и Сирија.
Сахин и Хејл ја истакнаа геополитичката позиција на Сирија како копнена врска со поширокиот Блиски Исток, која турските креатори на политиката се надеваа дека ќе ја искористат како отскочна даска за другите пазари на Блискиот Исток. 
Без пристап до Сирија, турската трговија со Јордан и со нафта богатиот Залив, може да биде доведена во прашање.
Сепак, најголемиот ризик за Турција може да дојде не во вид на краткорочна сигурност или економски опасности, туку како непоправлива штета за турската репутација и влијание во регионот.
Она што Хејл го нарекува „најважен дел од блискоисточната соседна политика“, турскиот однос со Сирија -- од преговорите со кои посредуваше меѓу Сирија и Израел во врска со Голанската висорамнина во 2008 година, до обидот за еднаква поделба на водните ресурси -- е симболичен вид однос што државата се обидува да го води со остатокот од Блискиот Исток. 
Ако односите на Турција со нејзиниот „пример за сосед“ се нарушат, штета може да претрпи соседството во целина.
„Ако Сирија падне, Турција останува со сериозна празнина во својата блискоисточна политика“, предупреди Хејл.
За Турција е тешко да го искаже својот политички став кон Сирија, обидувајќи се да ја избалансира идеологијата со вистинската политика, додека истовремено е и посматрач, при што единствена реална опција е да реагира на настаните врз кои има многу малку контрола.
Хејл тврди дека турската држава ги помина последните години негувајќи работни односи со сирискиот претседател Башар Ал-асад, и свртувањето против него сега би создало тешкотии, особено со оглед на тоа што не се знае дали тој наскоро ќе ја напушта функцијата. 
Сепак, истовремено Турција нема избор освен да изрази поддршка за демократизацијата, и покрај тоа што силите на демократизацијата се обидуваат да сменат еден нејзин сојузник.
„Турција едноставно не може да поддржи некој кој користи воена сила против народот“, рече Сахин.
Ниту, пак, може директно да го поддржи самиот народ. 
И незалагањето на Турција за народот во Сирија нема да помине незабележано во другите блискоисточни држави, факт кој ќе ја расипе популарноста на оваа администрација во регионот.
Хејл вели дека политиката на нулта проблеми на крајот зависеше од примената од страна на Турција на мека сила. 
која донесе многу позитивни промени во регионот досега.
Сепак, Хејл предупредува дека „меката сила е од мала корист пред лицето на еден тенк“.
