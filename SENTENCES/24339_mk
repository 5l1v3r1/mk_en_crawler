14/06/2009
САРАЕВО, Босна и Херцеговина (БиХ) -- Судот на БиХ за воени злосторства го осуди воениот командант на босанските Срби Новак Ѓукиќ на 25 години затвор во петокот (12-ти јуни), за вмешаност во масакрот во мај 1995 година во Тузла. 
Ѓукиќ беше прогласен виновен за воени злосторства врз цивили и кршење на меѓународното право и Женевската конвенција. 
Судот го прогласи за виновен за издавање наредба за артилериски напад врз североисточниот град Тузла, при кој загинаа 71 лице, а повеќе од 150 беа повредени. 
Во тоа време, тој беше регионален командант на армијата на босанските Срби.
По војната, Ѓукиќ беше унапреден во ранг на генерал и беше назначен за началник на Генералштабот на армијата на босанските Срби. 
Во 2005 година тој се пензионираше, а во ноември 2007 година, беше приведен врз основа на обвиненијата за воени злосторства во Бања Лука. 
Адвокатот на Ѓукиќ, Небојша Пантиќ, за новинарите изјави дека ќе поднесе жалба на казната. 
(СРНА, Ројтерс, АФП, ББС, УПИ, Макфакс - 12/06/09)
