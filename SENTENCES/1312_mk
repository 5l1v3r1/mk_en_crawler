12/05/2009
Генералниот секретар на НАТО, Јап де Хоп Шефер, во петокот (8-ми мај) беше во Скопје, на проштална посета пред да замине од функцијата ова лето. 
Де Хоп Шефер се состана со македонскиот претседател Бранко Црвенковски, премиерот Никола Груевски и новоизбраниот претседател Ѓорге Иванов. 
Разговорите се фокусираа на решавањето на спорот околу името со Грција и кандидатурата на Македонија за НАТО. 
Поранешниот дански премиер Андерс Фо Расмузен ќе го наследи Де Хоп Шефер на 1-ви август.
***
Грчкиот премиер Костас Караманлис во понеделникот (11-ти мај) рече дека неговата земја ги поддржува шансите на Tурција за пристапување во ЕУ, сé додека Анкара „целосно и ефикасно“ ги исполнува условите на Унијата. 
Караманлис го изјави ова по разговорите со својот шведски колега Фредрик Рајнфелд, за време на официјалната посета на Стокхолм. 
Рајнфилд, чија земја ќе го преземе ротирачкото претседателствување со ЕУ следната недела, ја повика ЕУ да ги исполни своите обврски кон Турција. 
Двајцата премиери, исто така, разговараа околу меѓународните мерки за решавање на глобалната економска криза и климатските промени, како и за развојот на Балканот, кипарското прашање и проблемот со илегалната имиграција.
***
Србија и Македонија во четвртокот (7-ми мај) се согласија да се фокусираат на продлабочување на соработката и премостување на разликите во врска со косовското прашање. 
„Треба да се концентрираме на она што не доближува, а не она што не раздвојува“, рече српскиот министер за надворешни работи, Вук Јеремиќ, по состанокот со својот македонски колега, Антонио Милошоски, во Скопје. 
Милошоски истакна дека заедничките цели се многу поголеми отколку разликите.
***
Романскиот министер за надворешни работи, Кристијан Диаконеску, беше во САД минатата недела, каде што се состана со заменик-претседателот Џозеф Биден, и државниот секретар Хилари Клинтон. 
Тие разговараа околу изгледите за укинување на американските визи за романските граѓани и билатерална соработка околу безбедносните, економските и регионалните прашања. 
Постојат позитивни индикации дека визниот режим меѓу Романија и САД може да се укине до крајот на оваа година, рече Диаконеску пред да замине за Вашингтон.
***
Косовскиот претседател Фатмир Сејдиу во неделата (10-ти мај) рече дека не добил покана од македонските државни власти да присуствува на инаугурацијата во вторникот на новиот претседател Ѓорге Иванов во Скопје. 
Медиумите објавија дека Скопје не сака да ризикува и да ги навреди претставниците на Србијa кои се очекува да присуствуваат на церемонијата.
***
Српскиот претседател Борис Тадиќ и премиерот Мирко Цветковиќ се состанаа со високиот претставник во Босна и Херцеговинa (БиХ) Валентин Инзко на 5-ти мај во Белград. 
Тие изразија целосна поддршка за интегритетот и територијалниот суверенитет на БиХ. 
Инзко, исто така, се состана со српскиот вицепремиер Божидар Ѓелиќ, на разговори околу европската интеграција на Балканот и регионалната економска соработка.
(Разни извори -- 05/05/09-12/05/09)
