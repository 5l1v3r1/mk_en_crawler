29/08/2006
(ББС, Ајриш тајмс, Индипендант, Гардијан, Њујорк Тајмс - 29/08/06;
AП, АФП, Ројтерс, АКИ, ДПА, Тркиш прес, Journal of Turkish Weekly, Вашингтон фајл - 28/08/06)
Tри лица загинаа, а 20 други беа повредени во експлозија на бомба во медитеранскиот туристички град Анталија во понеделникот (28-ми август), петти терористички напад во Турција за помалку од 24 часа.
Доцна во неделата, во три скоро симултани експлозии во Мармарис, уште едно популарно одморалиште на турското медитеранско приморје, 21 лице беше повредено, меѓу кои и десет британски туристи.
Најсилната експлозија одекна во еден шатл-автобус кој превезуваше туристи низ градот, во време кога улиците беа преполни со туристи.
Претходно истиот ден шест други лица беа повредени кога бомба експлодираше во близина на едно училиште во Истанбул.
Курдистанските соколи на слободата (ТАК), за кои се вели дека се поврзани со забранетата Курдистанска работничка партија (ПКК), во понеделникот ја презеде одговорноста за нападите изминатиот викенд.
Цитирајќи ја изјавата на веб-страницата на милитантната група, АФП објави дека нападите се одмазда за затворањето на водачот на ПКК, Абдула Оџалан, кој е зад решетки уште од 1999 година.
Нападите во Мармарис и Истанбул се сметаат за нов обид на ТАК да го погоди туристичкиот сектор, важен извор на приходи за Турција.
Групата се смета дека стои зад 12 бомбашки напади оваа година, во кои загинаа шест лица, а повеќе од 100 беа повредени.
Сé уште никој не ја има преземено одговорноста за нападот доцна во понеделникот во Анталија, кој се случи во фрекфентна област со продавници во срцето на градот.
Турската новинска агенција Анатолија го цитираше портпаролот на локалната полиција, Акиф Актуг, дека бомбата во понеделникот експлодирала помеѓу два мопеди паркирани пред општинската зграда, чија фасада беше изронета од експлозијата.
Неколку згради беа многу оштетени од експлозијата, која предизвика пожар.
Властите, наводно, трагаат по двајца осомничени.
Во меѓувреме, полициски извори објавија дека член на ПКК е уапсен во западниот пристанишен град Измир во понеделникот поради сомневања за негова вмешаност во планираниот напад.
Во операцијата беа запленети пластични експлозиви, објави Анатолија.
ПКК, дефинирана како терористичка група од страна на ЕУ, САД и Турција, започна вооружена кампања за самоуправа во 1984 година, во југоисточниот дел од Турција, со претежно курдско население.
Во борбите кои траеја петнаесет години, загинаа повеќе од 37.000 лица.
Групата се вели дека брои вкупно 5.000 луѓе, претежно турски Курди.
Повеќето од нив, наводно, пронашле засолниште преку границата во северен Ирак, од каде што вршат напади во Турција.
Во понеделникот, американскиот Стејт департмент го објави именувањето на пензионираниот генерал на воздухопловните сили, Џозеф В. Ралсон, за американски специјален претставник за спротивставување на ПКК.
Ралстон, поранешен командант на врховните сојузнички сили на НАТО, ќе биде одговорен за „координирање на американскиот ангажман со владата на Турција и владата на Ирак за елиминирање на терористичката закана од ПКК и другите терористички групи, кои оперираат во северен Ирак и преку турско-ирачката граница“, рече портпаролот на Стејт департментот, Шон Меккормак.
Назначувањето „ја истакнува решеноста на САД да работи со Турција и Ирак за елиминирање на тероризмот во сите негови форми“, рече тој.
