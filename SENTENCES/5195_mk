02/11/2009
Од Ерол Измирли за Southeast European Times во Анкара -- 02/11/09
Турскиот премиер Реџеп Тајип Ердоган минатата недела беше во дводневна посета на Техеран, при што се состана со претседателот Махмуд Ахмадинеџад и други официјални претставници. 
Резултатот беше голем договор кој ќе ѝ овозможи на Турција да го испита иранското поле со природен гас Јужен Париз, и да пренесува ирански гас за европските држави преку гасоводите низ својата територија.
„Турција и Иран имаат важни одговорности што мора да ги исполнат како извор на решенија, а не проблеми“, рече Ердоган на прес-конференција.
„Иран отсекогаш бил клучен актер во регионалниот мир и стабилност поради тоа што го прави и тоа што нема да го стори“, рече тој. 
Покрај испитувањето и производството на природен гас, двата соседи, исто така, се согласија да воспостават индустриска погранична област, да формираат заедничко авионско претпријатие и да тргуваат во локална валута за поттикнување на економската соработка.
Сепак, според експертите, постојат две големи пречки во овие договори.
„Првата е економска. 
Турција мора да инвестира околу [3.4 милијарди евра] за испитување на полињата на природен гас и пренесување резерви до земјите-кориснички. 
Втората е противењето на Вашингтон на инвестициите во Иран, поради тековните проблеми во врска со нејзината нуклеарна програма“, изјави за локалната телевизија НТВ експертот за енергија Неџдет Памир.
Даниел Понмен, американски заменик-секретар за енергија, ја посети Анкара минатиот месец, и рече дека Вашингтон се противи на каков било договор со Иран во сегашните околности.
И покрај пречките, Турција се чини посветена на тоа да ги претвори потпишаните договори во реалност.
„Немаме никаква официјална реакција [од САД]. 
Се разбира, ние сме отворени за препораки, но ги носиме своите одлуки независно“, изјави за новинарите турскиот министер за енергија Танер Јилдиз. 
„Клучно за Турција е да склучи слични договори со соседните земји и да одговори на побарувачката за природен гас.“
„Мораме да ја искористиме стратешката позиција на [Иран] во однос на неговите резерви. 
Но, ако некој сака да предложи алтернативи, ние сме секогаш отворени да слушнеме за тоа.“
Јилдиз рече дека неговата влада ќе ги финансира енергетските инвестиции со идните договори од земјите-консументи во Европа.
„Тоа е просто однос меѓу производител и консумент. 
Ние ќе ги најдеме консументите [што ќе купуваат ирански природен гас] и ќе го планираме инвестициите во зависност од тоа. 
Ова се среднорочни проекти кои ќе бидат актуелизирани во период од четири до пет години“, рече тој.
„Посетив многу европски земји во последниве недели. 
Испитував како можеме да соработуваме со нив ако носиме ирански гас за европскиот пазар. 
Се разбира, ние ќе ги вклучиме и претпријатијата во овие договори, исто како во проектот Набуко“, рече Јилдиз, одговарајќи на критиките во врска со договорот.
