17/10/2004
БАЊА ЛУКА, Босна и Херцеговина (БиХ) -- Полицијата на босанските Срби во саботата (16-ти октомври) започна операција во Бјелина за пронаоѓање на неименуван осомничен воен злосторник. 
Полицијата во соопштението вели дека полицајците упаднале во неколку домови во градот, врз основа на информацијата која ја добиле од Трибуналот на ОН за воени злосторства. 
Локалните медиуми објавија дека еден од пребараните домови е сопственост на Љубомир Боровчанин, српски командант кој се бара за неговата улога во масакрот во Сребреница.
Во меѓувреме, војниците на СФОР пребараа еден хотел во Бања Лука, сопственост на војската на босанските Срби. 
Портпаролот на мировниците информираше дека рацијата е спроведена „во согласност со мандатот на СФОР и мисијата за осигурување на безбедна и сигурна средина во БиХ“.
Во другите вести, портпаролот на премиерот на Република Српска (РС) Горан Радивојац во петокот изјави дека е задоволен од работата на секретаријатот на ентитетот за соработка со Трибуналот на ОН за воени злосторства и дека очекува новонаименуваниот в.д. 
директор Јанко Велимировиќ да го подобри нивото на соработка. 
Претседателот на РС, Драган Чавиќ, во меѓувреме, повторно побара од сите обвинети за воени злосторства да се предадат, велејќи дека РС треба да се ослободи себеси од товарот на несоработката со Хашкиот трибунал. 
(Ројтерс - 16/10/04; AФП, Фена - 15/10/04)
