24/03/2005
(АП, Ројтерс, ББС, СНН, ВОА, РФЕ/РЛ, МИА, Радио Б92, Центар на вести на ОН - 23/03/05)
Говорејќи во средата (23-ти март), шефот на УНМИК, Сорен Јесен-Петерсен, го поздрави изборот на новата косовска Влада предводена од премиерот Бајрам Косуми.
Истакнувајќи ја, како што ја опиша, сé поголемата политичка зрелост во Косово, тој ги пофали институциите во провинцијата за придржување кон принципите на демократијата во составувањето на новата влада, по оставката на поранешниот премиер, Рамуш Харадинај, претходно овој месец.
Косовското Собрание од 120 пратеници ги изгласа Косуми и новата Влада -- коалиција помеѓу Демократската лига на Косово (ЛДК) и Алијансата за иднината на Косово (ААК) -- со 71 наспрема 26 гласа.
Четириесетипетгодишниот Косуми е заменик-претседател на ААК.
Тој беше министер за животна средина во кабинетот на Харадинај.
Како поранешен студентски активист, тој бил осуден на 15 години затвор во март 1981 година за учество во демонстрации.
Ослободен е по одлежување на скоро десет години затвор.
Во 1993 година Косуми ја предводеше Парламентарната партија на Косово, основана од Ветон Сурои, актуелниот водач на опозициската партија ОРА.
Косуми, кој се смета за умерен политичар, беше дел од косовската делегација на мировната конференција во Рамбује на почетокот од 1999 година, каде што, наводно, добил пофалби за неговата концентрираност и фокусираност.
По свечената заклетва во средата Косуми вети дека ќе ја продолжи работата на својот претходник и ќе се заложи за исполнување на демократските стандарди -- меѓу кои и владеењето на законот, демократските институции, малцинските права и непристрасниот правен систем -- одредени од страна на меѓународната заедница како услов за започнување на разговорите за конечниот статус на Косово.
Прегледот на напредокот на земјата во исполнувањето на стандардите е закажат за јуни.
Во својот коментар Јесен-Петерсен ја истакна потребата од напредок пред овој преглед.
„Имаме уште помалку од три месеци пред следната проценка на спроведувањето на стандардите и од суштинска важност за новата Влада е да ја продолжи напорната работа од изминатите неколку месеци и да го одржи интензитетот и фокусот на приоритетните стандарди“, рече шефот на УНМИК во средата во Брисел.
„Мораме да постигнеме дури и поголем и побрз напредок во областа на стандардите што се однесуваат на подобрувањето на животните услови на малцинствата, особено на косовските Срби“, додаде тој.
Во Брисел Јесен-Петерсен се состана со генералниот секретар на НАТО, Јап де Хоп Шефер, кој потврди дека оперативните сили на КФОР во Косово ќе останат.
Шефот на НАТО истакна дека ситуацијата во Косово и понатаму е „нестабилна“ и дека главната задача на КФОР останува безбедноста.
Тој, исто така, го потврди својот повик за целосно учество на Србите во процесот на децентрализација.
