12/10/2006
(Блиц - 12/10/06;
AП, Бета, Б92, OneWorld Southeast Europe - 11/10/06;
Бета - 10/10/06;
Блиц, РФЕ/РЛ, српска влада - 09/10/06;
Блиц - 06/10/06;
Б92 - 05/10/06)
Претседателот на собранието во покраината Војводина стана последниот висок српски функционер кој повика на бојкот на референдумот за новиот устав на земјата, закажан за подоцна овој месец.
Бојан Кострес, член на Лигата на социјалдемократите на Војводина (ЛСВ), во средата (11-ти октомври) рече дека предлог-уставот не предвидува доволно автономија за покраината, која честопати се нарекува „српска житница“.
Тој, исто така, се спротивстави на усвојувањето на документот без членовите на собранието на Војводина да добијат можност да ги искажат своите ставови околу истиот.
„И покрај тоа што побарав од премиерот [Воислав] Коштуница усвојувањето на уставот да биде одложено за еден месец, со цел да се спроведе јавна дебата и да му се овозможи на собранието на Војводина да го искаже својот став во врска со предлог-уставот, тоа не се случи“, српската новинска агенција Бета го цитираше Кострес.
„Имајќи го предвид тоа, јас имам право, како претседател на собранието на Војводина, да го кажам својот став.“
Предлог-уставот беше усвоен од парламентот на 30-ти септември и референдумот за истиот треба да се одржи на 28-ми и 29-ти октомври.
Сé поголем број политичари и активисти го критикуваат брзото подготвување на уставот и недостатокот на јавна расправа.
Според водачот на ЛДП и поранешен српски заменик-премиер, Чедомир Јовановиќ, предложениот устав претставува „голем чекор назад и многу лоша порака, која вели дека ние сме општество кое не е способно да ја дефинира својата визија“.
ЛДП, ЛСВ и Граѓанската алијанса на Србија, наводно, се согласиле за заедничко учество на претстојните парламентарни избори во Србија и бојкот на референдумот.
Претходно овој месец вицепремиерката Ивана Дулиќ-Марковиќ, членка на партијата Г17 Плус, исто така, повика на бојкот на референдумот за уставот, наведувајќи го како причина отсуството на јавна дебата пред усвојувањето на документот, незадоволителното ниво на автономија што й се дава на Војводина и непостоењето на одредби кои ќе го загарантираат автоматското усвојување на легислативата на ЕУ.
Сепак, водачот на Г17, министерот за финансии, Млаѓан Динкиќ, рече дека партијата ќе ги повика гласачите да го поддржат предложениот устав.
Документот, усвоен во време кога процесот воден од ОН за одредување на статусот на Косово, влегува во својата финална фаза, вклучува текст во кој Косово се опишува како интегрален дел од српската територија.
Но, поголем дел од гласачите во покраината, наводно, се исклучени од референдумот.
Само 96.000 гласачи во Косово, меѓу кои и „одреден број“ претставници на етничкото албанско мнозинство во покраината, ќе можат да гласаат за уставот, објави во четвртокот дневниот весник Блиц.
Косовските Албанци, кои сочинуваат околу 90 отсто од населението во покраината од вкупно два милиони жители, и кои бараат целосна независност од Белград, ги бојкотираат изборите во Србија од 1990-та година.
Според српскиот закон за спроведување референдуми, уставот мора да добие поддршка од повеќе од половината гласачи, или околу 3.270.000 луѓе, за да стапи на сила.
Во спротивно, Србија ќе мора да чека уште најмалку шест месеци за да распише нов референдум или ќе мора да спроведе нови парламентарни избори.
Во извештајот на фондацијата OneWorld Southeast Europe од средата се наведува заедничката изјава на повеќе од 20 невладини организации во Србија, кои бараат од јавноста да размислат за своето учество на референдумот подоцна овој месец.
