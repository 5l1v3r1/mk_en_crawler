08/02/2012
Дражен Ремиковиќ за Southeast European Times во Загреб -- 07.02.12
Иако економскиот механизам кој доаѓа со членството во ЕУ е во голема мера намален поради глобалното намалување на кредитирањето и проблемите со еврото, Хрватска може да очекува дека ќе добие одредени бенефиции кога ќе стане 28-ма членка на ЕУ следната година.
Откако ќе стане членка, Хрватска ќе добие пристап до финансиските програми на ЕУ -- вклучително и тоа што ќе стане партнер во буџетот на Унијата.
Буџетот, кој изнесуваше 864 милијарди евра од 2007 до 2013 година, ги покрива трошоците во земјите-членки за секторите како што се земјоделството, внатрешната политика, администрацијата и компензацијата.
„Хрватска ќе може да користи од скоро 700-те милиони евра обезбедени средства, во втората половина од 2013 година, но ќе мора да воспостави соодветни управувачки и контролни системи за пристап до овие средства“, рече за SETimes Анка Пандурару, претставничка за комуникација со медиумите во секторот за политиката на проширување и европски добрососедски односи на ЕК.
Таа додаде дека нема трошоци за влегувањето во ЕУ.
„Хрватска ќе мора да плати не повеќе од 267 милиони евра во буџетот на ЕУ во 2013 година, т.н. „сопствени ресурси“.
Реално, оваа цифра најверојатно ќе биде пониска“, рече таа.
Хрватскиот пазар целосно ќе се интегрира со пазарот на ЕУ по пристапувањето, што ќе овозможи поголем пристап до клиентите во ЕУ на главните извозни производи на Хрватска -- транспортната опрема, машините, текстилот, хемиските материи и горивото.
Членството во ЕУ може, исто така, да й помогне на Хрватска да го подобри својот БББ- кредитен рејтинг од Фич, велат експертите.
„Новиот буџет, кој треба да биде одобрен до средината на февруари, ќе биде клучен момент во кредитното рангирање“, рече за SETimes Сања Бах, портпаролка на Министерството за финансии.
Не е познато колку пари земјата мора да плати во буџетот на ЕУ од 2015 до 2018, бидејќи исплатите се одредуваат индивидуално според БДП на секоја земја.
„Идејата дека има голема готовина од која некоја [новопристапена држава во ЕУ] може да извлекува пари е претенциозна.
Европската готовина беше на располагање и пред 20 години, но тогаш имаше помал број членки, и можеше многу да се повлекува од тие готовински средства.
Денес, касата е повеќе празна, отколку полна.
Условите за добивање пари од фондовите на ЕУ се драстично построги во последниве години, токму поради тоа што касата е повеќе празна, отколку полна“, рече за SETimes Жељко Ловринчевиќ, професор на загрепскиот Економски факултет и член на Економскиот институт во Загреб.
Министерството за рурален развој има намера да аплицира за проект на ЕУ со кој се финансира развојот на железничката инфраструктура, управувањето со отпадот и вработувањето.
„Во подготовка се многу проекти, за аплицирање за средствата на ЕУ.
Покрај инфраструктурните, има и проекти во земјоделството, заштитата на животната средина и други“, рече за SETimes Иванка Дрмиќ, портпаролка на министерството.
Но, некои индустрии може да трпат последици.
Хрватска има намера да приватизира вкупно шест бродоградилишта до крајот на 2013 година, и според проценките околу 1.500 бродоградежни работници ќе ги изгубат своите работни места.
„Земјоделците, сигурно, ќе претрпат загуба во транзицијата, и бродоградежните работници;
во овие сектори ќе има многу отпуштања.
Но, ќе има позитивно влијание во индустријата за производство на електрични компоненти, автомобилски делови и материјални, и друго“, рече Ловринчевиќ за SETimes.
Ведран Драгичевиќ, претседател на хрватскиот Синдикат на металските работници изјави за SETimes дека ќе има отпуштања по пристапувањето на Хрватска во ЕУ, како и во другите сектори -- градежништвото, текстилната индустрија, но рече дека синдикатот ќе се бори за работничките права.
„Нема да дозволиме процесот на пристапување во ЕУ да го свитка нашиот грб.
Ќе се бориме за тоа работниците да бидат згрижени“, рече Драгичевиќ.
