14/01/2010
Од Бојана Миловановиќ за Southeast European Times во Белград --14/01/10
Два нови закони со цел подобрување на животот на животните во Србија, ја носат земјата поблизу до стандардите на ЕУ. 
Легислативата беше поздравена од активистите за заштита на правата на животните.
Некои активисти работат на додавање одредба за добросостојбата на животните во уставот на земјата и собираат потписи за поддршка на иницијативата.
Даница Дробац, од невладината Европска иницијатива 17 за правата на животните, вели дека Србија е меѓу последните земји на Балканот што го усвои Законот за добросостојбата на животните, дури минатото лето. 
Законот за ветеринарна медицина беше усвоен во 2005 година, а новиот Кривичен закон во 2006 година.
„Овие закони носат позитивни промени во корист на животните и го подигаат нивото на свеста за животните и нивниот третман. 
На пример, Кривичниот закон го дефинира не само убивањето, туку и злоупотребата на животното како кривично дело и предвидува затворска казна“, изјави Дробац за Southeast European Times.
Таа додаде: „Законот за добросостојбата на животните [иако] не е совршен, воведува практично револуционерни промени во врска со третманот на животните. 
Законот за [добросостојба] им наложува на сите локални власти да изградат засолништа за напуштените мачки и кучиња, што несомнено ќе резултира со ставање крај на ужасната тортура на невините бездомни животни во руралните региони“.
Усогласувањето на српската легислатива со регулативите на ЕУ за животинските права, рече таа, придонесе многу за промените.
Друга организација за заштита на животинските права, Орка, исто така ги поздрави новите закони. 
Претседателот на групата, Елвир Буразеровиќ, рече дека мерките се проактивни во одбраната на животните.
„Измените и дополненијата на Кривичниот закон ги зголемија затворските казни за злоупотреба и убиство на животни од шест месеци на една година, додека [oрганизирањето борби меѓу животните] сега претставува кривично дело кое носи казна во траење од три месеци до три години“, изјави Буразеровиќ за Southeast European Times.
Законот за подигање на свеста за правата на животните влезе во сила во септември 2009 година и е применет во училишниот систем на Србија.
„Оваа одредба ќе овозможи образованието во врска со добросостојбата на животните да биде вклучено во сите нивоа на образованието“, рече Буразеровиќ. 
„Поважно од правните норми е сопствениците на животни да бидат поодговорни и да се спречат случаите на луѓе на кои им здодеало кучето по малку забава и игра, па го фрлат истото на улица.“
