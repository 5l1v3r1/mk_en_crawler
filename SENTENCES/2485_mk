27/02/2006
Од Влатко Вукотиќ за Southeast European Times во Бања Лука – 27/02/06
Во источниот босански град Дивич, во близина на Зворник, православна црква е изградена на местото на кое претходно се наоѓала џамија.
Овој проблем, кој локалните власти се обидуваат да го решат со години, ги попречи меѓуетничките односи и би можело да се каже дека ги симболизира тешкотиите во помирувањето во источна Босна и Херцеговина (БиХ).
Муслиманите кои се вратија во Дивич по конфликтот во БиХ бараат црквата да биде преместена и повторно да биде изградена џамијата на својата првична локација, додека локалните власти се за тоа да се најде друга локација и црквата да остане таму каде што е.
Локалните власти й платија на исламската заедница 30.000 евра надоместок за уништувањето на џамијата, а комисијата за човекови права во БиХ, како крајна судска власт, издаде наредба општината Зворник да обезбеди градежна локација за новата џамија.
Надзорникот на Зворник, Драган Јефтиќ, вели дека веќе се предложени две локации, но исламската заедница ги отфрли и двете.
Оваа ситуација предизвика протести кај муслиманите, што доведе до попречување на службите во црквата.
Бехара Ефендиќ, една од демонстрантите, вели дека не й пречи црквата, но додава дека би било многу подобро да им се врати џамијата на муслиманите.
За време на конфликтот српски бегалци од другите делови на БиХ дојдоа во Дивич.
Градот беше преименуван во Свети Стефан - по еден од најпочитуваните српски светци.
Сепак, сега во градот живее само еден Србин.
Ристо Ѓуретиќ е пензионер и признава дека не се согласува добро со своите соседи.
Полицијата интервенираше кога тој беше вербално нападнат и кога кон неговата куќа беа фрлани петарди.
Тензиите во врска со џамијата се разгорени, делумно, и поради лошата економска ситуација во областа.
Само пет членови од 185 семејства во Дивич имаат постојани работи, и покрај тоа што повеќето имаат завршено средно образование.
Жителите велат дека преживуваат со хуманитарната помош и малите пензии.
