01/07/2007
ПРИШТИНА, Косово, Србијa -- Неколку стотици етнички Албанци се собраа во центарот на Приштина во саботата (30-ти јуни) за да побараат итно прогласување независност и крај на разговорите за иднината на покраината.
Настанот го организираше движењето Самоопределување, кое го критикуваше косовското раководство за наводно премногу отстапки кон Србија.
За разлика од големиот митинг во февруари, кој се претвори во насилство и заврши со смрт на двајца демонстранти, демонстрациите во саботата беа мирни.
Според меѓународната полиција, бројот на учесниците изнесуваше помеѓу 500 и 600.
На крајот од маршот, демонстрантите фрлија пакет што го симболизираше планот на претставникот на ОН Марти Ахтисари во дворот на главната зграда на УНМИК, барајќи од ОН да ја напуштат земјата.
(AП, Ројтерс - 30/06/07)
