03/09/2007
Од Игор Јовановиќ за Southeast European Times во Белград – 03/09/07
Последниот круг разговори за Косово, што се одржа во четвртокот (30-ти август) во Виена, заврши без каков било голем напредок кон наоѓање решение.
Сепак, двете страни се согласија дека поделбата на покраината не е опција.
Делегацијата на косовските Албанци остана цврста во своето барање за целосна независност од Србија, додека српските претставници повторно понудија широка автономија како алтернатива.
„Веруваме дека тие ја разбираат нашата позиција“, рече косовскиот премиер Агим Чеку по враќањето во Приштина.
„Не треба да преговараме за независноста, бидејќи таа не може да биде предмет на преговори.“
Но, весникот Вечерње новости, објави дека меѓународните посредници го слушале „со големо внимание“ предлогот за автономија на Белград.
Според весникот, „тројката“ на ЕУ-Русија-САД добила подетално објаснување за предлогот, во кој биле опфатени прашања како што се пограничната контрола и ангажманот на воените сили во покраината.
Белград и Приштина, исто така, имаат несогласувања околу тоа кога треба да завршат разговорите, и дали истите треба да бидат последни разговори.
Страната на косовските Албанци беше непопустлива дека крајот на процесот треба да биде на 10-ти декември, и потоа не треба да има понатамошни одложувања.
За разлика од тоа, шефот на српските преговарачи, Слободан Самарџиќ, вели дека е нереално да се очекува решение за статусот дотогаш.
Западните земји наскоро ќе сфатат дека крајниот рок не може да се исполни и разговорите ќе продолжат.
Сличен коментар даде и министерот за надворешни работи, Вук Јеремиќ.
Говорејќи за весникот Вечерње новости, тој истакна дека Србија и Русија се за процес со отворен крај.
Дури и со притисокот на Србија за случајот, властите таму признаваат дека косовските Албанци можно е да прогласат независност унилатерално ако сегашните преговори не резултираат со договор.
На отворената владина седница, премиерот Воислав Коштуница рече дека Србија, со помош на Русија, успеала да „ја отстрани опасноста“ од тоа Советот за безбедност на ОН да ја усвои резолуцијата заснована на планот на поранешниот претставник на ОН, Марти Ахтисари, за надгледувана независност.
Сепак, додаде тој, сé уште постои опасност „албанските сепаратисти“ да донесат своја сопствена декларација до крајот на оваа година.
Ако тоа се случи, рече Коштуница, Србија ќе преземе мерки против секоја земја што ќе го признае тој потег на Приштина.
„Ако некој ви наштети, морате да реагирате предизвикувајќи и самите одредена штета.
На тој начин го зачувувате својот сопствен интегритет и дигнитетот на државата и секој граѓанин“, рече премиерот, одбивајќи да открие какви конкретни дејства е можно Србија да преземе.
Сепак, во неделата, неговата Демократска партија на Србија (ДПС) издаде соопштение во кое се вели дека Србија би можела да ги напушти своите напори за влез во НАТО.
„Секако, еден од можните одговори за кои треба да се дискутира е одлуката на српскиот парламент дека Србија не може да стане членка на НАТО“, рече ДПС.
Србија е моментно членка на програмата на Алијансата Партерство за мир.
И покрај тоа што влезот во НАТО не е предуслов за пристап во ЕУ, процесот на интеграција историски го следи тој редослед.
Дописничката на Southeast European Times Берта Фониќи-Кабаши даде свој придонес во овој извештај.
