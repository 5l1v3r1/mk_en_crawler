19/01/2009
AНКАРА, Турција -- Премиерот Реџеп Тајип Ердоган и претседателот Абдула Ѓул во петокот (16-ти јануари) го повикаа генералниот секретар на ОН во посета на земјата, Бан Ки-Мун, да одигра поактивна улога во зајакнувањето на тековните разговори за повторно обединување на Кипар.
На одделните состаноци со Бан, двајцата турски водачи рекоа дека сакаат да видат решение пред парламентарните избори на ЕУ во јуни.
Бан истакна дека Кипар претставува приоритет за ОН.
Тој, исто така, се состана со водачот на кипарските Турци, Мехмет Али Талат, кој се наоѓа во посета на Анкара.
Во меѓувреме, во петокот, специјалниот претставник на ОН за Кипар, Александар Даунер, рече дека мировен договор за поделениот остров е можен, но предупреди дека истиот нема да биде лесен.
„Никој не смее да потцени колку е тешко по толку многу години.
Но, постои реална можност за постигнување договор тука“, рече Даунер.
Од другите вести на оваа тема, британската министерка за Европа, Каролин Флинт, рече дека нејзината земја очекува Турција да ги исполни обврските кон Кипар во рамките на нејзиниот процес на пристап во ЕУ.
Во своето обраќање пред Долниот дом на британскиот парламент, за време на расправата за Кипар, таа ја истакна важната улога што Турција ја има во процесот на повторно обединување.
(Хуријет, АФП, Икипрос - 16/01/09;
КНА, Фамагуста газете - 18/01/09)
