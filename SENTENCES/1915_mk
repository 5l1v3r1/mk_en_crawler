05/10/2004
(AФП, Интернешнал хералд трибјун - 05/10/04; АП, Ројтерс, ББС, ФТ, ВОА, Тurkish Press - 04/10/04)
Дипломатски извори во Брисел во понеделникот (4-ти октомври) потврдија дека извештајот на Европската комисија (ЕК), кој треба да биде објавен в среда, ќе й препорача на ЕУ отворање на разговори за пристап со Турција. 
Сепак, изворите велат дека документот, исто така, ќе издаде предупредување дека преговорите би можеле да бидат суспендирани ако Анкара не покаже понатамошен напредок во областа на човековите права.
„Турција ги исполни Копенхашките политички критериуми на доволно ниво за да започне преговори за членство“, АФП го цитира извештајот, кој е веќе обелоденет во голем број медиуми.
Турција доби официјален статус на кандидат за ЕУ во 1999 година, но оттогаш нема добиено датум за започнување на разговори за пристап. 
Пред две години водачите на блокот ветија дека ќе донесат одлука за тоа дали да започнат преговори со Анкара за време на нивниот самит во декември 2004 година во Копенхаген. 
Ако извештајот на ЕК даде одобрение за разговорите, тие ќе започнат „без одложување“, рекоа водачите на ЕУ во 2002 година.
Според некои извори, процесот на преговорите, најверојатно, ќе започне во втората половина од 2005 година и се очекува да трае 10 до 15 години пред конечниот влез на Турција во Унијата. 
Турскиот премиер Реџеп Тајип Ердоган во неделата изјави дека разговорите би можеле да траат до 2019 година.
И покрај тоа што го истакнува „значителниот“ напредок на Турција кон исполнување на меѓународните стандарди на човековите права, извештајот на комисијата изразува загриженост поради прекршувањата на овие права. 
Според АФП, во документот се вели дека измачувањето повеќе не е систематско во Турција, но предупредува дека „и понатаму има голем број случаи на измачување и, особено, лош третман“.
Во копиите од извештајот кои дојдоа до јавноста се укажува на тоа дека Турција ќе биде, исто така, повикана да ја подобри слободата на изразувањето и на печатот, како и третманот на значителното курдско малцинство во земјата.
ЕК, според францускиот дневен весник Le Figaro, ќе препорача апликацијата на Турција да биде предмет на многу построги контроли од оние што беа применети за десетте земји од Централна и Источна Европа, кои пристапија во ЕУ на 1-ви мај.
Наследникот на Гинтер Ферхојген на функцијата комесар за проширување на ЕУ, Оли Рен, во понеделникот потврди дека ЕК би можела да даде зелено светло за разговорите со Турција, но додаде дека „нам дефинитивно ќе ни треба построг механизам на мониторинг со цел да се следат обврските на Турција во врска со човековите права и правата на малцинствата ... 
и владеењето на законот“.
На ЕК, исто така, й се потребни „постојани гаранции“ за да се избегне ризикот од голем прилив на турски имигранти за работа во ЕУ, рече Рен, кој ќе ја преземе функцијата на 1-ви ноември.
Според нацрт-извештајот, Турција би можела да се соочи со „сопирачка во случај на опасност“ која би й овозможила на ЕУ да ги суспендира своите преговори со Анкара ако таа заостане со реформите.
И покрај тоа што вели дека ќе ги прифати привремените мерки за ограничување на движењето на Турците во ЕУ, Анкара се спротивстави на каков било обид таквите рестрикции да бидат трајни, тврдејќи дека тоа би претставувало прекршување на ветувањето на Брисел дека ќе ја третира кандидатурата на Турција за влез на ист начин како и на другите земји-кандидати.
