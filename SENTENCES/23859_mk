21/06/2009
САРАЕВО, Босна и Херцеговина (БиХ) -- Високиот претставник Валентин Инзко во саботата (20-ти јуни) објави дека ја поништува резолуцијата на парламентот на Република Српска (РС), со која институциите и властите во ентитетот се противат на каков било иден трансфер на власта на БиХ. 
Во изјавата објавена на веб-страницата на Канцерларијата на високиот претставник (ОХР), Инзко вели дека резолуцијата е спротивна на Дејтонскиот мировен договор и уставот на БиХ, бидејќи ги поткопува ексклузивните надлежности на БиХ. 
Потегот на Инзко дојде по состанокот со премиерот на РС Милорад Додик и претседателот на парламентот Игор Радојчиќ, на кој разговараа за контроверзната резолуција. 
Додик ја критикуваше одлуката на Инзко, велејќи дека истата е „насочена кон гушење на основните човекови и демократски слободи“.
Во другите вести од петокот, претседавачот на претседателството на БиХ Небојша Радмановиќ повика на замена на ОХР со Канцеларија на специјалниот претставник на ЕУ. 
„Трансформацијата ... 
би била јасен знак дека БиХ може рамноправно да им конкурира на другите земји од регионот во процесот на евроатланска интеграција како суверена, демократска држава, без ОХР“, рече Радмановиќ на маргините од самитот на Централна Европа во Нови Сад, Србија. 
(Веб-страница на ОХР, Фена, Дневни аваз, Независне новине, Ројтерс, ДПА, РИА Новости - 20/06/09; АФП, Бета - 19/06/09)
