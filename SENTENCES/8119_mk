26/01/2012
Линда Карадаку за Southeast European Times во Приштина -- 26.01.12
Косово е во последните фази на спроведување на Предлогот за сеопфатно решение (ПСР) и ќе почне да го подготвува крајот на надледуваната независност и затворањето на Меѓународната цивилна канцеларија (МЦК) до крајот на годинава, објави Меѓународната управувачка група (МУГ) во вторникот (24-ти јануари) во Виена.
МУГ објави дека одобрила двојна стратегија која вклучува продолжување на работата на МЦК со владата и институциите на земјата за комплетирање на преостанатите задачи.
„Со нетрпение очекуваме да продолжиме да работиме со владата ...
на развивање значително ниво на легитимна, транспарентна, функционална локална власт“, рече за SETimes портпаролот на МЦК, Кристијан Палме.
Според МУГ, „ова ќе бара од косовските институции да спроведат конкретни мерки за засилување на принципите на ПСР -- како што е децентрализацијата, правата на заедниците и културното наследство -- кои се неопходни за надгледуваната независност да заврши“, рече групата на состанокот во вторникот.
Вториот дел од стратегијата вклучува пакет амандмани на косовскиот устав и релевантна примарна легислатива неопходна за завршување на мандатот на МЦК.
Амандманите „ќе ги отстранат сите елементи на меѓународен надзор од уставот, со цел да се загарантира дека истиот ги одразува принципите на ПСР за долготрајна централност на Косово“.
МУГ, исто така, ја истакна „својата посветеност на територијалниот интегритет на Косово во рамките на неговите постојни граници“.
„МУГ ја повикува Србија да ...
го повлече своето полициско, безбедносно и друго државно присуство и да ги поддржи напорите на меѓународните актери и институции на Косово за унапредување на владеењето на правото“, рече групата.
Истражувачот на Косовскиот центар за безбедносни студии, Ментор Врајоли, изјави за SETimes дека присилувањето на Белград да заземе поконструктивна улога ќе го олесни владеењето на правото во Косово, и ќе го забрза пренесувањето на надлежностите од меѓународните актери на властите во земјата.
„Во северниот дел од земјата, ниту Косовската полиција, ниту Косовските безбедносни сили нема да можат да ги преземат своите безбедносни и одбранбени должности некое време.
Затоа [КФОР и ЕУЛЕКС] се очекува да останат во Косово“, рече Врајоли.
Многу граѓани се нестрпливи за овој чекор.
„Верувам дека нашите институции се способни да управуваат без странски надзор.
[Но] отсега натаму, во врска со управувањето на земјата, нема да има можност да се [обвинува] некој друг -- граѓаните ќе знаат кој е одговорен за сé што се случува“, рече за SETimes жителот на Приштина, Валдет Реџепи.
Но, некои, како Миле Јовановиќ, електричар во Митровица, се заситени од целата таа бирократија.
„Доволно е говорење, само се зборува и ништо друго.
Веќе не е важно каде живееме.
Важно е да се имаат основните работи за живот“, рече Јовановиќ за SETimes.
МУГ планира да се состане подоцна оваа година и да го разгледа напредокот во насока на спроведување на ПСР, и потоа ќе го финализира распоредот за крај на надгледуваната независност и затворање на МЦК.
