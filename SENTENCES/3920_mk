10/08/2007
(Вашингтон пост, Еуопсервер, Ајриш егзаминер, Телеграф, Софиска новинска агенција - 10/08/07; AП, Ројтерс, ДПА, Ал Џезеира, АКИ, ББС, ВОА, РФЕ/РЛ - 09/08/07)
Синот на либискиот водач Муамер Гадафи призна дека петте бугарски медицински сестри и палестинскиот лекар, затворени со години во Либија врз основа на обвиненијата за намерно инфицирање либиски деца со ХИВ, биле малтретирани од страна на инспекторите.
„Да, тие биле мачени со струја и им се заканувале дека членови на нивните семејства ќе бидат убиени“, изјави Саиф Ал Ислам за катарската телевизија Ал Џезеира во интервјуто објавено на веб-страницата на медиумите во четвртокот (9-ти август).
Сепак, тој ги негираше како „чисти лаги“ повеќето обвинувања на палестинскиот лекар Ашраф Алхајуј, кој сега има бугарско државјанство. 
Тој и медицинските сестри Кристиана Вулчева, Насја Ненова, Снежана Димитрова, Валентина Сиропуло и Валја Червениашка, беа ослободени од затвор на 24-ти јули, според договорот помеѓу ЕУ и Триполи, и пристигнаа во Софија неколку часа подоцна со француски претседателски авион.
Набројувајќи различни методи на тортура, Алхајуј за новинарите изјави дека шестмината биле „третирани како животни“. 
Либиските власти, рече тој, му ставале електроди на чувствителните делови од телото, го влечеле, го тепале и му пуштале кучиња да го напаѓаат.
„Тие се закануваа дека ќе ме силуваат и ми се закануваа дека ќе силуваат една од моите сестри“, се цитира изјавата на Алхајуј подоцна во четвртокот. 
„Ви ја кажувам целата вистина и само вистина“, изјави тој за АП.
Дел од медицинските сестри за новинарите изјавија дека биле тепани од либиските полицајци, кои, како што рекоа, постојано им скокале на градите. 
Две од медицинските сестри велат дека биле силувани. 
Едната, Ненова, се обиде да изврши самоубиство пресекувајќи си ги вените на зглобовите.
Шесте медицински лица со текот на годините инсистираа на тоа дека признанијата што ги дадоа по нивните апсења во февруари 1999 година биле изнудени со тортура.
Водечки експерти за ХИВ рекоа дека епидемијата во 1998 година во детската болница во Бенгази каде што медицинските сестри работеа, била најверојатно резултат на нехигиенските услови и му претходела на нивното доаѓање. 
Сепак, либиските власти двапати ги осудија здравствените работници на смрт -- во мај 2004 година и во декември 2006 година.
Девет либиски полицајци и еден лекар обвинети за тортура, беа ослободени во јуни 2005 година. 
Жалбата на медицинските сестри против нивното ослободување беше одбиена поради недоволно докази.
Претходно оваа година Бугарија започна судска постапка против либиските полицајци кои, наводно, ги мачеле медицинските лица, и Алхајуј ги објави плановите за поднесување жалба пред Комитетот за човекови права на ОН.
Саиф Ал Ислам негираше дека Либија ќе се соочи со законски дејства за лош третман на медицинските лица. 
Тој, исто така, потврди дека според сознанијата на меѓународните експерти за ХИВ некои од децата биле инфицирани пред медицинските сестри да пристигнат во Бенгази. 
Пресудата на либискиот суд за случајот беше заснована на „контрадикторни извештаи“, рече тој.
„Има небрежност, има катастрофа, има трагедија, но тоа не било намерно“, рече синот на Гадафи, кој се смета за реформист.
Иако Саиф Ал Ислам не се извини за тортурата што медицинските лица ја доживеале, една од медицинските сестри го поздрави неговото јавно признание.
„Фактот дека еден Либиец -- и уште повеќе, син на Гадафи -- ја кажа вистината, ми причинува задоволство и јас му благодарам за тоа“, изјави Димитрова за АП.
Сите шест медицински лица беа помилувани од претседателот Георги Парванов неколку минути откако слетаа во Софија.
