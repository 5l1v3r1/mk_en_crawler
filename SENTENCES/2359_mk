02/05/2005
Од Зоран Николовски за Southeast European Times во Скопје – 02/05/05
Македонската влада, која ги предаде одговорите на Прашалникот на ЕУ во февруари, доби дополнителни 189 прашања од Европската комисија (ЕК). 
Добиени на 20-ти април, прашањата следеа по првичните одговори на Македонија и имаат за цел понатамошна проценка на подготвеноста на земјата за станување на официјален кандидат за ЕУ.
Во писмото испратено заедно со новите прашања од ЕК се изразува благодарност за релевантните и сеопфатни одговори на владата на околу 3.000 претходно поставени прашања.
„Навистина сме среќни што нема посебни изненадувања и сметаме дека ќе ја исполниме оваа задача навремено и квалитетно, како што беше случајот и со претходните прашања“, рече вицепремиерот Радмила Шеќеринска на прес-конференцијата на 22-ри април. 
„Одговорите, заедно со придружните документи или барања за дополнување, ќе бидат поднесени до ЕК до 10-ти мај“, рече таа.
Повеќе од 40 дополнителни прашања се фокусираат на Министерството за земјоделство, додека 41 прашање е поврзано со правдата и со внатрешните работи. 
Министерството за труд и социјална политика ќе одговори 26 дополнителни прашања, а Министерството за надворешни работи, 15.
Шеќеринска објасни дека бројот на прашањата не значи дека овие институции немаат дадено квалитетни одговори. 
Според неа, повеќе се работи за тоа што некои прашања се комплексни по својата природа и бараат големо внимание и темелно елаборирање.
Таа рече дека владата е задоволна од најголем дел од работата завршена во првата фаза и дека сега се бара само дополнително разјаснување. 
Новите одговори ќе й бидат достапни на јавноста кога ќе бидат комплетирани и испратени во Брисел, рече таа.
Одговарањето на прашањата на ЕК претставува стандардна процедура што Брисел ја користи за да оформи мислење во врска со тоа дали земјата е подготвена за добивање на статус на кандидат за членство. 
Според комесарот за проширување на ЕУ, Оли Рен, Брисел ќе го објави своето мислење оваа есен. 
Врз основа на тоа, Европскиот совет ќе донесе одлука за кандидатскиот статус на Македонија за време на неговиот самит во декември. 
При предавањето на одговорите во февруари премиерот Владо Бучковски рече дека целта на Македонија е да стане член на ЕУ до 2010 година.
