01/10/2012
Игор Јовановиќ за Southeast European Times во Белград -- 01.10.12
Српскиот претседател Томислав Николиќ се состана со својот руски колега, Владимир Путин, двапати во рок од еден месец. 
Белград бара од Русија заем за железницата, помош во надминувањето на тешката економска криза, има големи надежи во врска со изградбата на гасоводот Јужен поток и очекува дека ќе најде инвеститор за Железарницата Смедерево.
За време на својот престој во Русија, Николиќ изјави за медиумите дека е „голем Русофил“, додавајќи дека: „единствената земја што ја сакам повеќе од Русија е Србија“. 
Неговиот коментар поттикна дискусии во Белград за тоа дали новата влада го напушта патот кон ЕУ и се свртува кон Русија.
Поранешниот српски амбасадор во Франција, Предраг Симиќ, рече дека не е сигурно дали Белград прави стратешко свртување кон Москва или ова е само тактика поради економската криза и притисок од ЕУ во врска со Косово.
„И самата ЕУ е во криза и понатамошната интеграција губи на популарност во Србија. 
Од друга страна, притисокот во врска со Косово првенствено од Германија се зголеми од изборот на новата влада. 
Затоа е до некаде разбирливо што земјата се свртува кон Москва, која може да й помогне во решавањето на економските проблеми“, рече Симиќ.
Александра Јоксимовиќ, директорка на белградскиот Центар за надворешна политика, вели дека е нормално за Белград да се сврти кон Русија за економска помош, бидејќи некои земји-членки на ЕУ, како што е Кипар, го прават истото.
„Но, ЕУ нема да толерира никаков преференцијален пристап за руските претпријатија во Србија. 
Затоа е важно Русија, поради нејзината поддршка за косовската политика на [Србија] да не добие привилегиран пристап до продажбата на српските претпријатија, бидејќи тоа е нешто што дефинитивно нема да биде одобрено во ЕУ, која е сé уште главен трговски партнер на Србија“, рече Јоксимовиќ заSETimes.
Александар Митиќ од Центарот за стратешки алтернативи, рече дека сега е добро време Русија да ја зацврсти својата позиција со Белград и, воопшто, со српскиот народ.
„Тоа бара Русија да води многу поактивна политика во Србија и на Балканот“, рече Митиќ заSETimes.
Руските власти не го кријат своето задоволство од развојот на настаните.
„Шансите за наша соработка се огромни. 
Но, сé ќе зависи од подготвеноста на вклучените страни целосно да ги реализираат тие шанси, што јас се надевам дека ќе го направат сите што се вклучени“, рече Александар Конузин, рускиот амбасадор во заминување во Белград.
Ерхард Бусек, поранешен координатор на Пактот за стабилност за Југоисточна Европа, рече дека односот на Србија со Русија претставува причина за загриженост.
„Имам чувство дека Србија, а особено нејзините политичари, постојано чекаат Европа да се приспособи на Србија, наместо обратно“, рече тој. 
„Може да се види дека новата влада се свртува кон Русија, што јас мислам дека не е добро, бидејќи Србија припаѓа во ЕУ.“
