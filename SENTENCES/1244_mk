30/12/2008
Српскиот министер за надворешни работи, Вук Јеремиќ, во петокот (26-ти декември) рече дека неговата земја е за обединета Босна и Херцеговина (БиХ). 
За време на еднодневната посета на Сараево, министерот за босанската државна телевизија изјави дека очекува решение за кризата во БиХ, со оглед на тоа што политичките сили кои се за компромис и договор добиваат на сила. 
Тој се состана со својот босански колега, Свен Алкалај.
***
Српскиот претседател Борис Тадиќ во петокот (26-ти декември) рече дека Белград внимателно ќе ја следи работата на мисијата на ЕУ во Косовo, ЕУЛЕКС, за да се осигури дека истата соодветно го спроведува својот мандат. 
Српските институции ќе бидат на располагање на ЕУЛЕКС во следниот период, кој според него ќе биде исклучително важен за ефикасноста на работата на мисијата на ЕУ во Косово. 
„ЕУЛЕКС е техничка мисија и, затоа, таа треба да има неутрален статус“, истакна тој. 
„Статусот на Косово може да се дефинира само во Советот за безбедност на ОН, и ниту една мисија во земјата нема сила да го одреди тоа“, рече Тадиќ.
***
Чешкиот претседател Вацлав Клаус вети поддршка од неговата земја за напорите на Aлбанија за пристап во ЕУ и НАТО, на состанокот со албанскиот колега Бамир Топи во саботата (27-ми декември). 
Топи беше во еднодневна посета на Чешка. 
Минатата недела Клаус потпиша протокол за пристапот на Албанија во НАТО. 
Ратификацијата од страна на сите земји-членки ќе й овозможи на Албанија, заедно со Хрватска, да пристапи во Алијансата на својот следен самит во април 2009 година.
***
Црногорскиот премиер Мило Ѓукановиќ и неговиот македонски колега во посета на земјата, Никола Груевски, во четвртокот (25-ти декември) рекоа дека се задоволни од „извонредната соработка“ помеѓу нивните земји. 
Ѓукановиќ изрази благодарност до Македонија за поддршката на напорите на Црна Гора да пристапи во ЕУ и НАТО. 
Тој вети дека ќе ја поддржи кандидатурата на Македонија за влез во НАТО, велејќи дека Скопје ги исполни сите стандарди за членство.
***
Словенечкиот претседател Данило Турк на 24-ти декември ја повика Србијa да го забрза својот напредок кон членството во ЕУ. 
Тој ја истакна „големата важност“ на апсењето на обвинетиот за воени злосторства Ратко Младиќ и неговата екстрадиција во Хашкиот трибунал. 
Во овој момент прашањето на Младиќ е многу важно [за аспирациите на Србија кон ЕУ], рече Турк во интервјуто за белградскиот весник Вечерње новости. 
Запрашан дали е можно да се деблокира Договорот за стабилизација и асоцијација помеѓу Србија и ЕУ без екстрадицијата на Младиќ, Турк рече дека не сака да охрабрува какви било лажни надежи.
(Разни извори 23/12/08 - 30/12/08)
