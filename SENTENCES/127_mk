19/03/2007
Од Давор Коњикушиќ за Southeast European Times во Белград - 19/07/03
Овој месец се обележуваат десет години од изборот на Зоран Ѓинѓиќ за прв некомунистички градоначалник на Белград од Втората Светска Војна. 
Исто така, се обележува и еден помрачен настан: неговиот атентат пред четири години извршен од страна на еден снајперист очигледно поврзан со организираниот криминал и Слободан Милошевиќ.
На 12-ти март 2003-та година, снајперист од прозорец го застрела Ѓинѓиќ додека се подготвуваше да влезе во зградата на српската влада, нанесувајќи му фатална повреда. 
Убиството се случи неколку дена по еден претходен обид за атентат врз него, кога еден камион кој го возеше член на криминална група се обиде да го турне автомобилот на тогашниот премиер надвор од автопатот.
Убиството стави крај на една извонредна, сложена кариера. 
Ѓинѓиќ беше професионален филозоф кој стана политичар, социјалист кој се залагаше за реформи за слободен пазар, како и прозападно ориентиран реформатор кој, сепак, ги здружи силите со таквите како Радован Краџиќ. 
И покрај тоа што, ја предводеше демократската револуција, тој не беше посебно харизматичен. 
И, иако централна фигура во српската политика, тој останува контроверзен.
Пред една деценија владата на Милошевиќ претрпе голема препрека кога беше принудена да признае пораз на локалните избори. 
Клучните борби ги доби Здружената коалиција, широка коалиција на политичките сили против Милошевиќ. 
Откако владата не успеа во обидот да го поништи гласањето, Ѓинѓиќ стана градоначалник.
Владата што е конституирана сега ќе биде влада за народот, а не влада над народот. 
Таа нема да биде влада во Белград, туку влада за Белград“, рече тој кога ја преземаше функцијата. 
Новиот градоначалник на крајот стана премиер, предводејќи една реформаторска влада се до неговото убиство.
Доаѓањето на власт на Ѓинѓиќ и Здружената коалиција, како во главниот, така и во другите српски градови, беше проследено со политички демонстрации. 
Бидејќи властите одбиваа да го признаат поразот на Социјалистичката Партија на Србија и нејзиниот коалиционен партнер, југословенската левица, избувнаа граѓански и студентски протести кои траеа 88 дена.
Изборните резултати беа признати само откако меѓународниот притисок го убеди Милошевиќ да предложи посебен закон. 
Заради неподготвеноста на владата да ја признае победата на Здружената коалиција во 13 српски града и девет изборни еденици во главниот град, поминаа три месеци пред конституирањето на белградскиот парламент.
После неколку недели од преземањето на власта, коалицијата се растури како резултат на внатрешни несогласувања -- проблем кој ќе продолжи да го мачи демократскиот блок и наредните години. 
Со заеднички напори на Социјалистите на Милошевиќ, Радикалите на Шешељ и Српското движење за обнова на Вук Драшковиќ, Ѓинѓиќ беше сменет.
Потсетувајќи се на тоа време, актуелниот градоначалник Ненад Богдановиќ рече дека фунцијата имала мало влијание во тоа време, а владата постојано ја попречуваше работата на Ѓинѓиќ. 
Денес Белград слободно може да ги користи своите ресурси, но дури и ова не доволно за да биде оставрено сето она што го планираше Ѓинѓиќ за главниот град.
„Верувам дека би рекол -- но, дозволете ми лично да кажам -- верувам дека би ми рекол, „добро е, но можеш и подобро“, вели Богдановиќ. 
„А, јас секако би му одговорил: „во ред, секогаш може да биде подобро“.
Годишнината од изборот на Ѓинѓиќ за градоначалник беше обележана од страна на српскиот парламент. 
Покрај тоа, беше одржана посебна комеморативна изложба на која беа прикажани белешки и други документи од тој период, како и негови лични предмети.
Меѓутоа, српската јавност сеуште е во контрадикција за тоа која улица во Белград треба да го носи името на Ѓинѓиќ. 
Неодамнешната иницијатива предводена од Демократската Партија на починатиот премиер собра над 30 000 потписи со кои се бара Булеварот Авној во Нов Белград да биде преименуван во Булевар Зоран Ѓинѓиќ. 
Но, комисијата за преименување на улици, и покрај тоа што се состана четири пати, се уште не го решила ова прашање. 
Причината е тоа што членовите на комисијата од Демократската Партија на Србија на Воислав Коштуница, заедно со Радикалите и Социјалистите, не присуствуваа на состаноците. 
Сега засега, единствениот потег за да му се оддаде почит на Ѓинѓиќ е да се именува „Платформа на Зоран Ѓинѓиќ“ на Плоштадот на републиката во центарот на Белград.
Во соседна Босна и Херцеговина, пак, граѓанското здружение „Град“ во Бања Лука предложи да поднесе предлози до градските власти за именување на улица по Ѓинѓиќ. 
Нарекувајќи го починатиот лидер вистински патриот и визионер што се однесува на европската иднина на српскиот народ, здружението, исто така, истакна дека Ѓинѓиќ беше роден во Босна и Херцеговина -- поточно, во Босански Самац.
Четири години по неговиот атентат, судските процеси против оние обвинети за неговото убиство сеуште се во тек. 
Речиси од самиот почеток, судењето се соочува постојани препреки. 
„Заштитените сведоци“ беа убиени. 
Обвинителите се повлекоа поради нејасни причини. 
Потоа, минатата година, судијата кој претседаваше Марко Клаевиќ се повлече откако беше поднесено обвинение за корупција против неговиот брат.
Судските процеси беа повторно отпочната со нов претседавач, Наташа Мешаровиќ, но новиот судски совет сега треба да се запознае со документите, записите и другите докази кои беа претставени за време на нејзиниот претходник. 
Ако, како што некои сугерираат, „судењето на векот“ го покаже степенот до кој е воспоставено владеењето на правото во Србија, мислењето е различно. 
Реформите во Србија ја претрпеа смртта на политичката личност која беше нивно најголемо олицетворение, но темпото забави. 
Меѓувремено, нерешените прашања со воените злосторства и косовската дилема го попречија прозападниот пат што тој го поддржуваше. 
Десет години по неговиот краток, но значаен мандат како градоначалник на Белград, наследството на Зоран Ѓинѓиќ останува нецелосно.
