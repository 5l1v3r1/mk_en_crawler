13/06/2005
Од Зоран Николиќ за Southeast European Times во Скопје – 13/06/05
Поради можните импликации врз процесот на проширување, одбивањето од страна на француските и холандските гласачи на предложениот устав на ЕУ загрижи многумина на Балканот.
Тоа е сигурно случај со Македонија, кој е втора по Хрватска во поглед на процесот на пристап.
Скопје очекува мислењето на Европската комсија да биде објавено на 9-ти ноември, по што ќе следи одлуката на Европскиот совет (ЕС) во декември дали да й додели на земјата статус на кандидат за членство.
Петнаесет години Македонија и регионот живеат со ветувањата за европска иднина, рече македонскиот вицепремиер, Радмила Шеќеринска, на конференцијата за интеграција во ЕУ, организирана од германската фондација „Бертелсман“ во Загреб на 4-ти јуни.
„Евентуалното забавување или стопирање на проширувањето ќе доведе до забавување и компликации на реформите, обесхрабрување на домашните и странските инвеститори и повторно засилување на популистите во регионот“, им рече таа на учесниците.
Втората рунда од политичкиот дијалог помеѓу ЕК и Македонија се одржа во Брисел само неколку дена по францускиот референдум.
Според комесарот за проширување на ЕК, Оли Рен, најдобрата порака што Македонија и другите потенцијални кандидати може да ја испратат до Брисел е исполнувањето на предусловите за членство.
ЕК, истакна тој, внимателно ќе го следи напредокот на реформите во Македонија во текот на следните неколку месеци.
По состанокот со македонскиот премиер Владо Бучковски во Хелсинки на 3-ти и 4-ти јуни, Рен даде оптимистичка изјава.
„Во изминативе години [Maкедонија] постигна значителен напредок во својето стабилизирање и реформа и затоа јас можам да й дадам позитивна оценка и да изразам пофалби“, рече тој.
Македонија, исто така, доби поттик и од изјавата на претседателот на ЕК, Жозе Мануел Баросо, на 6-ти јуни, при што на новинарите во Брисел им беше речено дека ЕУ нема да го забави процесот на проширување на ЕУ и дека ниту една земја-членка на ЕУ не го побарала тоа.
Фактот дека процедурите продолжуваат според планираното се смета за позитивен знак.
На 10-ти јуни се одржа вториот состанок на Комисијата за стабилизација и асоцијација помеѓу ЕК и Македонија, на која официјални претставници од Скопје ги презентираа резултатите постигнати досега.
