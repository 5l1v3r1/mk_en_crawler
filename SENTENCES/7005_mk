29/03/2012
Светла Димитрова за Southeast European Times во Софија -- 29.03.12
Бугарија нема да изгради нуклеарна централа во градот Белене, на реката Дунав, објави во средата (28-ми март) централно-десничарската влада на земјата, по бројните одложувања на конечната одлука за заедничкиот проект со Русија.
Соопштувајќи го ова по редовниот состанок на владата, заменик-министерот за финансии, Владислав Горанов, изјави за Бугарското национално радио (БНР) дека наместо тоа на ова место ќе биде изградена електроцентрала на гас.
Тој објасни дека Бугарија ќе му ги плати на Атомстројекспорт, подружница на руската државна енергетска корпорација Росатом, останатите 100 милиони евра за првиот од двата реактори од 1.000 мегавати, што беа планирани за централата Белене.
Реакторот ќе се користи во нуклеарката Козлодуј, 100 километри на запад, чии први четири реактори од времето на Советскиот сојуз беа затворени пред Бугарија да влезе во ЕУ во јануари 2007 година, поради безбедносни причини.
Одделите 5 и 6 на централата, од по 1.000 мегавати, ќе работат најмалку до 2017, односно 2022 година.
Започнат во 1981 година, проектот Белене беше за првпат прекинат девет години подоцна, поради финансиските тешкотии со кои Бугарија се соочуваше во тоа време.
Настрана од тоа, постоеше и силен притисок од еколошките групи, кои се спротивставија на изградбата на нуклеарен објект во сеизмички активен регион.
Одлуката за обновување на проектот беше донесена на крајот од 2002 година.
По распишаниот тендер три години подоцна, Бугарија постигна договор со Атомстројекспорт за проектирање и изградба на централата Белене во ноември 2006 година.
Спроведувањето на проектот започна официјално во септември 2008 година, осум месеци откако поранешната владејачка коалиција предводена од социјалистите потпиша договор за истиот за време на посетата на Софија на тогашниот руски претседател Владимир Путин.
Изградбата на централата беше замрзната повторно на крајот од 2009 година, кога германското енергетско претпријатие РВЕ -- главен инвестициски партнер во проектот -- се повлече, поради сé поголемата неизвесност за неговата иднина.
Изразувајќи сомневање во врска со економската одржливост на проектот, централно-десничарската партија ГЕРБ, која победи на парламентарните избори во Бугарија во јули 2009 година, сметаше дека цената за изградбата, која Русија ја определи на 6,3 милијарди евра, е премногу висока, инсистирајќи на тоа дека не треба да биде повисока од 5 милијарди евра.
Непостигнувањето договор меѓу двете страни за ова прашање, доведе до бројни одложувања на конечната одлука за проектот.
Според последното шестмесечно одложување договорено на крајот од септември, Бугарија требаше да каже дали ќе продолжи со изградбата до крајот на овој месец.
Во меѓувреме, напорите за привлекување стратешки западен инвеститор за проектот Белене, кој уште повеќе би ја зголемил енергетската зависност на Бугарија од Русија, исто така, пропаднаа.
Премиерот Бојко Борисов ја наведе загриженоста за животната средина како еден од главните мотиви за владата да се откаже од проектот, како и неговата растечка цена, која би достигнала вкупно околу 10 милијарди евра до крајот на изградбата на централата.
„Ги немаме тие пари и нема шанси да ја натераме државата и следните неколку генереции да плаќаат за тоа“, рече тој во средата.
Борисов, кој во понеделникот разговараше за Белене со Путин, исто така изрази надеж дека повлекувањето нема да се одрази на билатералните врски.
Министерот за економија, енергија и туризам, Дељан Добрев, се очекува да отпатува за Москва, за официјално да ги информира Русите за одлуката на Софија.
Експертот за нуклеарна енергија, Јордан Јорданов, кој ја предводеше централата Козлодуј меѓу 2000 и 2007 година, беше еден од авторите на идејата за инсталирање на уште два реактори во централата.
Но, тој не го поддржа планот за инсталирање на реакторот АЕС 92 наменет за Белене, во постојната атомска централа.
Бугарија, која моментно произведува околу 30 милијарди киловатчасови електрична енергија и извезува околу третина од тоа, мора да заземе поинаков пристап, според него.
„Треба најпрво да развиеме своја енергетска стратегија [до] 2050 година“, рече тој за SETimes во четвртокот.
„Ако јас одлучував, никогаш немаше да го инсталирам овој специјализиран реактор во Козлодуј.“
Десничарските политичари и многу обични Бугари ја поздравија владината одлука да го напушти контроверзниот проект.
„Изградбата на централата Белене ќе го зголеми ризикот од нуклеарни несреќи како онаа во Јапонија минатата година“, рече за SETimes Румен Петров, маркетинг специјалист од Софија.
„Проектот е премногу скап, така што цената на електричната енергија за крајните потрошувачи би се зголемила уште повеќе.“
