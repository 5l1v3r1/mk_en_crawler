13/11/2006
Од Ѓорѓи Митев-Шантек за Southeast European Times во Белград – 13/11/06
Забавени во развојот поради неразвиените институции, неефикасните пазари и несоодветните инвестиции во високото образование, повеќето балкански економии заостануваат во однос на глобалната конкурентност, според годишниот извештај на Светскиот економски форум.
(СЕФ).
Индексот за глобална конкурентност за 2006-та година ги оценува економските услови во 125 земји низ светот.
Негова цел е да фрли светло на клучните фактори кои го поттикнуваат економскиот раст, како и да објасни зошто некои земји се поуспешни од другите во зголемувањето на приходот и можностите.
Во овогодинешниот индекс, Швајцарија е рангирана прва, додека пак Соединетите Американски Држави паднаа од прво на шесто место.
Ангола е последна, а пред неа се Бурунди, Чад, Тимор-Лесте и Мозамбик.
Од земјите на Балканот, најконкурентни се Словенија (33-та) и Грција (47-ма).
Најголем напредок во однос на минатата година има постигнато Хрватска, која доживеа скок за 12 места (51-ва) и Турција, која се најде на 59-то место во однос на минатата година кога беше 71-ва.
Бугарија пак, плати скапо поради неодлучноста околу реформите и се најде на 72 место, доживувајќи пад за 11 места.
Најлоши резултати во регионот на ЈИЕ и понатаму имаат Албанија (98-ма) и Босна и Херцеговина (89-та).
И двете имаат постигнато мал напредок во однос на индексот за 2005-та година.
Сега непостоечката државна унија Србија-Црна Гора се најде на 87-то место, две места подолу во однос на минатата година.
Македонија падна за пет места подолу (80-та).
Што можат да направат овие земји за да станат поконкурентни?
Како што налага извештајот на СЕФ, одговорот не зависи само од еден фактор.
На пример, првопласираната Швајцарија може да се пофали не само со една напредна бизнис клима, туку и со висок капацитет на иновации и инвестирање во полето на истражувањето и развојот.
Институциите се транспарентни и одговорни, судскиот систем е ефикасен, а владеењето на правото е рапространето.
Кај земјите со подобри резултати, позитивните фактори функционираат заедно со цел да ја засилат конкурентноста.
На пример, нордиските земји практикуваат фискално ограничување, кое води до суфицити кои потоа можат да бидат инвестирани во образованието и истражувањето.
Овие земји покажаа дека „транспарентните институции и одличниот макроекономски менаџмент, споени со образовен систем од светска класа и фокус врз технологијата и иновацииите се успешна стратегија за одржување на конкурентноста во малите, високо развиени економии“, пишува Августо Лопез-Кларос, главен економист и директор на Мрежата за глобална конкурентност на Светскиот Економски Форум.
За разлика од тоа, многу земји на Балканот се фатени во еден магичен круг на фактори кои ја сушат конкурентноста.
Без образование и технологија, тие не можат да напредуваат.
Но без прилив на повеќе средства, владите не можат да инвестираат во образованието и технологијата.
Како што истакнува Мирослав Здравковиќ од Институтот за економија во Белград, скандинавските земји имаат БДП по глава на жител коj е за десет пати поголем од тие на Балканот.
На тој начин, тие имаат расположливи средства за реинвестирање.
Ситуацијата бавно се менува во ЈИЕ, вели Здравковиќ.
Севкупното рангирање на една земја на Индексот за глобална конкурентност е холистично претставување на нејзините резултати во однос на повеќе критериуми, групирани од страна на СЕФ во 9 „столба“.
Тие се:
институциите, макроекономијата, здравството и основното образование, високото образование и обуката, пазарната ефикасност, технолошката подготвеност, софистицираност на бизнисот и иновациите.
Земјите во транзиции како тие на Балканот често покажуваат нееднакви резултати во овие девет столба, успешни се во една област, но имаат сериозни неуспеси во останатите.
На пример, во однос на макроекономскиот менаџмент, Македонија (рангирана 30-та во овој параметар) и Бугарија (35-та) напредуваат, додека пак резултатите на Грција (102-ра) беа лоши, а тие на Турција (111-та) уште полоши.
И покрај тоа што Албанија заостанува во однос на многу индикатори -- вклучувајќи го повисокото образование (92-ра) и инфраструктурата (121-ва) -- таа котира високо во областа на здравството и основното образование (34-та).
Петнаесет години по крајот на комунизмот, институциите и понатаму се слаба точка кај земјите од ЈИЕ.
Повеќето се наоѓаат на дното на листата, вклучувајќи ги и Романија (87-ма) и Бугарија (109-та), кои треба да пристапат во ЕУ на 1-ви јануари 2007-та година.
Овде најдобри резултати од земјите во регионот имаат Кипар (35-ти), Грција (41-ва) и Турција (51-ва).
Успешното креирање на политиката може да зависи од познавањето на кој начин бројните фактори меѓусебно се поврзуваат -- на позитивен или негативен начини -- како и од способноста да се утврди кои фактори се клучни во одредена фаза од развојот, се вели во извештајот.
На пример, фискалната претпазливост може да биде значајна речиси секаде, но таа е особено значајна за земјите со буџетска нестабилност.
Лошото управување со јавните финансии може да биде особено штетно во средините каде економскиот раст зависи од создавањето на една попривлечна бизнис клима.
„Најконкурентни економии во светот ќе бидат оние каде што се направени заеднички напори за формулирање на политиката на еден разбирлив начин, односно оние кои ја сфаќаат важноста на многуте фактори, нивната меѓусебна поврзаност, како и потребата да се решат главните слабости што тие ги покажуваат на еден проактивен начин“, заклучуваат авторите на извештајот.
