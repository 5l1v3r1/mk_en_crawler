20/02/2013
Билјана Пекушиќ за Southeast European Times во Белград – 20.02.13
Во ексклузивното интервју за SETimes, српскиот премиер Ивица Дачиќ предвидува дека поддршката за пристапувањето на земјата во ЕУ ќе се зголеми кога луѓето ќе почувствуваат дека нивните животи се подобруваат и кога ќе се спроведат реформите во земјата.
Србија има големи надежи дека оваа година ќе добие датум за почеток на преговорите за пристапување во ЕУ, иако поддршката во анкетите на јавното мислење за овој процес е на најниско ниво досега во последниве 10 години.
„Покажуваме на практичен начин дека ни треба ЕУ како партнер во економијата, трговијата, инвестициите, дека европските закони се добри за нашите граѓани, дека со посредство на ЕУ можеме да ги оствариме нашите национални интереси“, рече Дачиќ за SETimes.
„Ако можеме да донесеме повеќе инвеститори од ЕУ и да обезбедиме работа за луѓето, ако во партнерство со ЕУ ги решиме на добар начин политичките прашања што ги имаме, ако ги примениме законите на ЕУ и им го олесниме животот на луѓето, процентот на поддршка на ЕУ ќе се зголеми“, рече тој.
Според ревизорското претпријатие КПМГ, Србија ги надмина сите земји од регионот во однос на странските директни инвестиции, вклучително и земјите на ЕУ, Романија и Бугарија, во 2011 година.
Иако инвеститорите внимателно го следеа претседателот Томислав Николиќ минатата година откако беше избран, големите инвестиции од Блискиот Исток и Турција започнаа оваа година.
„Србија стабилно се движи кон Европа и е решена да воспостави систем компатибилен на Европа што е можно побрзо“, изјави за SETimesМилан Ковачевиќ, советник за странски инвестиции и член на Научното друштво на економисти.
Винсент Дегер, шеф на делегацијата на ЕУ во Белград, рече дека во последниве години Србија постигна значаен напредок и инвестираше во решавањето на клучните и тешките прашања.
„За граѓаните на Србија ова не беше лесно, но јас сум сигурен дека повеќето сè уште сакаат да живеат во средена европска држава“, рече Дегер за SETimes.
Но, според анкетата во декември на Европската канцеларија за интеграција, 59 отсто од луѓето не веруваат дека Србија ќе влезе во ЕУ за 10 или 15 години.
„Премногу долг е патот до ,ветената земја’ и мене ми се чини дека ние, постарите, нема да стигнеме таму“, рече за SETimesМиладин Влајковиќ, пензионер во Белград. 
Тој рече дека засега не гледа никаква полза од ЕУ.
Но, според Милан Пајевиќ, директор на владината Канцеларија за европска интеграција, податоците не се лоши.
„Шеесет и шест проценти од граѓаните ги поддржуваат реформите неопходни за влез во ЕУ, додека 62 отсто го поддржуваат решавањето на проблемите во односите меѓу Белград и Приштина“, рече Пајевиќ за SETimes.
„Граѓаните сакаат европски реформи во сите области од животот, во образованието, здравството, правдата, човековите права“, рече Пајевиќ, додавајќи дека владата ќе ги почитува желбите на граѓаните на Србија со спроведување реформи во согласност со европските стандарди во сите области.
