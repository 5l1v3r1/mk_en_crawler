04/01/2011
Од Наташа Радиќ за Southeast European Times во Загреб -- 04/01/11
Хрватското раководство ја посочи 2011 година како решавачка година за земјата да ја исполни целта за пристапување во ЕУ. 
Со само седум отворени поглавја од преговорите, властите се надеваат дека ќе завршат поголем дел од работата до јули.
„Ние, исто така, ќе продолжиме со нашата работа. 
Има две главни цели што мора да ги исполниме -- да го завршиме процесот на преговори во ЕУ и да ја обновиме нашата економија“, рече премиерката Јадранка Косор за време на новогодишното обраќање.
Косор рече дека за да ги оствари двете цели -- и за да се спротивстави на сеприсутната корупција -- на Хрватска й треба основен политички консензус. 
Опишувајќи го членството во ЕУ со враќање во „нашиот стар дом каде што припаѓаме“, таа ги повика сите парламентарни партии да се приклучат на напорите.
Откако Хрватска ќе ги затвори преостанатите поглавја, процесот на ратификација на ЕУ ќе трае највеќе 18 месеци. 
Властите се надеваат дека земјата ќе стане 28-ма членка на Унијата во 2013 година.
Но, колку лесен ќе биде домашниот дел? 
Некои се загрижени дека Хрватска може да се соочи со сложености во финалните фази од процесот на преговорите ако не успее да покаже дека води силна борба против корупцијата.
Во неодамнешниот натпис на „Фајненшал тајмс“ се тврдеше дека Хрватска не треба да биде примена во ЕУ додека не се фати во костец со ова прашање. 
Според весникот, ваквата загриженост мора да се реши во текот на преговарачката фаза бидејќи ЕУ има повеќе моќ над своите членки пред да пристапат.
Во моментов повеќе од 40 високи хрватски официјални претставници се испитувани и обвинети, додека поранешниот премиер Иво Санадер е притворен во Австрија, во текот на истрагата за наводно сомнително работење.
Неговиот имот и капитал се блокирани, а неговата скапа уметничка колекција е конфискувана од државните обвинители.
„Сигурен сум дека на крајот ова ќе биде успешна приказна за Хрватска, за ЕУ и, исто така, за Југоисточна Европа. 
Случајот на Санадер покажува дека владеењето на правото во Хрватска е неоспорно, дека институциите функционираат и принципите на ЕУ се прифатени во нашата држава и општество“, рече министерот за надворешни работи, Гордан Јандроковиќ.
Но, има и лутина.
„Мислам дека ЕУ не треба да го бара од нас невозможното. 
Зар не знаат дека веќе ни е полн затворот Реметинец со луѓе што се обвинети за корупција, вклучително и министри? 
Не мислам дека сите други членки на ЕУ мораа да покажат исти напори како нас ... 
Само погледнете ја Италија“, рече пензионерот од Загреб Мирко Тадиќ за SETimes.
Тој додаде дека нивото на исполнување на сите услови на ЕУ всушност го зголемува нивото на евроскептицизам.
И тој не е сам со ваквото мислење.
„Ние припаѓаме во Европа. 
Промените што мораме да ги направиме се за наша полза, но некои од нив се болни. 
Но, многу е погрешно да се мисли дека Хрватска е корумпирана земја и дека луѓето се расипани“, рече жителот на Загреб Анте Жељиќ.
