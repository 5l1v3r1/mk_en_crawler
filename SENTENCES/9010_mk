18/07/2012
Линда Карадаку за Southeast European Times во Приштина -- 18.07.12
Косово сака да го прошири својот меѓународен профил, залагајќи се за пристапување во ЕУ, НАТО и добивање поголемо признавање на светско ниво.
Премиерот Хашим Тачи поднесе барање за пристап на Косово во програмата Партнерство за мир (ПзМ) во Приштина на 11-ти јули, со која ќе се воспостави официјално партнерство меѓу Косово и НАТО. 
Тачи, исто така, побара Косово да пристапи во Американско-јадранската повелба, и други регионални безбедносни структури, во кои земјата во моментов учествува како набљудувач.
Другото барање е за учество на Косовските безбедносни сили (КБС) и косовската полиција во операциите на НАТО и ЕУ во странство.
„Косово е посветено на тоа да стане фактор на мирот, стабилноста и безбедноста во регионот, откако веќе се докажа преку извонредната соработка со КФОР“, рече Тачи за НАТО.
Портпаролот на НАТО изјави за SETimes дека барањето на Косово за пристапување во ПзМ сé уште не е дискутирано, и рече дека членовите на Американско-јадранската повелба треба да одлучат кој ќе им се придружи во групата.
КБС објавија дека се подготвени за членство во регионални и меѓународни безбедносни механизми, тврдејќи дека ги исполниле сите критериумите на НАТО, со капацитет за реагирање во итни ситуации во Косово и во странство.
„Врз основа на критериумите и стандардите на НАТО, КБС ги исполнија сите критериуми за членство во ПзМ. 
Членството на КБС во регионалните безбедносни механизми ќе им овозможи на КБС да се докажат себеси како придонесувач во целокупната безбедност на регионот“, рече за SETimes Ремзие Зеќирај, претставничка за јавни односи на КБС.
Зеќирај рече дека целта на КБС е учество и членство во сите регионални иницијативи.
„КБС веќе придонесуваат со целиот свој капацитет во случаите на природни катастрофи, истраги и операции на спасување, елиминирање на неексплодираните направи, логистиката, медицината“, додаде таа.
Косовскиот центар за безбедносни студии во април објави извештај за патот на Косово кон програмата Партнерство за мир. 
Сите западнобалкански земји се приклучија, освен Косово. 
КЦБС вели дека главниот проблем за Косово е позицијата на четирите членки на НАТО кои не ја признаваат независноста на Косово -- Шпанија, Словачка, Грција и Романија.
„Одбивањето да се признае Косово официјално, многу ги отежнува договорните односи меѓу НАТО и Косово“, велат од КЦБС.
КБС имаат околу 2.500 членови и околу 800 резервисти. 
Нивната хиерархиска структура е заснована на воениот систем на НАТО.
