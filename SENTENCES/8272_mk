23/08/2011
(EurActiv, Euobserver, Yle.fi, Bloomberg - 23.08.11;
AFP, Reuters, WSJ, FT, Telegraph, UPI, DutchNews.nl, eKathimerini - 22.08.11)
Колатералните договори што некои европски држави ги бараат како возврат за нивниот придонес кон вториот пакет за спас на Грција би можеле да ја одложат исплатата на идната финансиска помош за оваа балканска земја и да доведат до нејзино доцнење, предупреди агенцијата за кредитен рејтинг „Мудис“ во понеделникот (22-ри август).
Според договорот постигнат минатата недела, Атина се обврза да обезбеди пари како гаранција за учество на Финска во кредитниот пакет на Еврозоната вреден 109 милијарди евра за задолжената Грција, најавен на 21-ви јули.
Тоа предизвика барања од Австрија, Холандија, Словачка и Словенија за слични билатерални договори.
„Мудис“, која го намали кредитниот рејтинг на Грција на Ца, само еден степен над неподмирување на должничката обврска, пред околу еден месец, предупреди во понеделникот дека зголемувањето на бројот на колатерални договори ќе биде негативно за кредитниот рејтинг на земјата.
„Договорот помеѓу Грција и Финска, кој е мал по себе, има многу поголемо значење.
Вршењето на таквите договори би можело да ја одложи следната транша на финансиска поддршка за Грција и така да предизвика доцнење со исплатата“, велат од агенцијата.
Атина очекува да ја добие следната рата од 8 милијарди евра во рамките на својата прва меѓународна финансиска помош, во вредност од 110 милијарди евра, во септември.
Грчкиот министер за финансии Евангелос Венизелос изјави дека не постои ризик неговата земја да не ги добие тие пари како резултат на неодамнешниот договор со Хелсинки.
„Септемвриските потреби за позајмување ќе бидат покриени на било кој начин“, грчкиот дневен весник Катимерини ја цитираше неговата изјава во понеделникот.
„Тоа е одлучено“.
Но, тензиите кои се појавија во еврозоната околу колатералниот договор со Финска може да го забават процесот на имплементација на втората грчка финансиска помош, чија цел е покривање на потребите за позајмување на Атина до средината на 2014-та година.
За да се донесе пакетот за спас треба да биде одобрен од страна на сите членови на евро друштвото.
Договорот постигнат на 21-ви јули од страна на лидерите на земјите од еврозоната, исто така, предвидува дополнителни 50 милијарди евра од банки и други приватни кредитори.
Според АФП, говорејќи на редовниот владин брифинг за новинарите во понеделникот во Берлин, германски официјални лица изјавија дека грчко-финскиот договор мора да се објасни, дискутира и исто така да биде одобрен од страна на другите членови на еврозоната.
„Една ваква билатерална спогодба може да не биде договорена на штета“ на другите земји во друштвото на земјите членки на ЕУ кои го користат еврото како нивна национална валута, новинската агенција ја цитираше изјавата на портпаролот на германското Министерство за финансии.
Во меѓувреме, холандскиот министер за финансии Јан Кес де Јагер ја оспори законитоста на грчко-финскиот договор во отворено писмо до националниот парламент, велејќи дека тој ќе стане важечки само ако сите други земји во еврозоната и ММФ се согласат.
„Холандија не го поддржува овој предлог“, Еуобзервер, со седиште во Брисел, ја цитираше изјавата на министерот.
„Тој не е во согласност со принципот на еднаков третман на сите евро земји“, додаде тој три дена по изјавата на холандскиот премиер Марк Руте во петокот во која вели дека иако нема потреба за колатерален договор, ако Финска добие таков и тој би сакал, исто така.
На тој начин, Холандија јасно стави до знаење дека се противи на австрискиот предлог од минатата недела, повикувајќи на ограничување на пристапот на евро членките до колатералните договори ако нивните банки веќе имаат корист од одредбите според делот на приватниот сектор од пакетот за спас.
На тој начин, холандското вето би можело да ја блокира втората финансиска помош за Грција.
