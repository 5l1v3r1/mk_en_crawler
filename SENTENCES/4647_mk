16/04/2009
Од Јусуф Рамадановиќ за Southeast European Times во Сараево -- 16/04/09
Информиран за неодамнешните загрижувачки настани во Босна и Херцеговија (БиХ), американската Хелсиншка комисија слушна остри критики од неколку политичари од БиХ пред две недели. 
Главната цел на критиките беше Милорад Додик, премиер на Република Српска (РС), еден од двата ентитети кои ја сочинуваат БиХ.
Учесниците на сослушувањето на комисијата за Западен Балкан, кое се одржа во Вашингтон, предупредија дека Додик очекува меѓународната заедница да се умори од прашањата поврзани со БиХ. 
Враќајќи ги реформите од минатите години и поткопувајќи го кредибилитетот и ефикасноста на државата, Додик постави основа за отцепување кога ќе се појави погодна можност, рекоа тие.
Лорд Педи Ешдаун, поранешен висок претставник во БиХ, рече дека САД и ЕУ мора да соработуваат на „единствена стратегија“ за спречување на напорите на „елементите претежно во“ РС кои сакаат да „ги упропастат реформите кон државноста“. 
Според мислењето на Ешдаун, најголема сопирачка што му е на располагање на Запад е шансата за членство во ЕУ.
Евентуална платформа за отцепување може да биде декларација за уставните реформи неодамна усвоени на вонредната седница на парламентот на РС. 
Декларацијата предвидува пренесување на повеќето државни функции и надлежности на РС.
Советот за спроведување на мирот (ПИК) -- кој го надгледува спроведувањето на Дејтонскиот мировен договор -- ја критикуваше декларацијата на неодамнешниот состанок во Сараево. 
Истиот заклучи дека документот ќе го забави пристапувањето на БиХ во ЕУ.
Посебна загриженост на сослушувањето на комисијата предизвика тоа што приватни организации за заштита и ловечки клубови регистрирани во РС собираат оружје. 
Загриженост предизвика и тоа што исламистите Вахаби, присутни во другиот ентитет, Федерацијата на БиХ (ФБиХ), наводно собираат пари и оружје.
Политичарите во ФБиХ изразија загриженост. 
Мартин Рагуз, член на парламентот од партијата на босанските Хрвати ХДЗ 1990, предупреди дека позицијата на парламентот на РС „не треба да се потценува како ад хок ситуација, бидејќи ... 
истата има тенденција на процес за кој треба да се дејствува“.
Бериз Белкиќ, заменик-претседател на Бошњачката партија за БиХ, рече дека декларацијата е една од првите конкретни чекори за отцепување на РС. 
Со ослабување на државните институции, Додик можеби подготвува терен и ги испитува реакциите, рече тој.
Самиот Додик за АП во средата (15-ти април) изјави дека претпочита да ја задржи актуелната структура на ентитетот. 
Тој ја гледа БиХ како лабава федерација на две или три етнички засновани мини-држави, но не и како обединета држава. 
Тој нема да се спротивстави на евентуален хрватски ентитет, сé додека границите на РС останат нечепнати.
Додик рече дека компромис и соработка на државно ниво е многу тешко да се остварат. 
Тој го доведе во прашање „живеењето заедно во хибридна земја во која секој си води своја сопствена агенда“. 
РС нема да се откаже од својата автономија како услов за членството во ЕУ, вети тој.
