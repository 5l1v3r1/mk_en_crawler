22/03/2012
Дражен Ремиковиќ за Southeast European Times во Бања Лука -- 22.03.12
Претседателот на Република Српска (РС) Милорад Додик минатата недела повторно ја отвори можноста за референдум во ентитетот -- овојпат за членството во НАТО.
Иако некои велат дека ова е маркетиншки трик за престојните избори во БиХ во октомври, факт е дека поголем дел од граѓаните на РС гледаат негативно на членството во Алијансата.
„Србите имаа многу негативно искуство со НАТО. 
Како и да е, ние сме решени да работиме напорно на воспоставувањето добри односи со Алијансата, но, исто така, утврдивме дека кога ќе дојде време за конечната одлука за пристапување во НАТО, треба да им дадеме на луѓето шанса да кажат на референдум што мислат за тоа“, рече Додик за сараевската телевизија ТВ1 на 14-ти март.
Опозициските партии во РС го поддржуваат референдумот во ентитетот, додека партиите од Федерацијата на БиХ истакнуваат дека ова прашање претставува државна работа.
Пратеничката на Српската демократска партија (СДС), Александра Пандуревиќ, рече дека гласањето треба да е уредено според предвиденото со законот за референдум -- контроверзен закон кој РС го усвои во 2010 година.
„Ние сметаме дека граѓаните мора да одлучат дали [ентитетот] ќе пристапи во една воена алијанса како што е НАТО, како што се прави во сите демократски и развиени земји. 
Нашиот став е дека БиХ треба да биде воено неутрална“, рече Пандуревиќ за SETimes.
Голем дел од противењето на граѓаните произлегува од акцијата на НАТО во септември 1995 година, кога алијансата ги бомбардираше одбранбените системи на Армијата на РС. 
Акцијата беше одмазда за тоа што силите на РС го бомбардираа пазарот во Маркале во Сараево, каде што загинаа 68 луѓе.
Покрај тоа, од март до јуни 1999 година НАТО презеде воено дејство против поранешна Југославија, откако тогашниот претседател Слободан Милошевиќ одби да го потпише Договорот од Рамбује -- кој на крајот стави крај на војната во Косово.
Слободан Поповиќ, заменик-претседател на Социјалдемократската партија (СДП) смета дека прашањето за членството во НАТО е државно прашање.
„Наш стратешки интерес е да направиме сé за да бидеме примени во Алијансата. 
Мислам дека приказната за референдумот се користи за целите на дневната политика, со оглед на тоа што референдум во РС е објавен веќе неколку пати, но никогаш не се одржа“, рече Поповиќ за SETimes.
БиХ го прифати Акцискиот план за членство во НАТО (МАП) во април 2009 година, но условно, бидејќи статусот на воениот имот на земјата е сé уште нерешено.
Милош Солаја, директор на Центарот за меѓународни односи во Бања Лука -- невладина организација која се занимава со политички анализи -- рече дека главните политички сили во РС го формулираат својот став кон НАТО со официјалната позиција на Србија, која е недоверлива кон алијансата.
„Ако референдумот се одржи сега, НАТО дефинитивно нема да има поддршка во РС. 
Но, јас мислам дека ќе потрае со години додека БиХ се најде пред вратите на НАТО. 
Дотогаш многу работи може да се променат“, рече Солаја за SETimes.
Анкетата на маркетиншката агенција од Бања Лука, Прајм комјуникејшн, во ноември 2011 година ја потврди недовербата кон НАТО која преовладува меѓу граѓаните на РС. 
Пристапувањето во НАТО е поддржано од само 26 отсто од населението, додека 55 отсто се противат на членството во Алијансата. 
Околу 19 отсто се неопределени.
Од друга страна, граѓаните на Федерацијата на Босна и Херцеговина ја поддржуваат идејата дека БиХ треба да пристапи во НАТО со 81 отсто, додека само 12 отсто се против пристапувањето во Алијансата.
Кога станува збор за вкупниот процент, 59,7 отсто од населението на БиХ го поддржува пристапувањето во НАТО, додека 28,8 отсто од граѓаните се против идејата. 
Секој десетти испитаник -- или 11,1 отсто -- останува неопределен за ова прашање. 
Бојан Влашки (27), адвокат од Бања Лука, рече дека НАТО презел акција против Србите двапати, и затоа БиХ не треба да стане членка.
„Целосно ја поддржувам иницијативата за референдум и сум сигурен дека граѓаните на РС ќе гласаат против НАТО. 
Би било сосема неморално РС да поддржи една воена алијанса [која] бомбардираше и убиваше невини луѓе и цивили“, рече Влашки за SETimes.
