07/07/2010
БРИСЕЛ, Белгија -- Европската комисија (ЕК) во вторникот (6-ти јули) го одреди крајот на 2011 година како краен рок за Бугарија да го донесе својот буџетски дефицит под 3 отсто од БДП, во согласност со Пактот за стабилност и раст на ЕУ.
ЕК, исто така, побара од владата да преземе активни мерки за спречување на понатамошното проширување на дефицитот над 3 отсто од БДП, предвидени во буџетската ревизија оваа година.
Препораката, заедно со онаа за отпочнување процедура за прекумерен дефицит против Бугарија откако нејзиниот дефицит достигна 3,9 отсто од БДП во 2009 година, ќе биде проследена до Советот на ЕУ за конечно мислење.
За да се постигнат фискалните цели, ЕК -- делумно -- препорача владата да ги комплетира планираните реформи на пензискиот и здравствениот систем, како и реформите во јавната администрација и образованието.
Владата првично ја одреди својата цел за буџетскиот дефицит во 2010 година на 0,7 отсто од БДП, но беше принудена да ја измени делумно и поради повисоките трошоци, кои беа наметнати од незавршените договори, потпишани од претходната администрација.
(Фокус, Бизнисвик, БНТ - 06/07/10)
