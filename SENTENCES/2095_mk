20/05/2005
(УНЕСКО, Christian Science Monitor, УНМИК, Новински центар на ОН, ББС, Косова репорт, АКИ, Радио Б92, All American Patriots - 13/05/05; Еден свет Југоисточна Европа - 12/05/05)
УНЕСКО беше домаќин на првата меѓународна донаторска конференција за косовското културно наследство на 13-ти мај, во обид да се соберат 40 милиони евра за реставрација и заштита на десеттици верски споменици и историски локалитети во провинцијата.
Состанокот во Париз беше организиран во соработка со УНМИК, Советот на Европа и Европската комисија (ЕК). 
На него присуствуваа претставници од повеќе од 50 земји-членки, како и 15 фондации и невладини организации.
Конференцијата заврши со преземање обврска за финансиска помош од 8,2 милиони евра. 
Помеѓу главните донатори се Чешка, Франција, Германија, Грција, Унгарија, Италија, Шведска и Турција. 
САД вети 1 милион американски долари. 
Придонесите на земјата, според соопштението на УНЕСКО издадено по состанокот, ќе бидат додадени на 2 милиони евра што веќе ги додели ЕК и 5,7 милиони евра одвоени од страна на косовските привремени институции.
Помошта ветена од земјите како што е Албанија, Австрија, Бугарија, Хрватска, Холандија и Португалија, како и од три невладини организации ќе биде дадена во вид на техничка, експертска и институционална поддршка. 
Другите потенцијални донатори рекоа дека се подготвени за давање финансиски средства за иницијативата, но најпрво ќе ги проучат документите со предлозите.
На овој документ се наоѓаат 75 културни и верски споменици кои беа уништени или оштетени за време на конфликтот во Косово во периодот 1998-1999 година и насилството што следеше потоа или, пак, едноставно се руинирани, вели УНЕСКО. 
Тие вклучуваат 48 православни споменици, 14 исламски/православни споменици и 13 примери на локална архитектура и други историски локалитети.
„Почитта за заштитата и реконструкцијата на културните и верските локалитети претставува интегрален дел од процесот на подобрување на консолидирањето на односите помеѓу различните заедници во Косово, особено помеѓу заедниците на косовските Албанци и косовските Срби“, рече шефот на УНМИК Сорен Јесен-Петерсен на конференцијата.
Еден од локалитетите на листата е српскиот православен манастир Дечани, светско наследство на УНЕСКО од минатата година, кое се наоѓа во подножјето на планината Проклетије во западно Косово. 
Овој комплекс, напиша генералниот директор на УНЕСКО Коичиро Мацура во натписот објавен во Christian Science Monitor на 13-ти мај претставува „универзално признат прекрасен пример на средовековна архитектура во Европа“. 
Тој вклучува црква од 14-тиот век, која се опишува како скапоцен камен на византиската архитектура со околу 60 икони. 
Ѕидовите на црквата се скоро целосно покриени со извонредни фрески на повеќе од 1.000 светци.
„Не може да има траен мир без цврсти основи“, напиша Мацура во својот натпис пред конференцијата. 
„Толеранцијата, взаемното разбирање и почитувањето на владеењето на законот, малцинските права и културните разновидности претставуваат такви основи. 
Тие се „дискретни“ состојки за градењето на мирот, долгорочен процес што мора да започне во главите на секој граѓанин на Косово и неговите соседи“.
Тој, исто така, повика на зајакнување на образованието за демократско граѓанство, продолжување со работата на ревидирањето на историските учебници и промовирање на подобро разбирање на заштитата и зачувувањето на културното наследство.
