31/08/2012
Енди Дабилис за Southeast European Times во Атина -- 31.08.12
Грчките графити се живи 30 години, но особено заживеаја во 2008 година, по убиството на 15-годишниот Алексис Григоропулос во анархистично-уметничката населба Егзархија.
Многу згради беа нацртани со графити за да се искаже некој став и да се покријат валканите, сиви бетонски згради во очајнички обид за создавање некаков шарм.
Аматери шкртаат со бои во спреј, цртачи на графити сакаат да се промовираат, истовремено останувајќи анонимни, а има и вистински улични уметници кои не сакаат да бидат идентификувани, како што е Bleeps.gr, кој вели дека живее во Бристол, Англија, домот на прославениот британски уличен уметник Бенкси.
Исто така, тука е и Вагелис Хурсоглу, кој го користи уличното име Вузи;
Апсент и Анимуз, секој со различен стил, кои се обидуваат да го портретираат животот каков што тие го гледаат.
Нивната работа е на исто рамниште со другите познати улични уметници, како Александрос Васмулакис, кој покрива цели ѕидови со апстрактна авангардна експресија;
надреализмот во стилот на Дали на Димитрис Таксис покажува момче со синџир околу вратот врзано за тешкиот товар на долгот;
Хоуп, чии дела беа прикажани на јавна изложба.
Грчките графити се необична мешавина на саркастични слогани и извртена уметност, кои ги користат ѕидовите како сликарски платна за уметничка експресија.
Но, сега, по смртта на Григоропулос и две години разорна економска криза поради која многу Грци се соочија со намалени плати, даночни зголемувања и намалени пензии, уличните уметници ја искажуваат својата лутина со зајадливи политички графити.
Се работи за невообичаен избор на сатира и црн хумор, фрази на грчки јазик како Нивното богатство е наша крв начкртан на бетонскиот ѕид на „Мекдоналдс“, а повулгарни пораки се појавуваат на место на поблагите протестни пораки испишани на ѕидовите.
Хурсоглу изјави за SETimes дека има причина поради која уметниците ги претпочитуваат улиците наспроти музеите.
„Самите графити се политичка порака“, рече тој.
„Ако нема политичка порака, овој вид уметност не ја постигнал својата цел, што освен создавање екстравагантна, впечатлива слика, укажува на проблемите на современото општество и предвидува можна промена“, рече тој.
Алекс Катарас, 31, самопрогласен уличен уметник во Егзархија, вели дека политиката не е негова јака страна, но вели дека сфаќа што довело до тоа.
„Ја следам политиката и уличната уметност е повеќе на политичка основа“, рече тој за SETimes.
Иако некои критичари го критикуваат, како што велат, уништувањето на приватната сопственост, Катарас вели:
„Не мислам дека тоа е вандализам.
Тоа е еден вид уметност.
Тоа ги прави зградите пошарени и политичките графити имаат повеќе значење.“
Во народниот парк во Егзархија, едно слободно место се претвори во зелен брокат на импровизирани клупи, земјени патеки и зен градини, место каде што студентите и работниците се чувствуваат пријатно.
Деспина Стефуди (20) седи со две свои пријателки, наспроти зграда чија страница беше покриена со политички графити.
„Политичките графити се во ред, тоа е начин да се изрази огорченост“, рече таа за SETimes.
Нејзината пријателка Марија Вандолу, исто така 20-годишна, рече дека графитите имаат предност во однос на музејската уметност.
„Кога е на ѕид, секој може да ја види“, рече таа за SETimes.
