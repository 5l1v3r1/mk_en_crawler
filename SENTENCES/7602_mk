22/04/2013
Менексе Токјај за Southeast European Times во Истанбул -- 22.04.13
Меѓународната трговија со дрога и понатаму се одвива по „Балканскиот пат“, по кој дрогата се пренесува преку Турција и Балканот до Европа, во оваа нелегална трговија од повеќе милијарди евра, која ја водат софистицирани групи на организиран криминал, се вели во извештајот на Агенцијата за спроведување на законот на Европската унија, Еуропол.
„Патиштата низ земјите од Западен Балкан остануваат важни за движењето на многу нелегални производи кон ЕУ. 
Хероинот и кокаинот поминуваат низ Западен Балкан откако ќе поминат низ Турција и Африка“, се вели во извештајот на ЕУ Проценка за опасностите од сериозен и организиран криминал 2013 (СОКТА).
Меѓународната трговија со дрога го потхранува организираниот криминал и шверцот со луѓе, како и терористичките групи што ги користат овие приходи од дрогата за да купуваат оружје, велат властите.
„Западен Балкан не е само транзитен регион, туку и голем извор на огнено оружје со кое се тргува на меѓународните пазари за оружје, прекурсори и синтетички дроги. 
Перењето пари, исто така, се одвива во овој регион преку инвестициите во недвижности и во комерцијални претпријатија“, се вели во извештајот.
Со оглед на нејзината локација како крстосница на Европа и Азија, Турција долго време беше транзитна, изворна и дестинациска држава на нелегалната дрога.
„Границите на Турција со ЕУ остануваат ранливи и покрај интензивниот фокус на спроведувањето на законот. 
Земјата ги поврзува земјите-набавувачи со потрошувачките пазари во земјите-членки. 
Голем дел од хероинот во ЕУ и понатаму поминува низ Турција и се шверцува од турските групи на организиран криминал од земјите на потекло до дестинациските пазари“, се вели во извештајот.
Хероинот е главната дрога што се шверцува низ Турција и Балканот до Европа. 
Дрогата доаѓа од Авганистан, каде што се произведува 75 отсто од светскиот опиум и се пренесува главно преку копнените граници. 
Шверцерите од Турција и заедниците на дијаспората во Европа, во принцип ги контролираат мрежите на дистрибуција.
Според проценките на Еуропол, во ЕУ се активни 3.600 групи на организиран криминал, од кои 30 отсто се вклучени во шверц со дрога. 
Албанските, пакистанските и турските групи на организиран криминал доминираат во шверцот со хероин.
„Значителна количина хероин се пренесува преку Турција. 
Најголема корист имаат курдските и турските шверцери. 
[Забранетата Курдистанска работничка партија] ПКК се проценува дека, исто така, има големи приходи од трговијата со хероин“, рече за SETimes Хакан Демирбукен, претставник на Канцеларијата на Обединетите Нации за дрога и криминал (УНОДЦ).
Меѓународниот извештај за стратегијата за контрола на наркотиците потврдува дека „во последниве години многу етнички курдски шверцери ги проширија операциите во поголемите градови во Турција и другите држави во Европа“.
Од Турција хероинот поминува низ земјите од Балканот на патот кон Европа. 
Ниското ниво на спроведување на законот, недостатокот на власт, сиромаштијата и отворените граници без царинска контрола придонесуваат за ниските нивоа на запленување на хероинот во земјите од Балканот во споредба со Турција, вели Демирбуркен.
Во текот на изминатата деценија Турција ги засили мерките против дрогата. 
Скоро сите копнени граници на земјата се опремени со скенери, специјално дресираните кучиња и доброобучениот персонал, кои резултираа со големи количини запленета дрога ги принудија некои групи на организиран криминал да најдат алтернативни патишта до Европа.
Во Меѓународниот извештај за стратегијата за контрола на наркотиците се вели дека турската влада останува посветена на исполнувањето на своите обврски од меѓународната контрола на дрогата, кога запленува големи количини дрога на границите од земјата.
Напорите на Турција за борба против шверцот со дрога, како и конкуренцијата меѓу различните групи на организиран криминал доведоа до промена во правците на трговија со дрога, велат властите.
„Меѓународните правци на трговијата и слободата на движењето во рамките на ЕУ им овозможија на групите на организиран криминал да ја избегнуваат активноста на полицијата или да ги заобиколуваат конкурентните групи на организиран криминал кои контролираат одреден правец. 
Има промена во правците на шверцот за голем број производи. 
Шверцерите со хероин кои се обидуваат да ги избегнат турските групи сега се движат и низ Источна и Јужна Африка или ги пренесуваат своите производи директно во ЕУ преку Пакистан или Обединетите Арапски Емирати“, вели Еуропол.
Сепак, турското Министерство за надворешни работи се спротивстави на заклучоците од извештајот на Еуропол, велејќи дека според извештајот во 2012 година на УНОДЦ, напорите на Турција за запленување на хероинот од Авганистан за западен Балкан се добредојдени и сочинуваат 16 отсто од светските количини на запленет хероин.
„Во изминатава деценија количините на запленет хероин во земјите на ЕУ се намалија за три пати, па дури и четири пати, додека во Турција истите се зголемија за три пати или четири пати. 
Според тоа, сликата што ја дава извештајот на Еурпол не ја одразува реалноста“, се вели во соопштението за медиумите на министерството.
ЕУ го зголемува својот финансиски капацитет во западен Балкан и Турција за развивање на интегрираното гранично управување и помош на националните власти во откривањето на нелегалната трговија преку нивните граници.
Иако извештајот на Еуропол потврдува дека меѓународните криминални групи сé повеќе работат надвор од традиционалните етнички засновани организации, на Балканот, албанските говорни групи на организираниот криминал во Косово и Албанија се длабоко вклучени во меѓународната трговија со дрога. 
Големата заедница на дијаспората во Грција, Турција, Италија и Западен Балкан придонесува за етнички заснована мрежа на шверц со дрога, која ги премостува националите граници.
Флориан Ќехаја, извршен директор на Косовскиот центар за безбедносни студии, изјави за SETimes  дека Косово останува транзитна држава на дрогата, поради значителните проблеми што ги има со воспоставувањето на владеењето на правото и порозната граница.
„Криминалните групи ја користат кревкоста на безбедносните институции и слабите остварувања на меѓународното безбедносно присуство, особено на северот од земјата, и посебно го користат слабото присуство на граничната полиција на Зелената линија, со посебен акцент на границата со Србија како решавачки фактор“, рече Ќехаја.
Во Косово во текот на првите девет месеци од 2012 година беше запленета најголема количина марихуана (1.091,4 кг), по што следеше хероинот (51,5 кг) и кокаинот (7,2 кг), значително зголемување од 2011 година. 
Полицијата, исто така, заплени семиња и растенија канабис, како и 153 таблети „екстрази“.
Не постојат сеопфатни проценки за користењето на дрогата во Косово, но големо мнозинство корисници се проценува дека се мажи на возраст меѓу 18 и 35 години, а марихуаната е нивниот избор на дрога.
Ќехаја рече дека борбата против шверцот со наркотици бара регионален ангажман, но Косово не е дел од регионалните напори за борба против овој криминал.
„Фактот дека владата и полицијата [на Косово] не се дел од регионалните иницијативи за борба против организираниот криминал го прави потешко дејствувањето на безбедносните институции, поради недостатокот на соработка меѓу косовската полиција и државите во регионот“, додава тој.
Косово не е дел од Еуропол или Интерпол и директна комуникација со двете институции на организиран криминал не постои. 
Комуникацијата е преку УНМИК и ЕУЛЕКС, што им го отежнува на косовските власти пренесувањето на податоците до релевантните институции кои се занимаваат со борба против наркотиците.
Романија, исто така, се рангира високо меѓу транзитните земји и многу криминални групи се вклучени во шверц со кокаин, според последните податоци на извештајот на Еуропол и Европскиот мониторинг центар за дрога и зависности од дрога.
Во извештајот, исто така, се посочува дека во Романија и Бугарија криминалните групи го користат знаењето до кои е дојдено со годините нелегални активности во турските синџири на шверц со дрога и се сега во позиција да обезбедат дрога или за нивните домашни пазари или за Европа.
Но, според експертите, падот во користењето на дрогата паралелно со стогите гранични контроли откако Романија пристапи во ЕУ во 2007 година, претставува позитивен тренд.
Романија инвестираше многу во заштитата на своите граници во текот на изминатите години, во рамките на напорите за пристапување во Шенген, при што сите европски партнери признаа дека земјата ги исполнува сите технички критериуми за прием во внатрешната безгранична област. 
Повеќе од една милијарда евра од домашните и европските фондови се одвоени за поддршка на сите мерки за влез во Шенген областа.
„Користењето на дрогата е во пад во Романија. 
Властите почнуваат да си ја вршат работата и со тоа и користењето опаѓа. 
Затоа мислиме дека сме на вистински пат“, рече за SETimes Михаи Курелеа, претседател на невладината организација Здружение за борба против дрогата.
Но, Курелеа вели дека е потребна подлабока вклученост на граѓанското општество, заедно со поусогласени напори меѓу институциите, за борба против шверцот и користењето дрога.
Со оглед на неговата меѓународна природа, експертите за дрога крајно ја посочуваат потребата од координирани глобални напори за прекинување на шверцот со дрога.
„Турција може да ги зајакне своите граници и своите разузнавачки капацитети и да инвестира повеќе средства за тоа“, вели Демирбукен. 
„Но, ако нејзините соседи како Иран и балканските држави, земјите на потекло како Авганистан и земјите на дестинација како Запад и Централна Европа не извршат подеднаков притисок за да ја запрат трговијата со хероин, притисокот што го дава Турција ќе биде неурамнотежен и нема да даде многу резултати, бидејќи тоа само ќе ги натера шверцерите да го модифицираат правецот и методот на транспорт.“
Дописниците Мухамет Брајшори во Приштина и Пол Чикои во Букурешт дадоа свој придонес за овој извештај.
Кои чекори треба да ги преземат регионалните влади за поефикасна борба против шверцот со дрога? 
Споделете ги вашите размислувања во делот за коментари долу.
