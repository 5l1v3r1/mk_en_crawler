26/03/2009
Од Горан Трајков за Southeast European Times во Скопје -- 26/03/09
Шведската фабрика за млеко Сведмилк е најголемиот странски инвеститор во македонската млечна индустрија.
И покрај ветувачкиот почеток, таа натрупа голем долг кон вработените и македонските фармери кои ја снабдуваа со млеко.
На 2.500 фармери им должи скоро 3,5 милиони евра.
Менаџерот на Сведмилк, Роџер Оскарсон, вината ја префрла на обидите на акционерот -- МиА Бевериџ -- за преземање на неговата фирмата.
МиА Бевериџ поседува 37 отсто од акциите на Сведмилк.
Оскарсон вели дека тој не бил свесен за влошената ситуација до 4-ти ноември 2008 година, кога се состанал со претставниците на МиА Бевериџ.
„Тие ми рекоа дека нивното претпријатие е финансиски многу слабо и дека ќе биде тешко да се сочува“, рече Оскарсон.
Тој и партнерот Јосиф Саржоски предложија продажба на нивните акции на МиА Бевериџ по многу ниска цена, потег кој трет акционер, Сведфонд, би го поддржал и би се приклучил.
Но, идејата не се реализираше, откако се откри дека МиА со месеци го планирала преземањето.
Сведмилк, инсистира тој, го купува целото свое млеко од домашните производители.
Минатиот јули, претпријатието договори продажби во Србија, Босна и Херцеговина (БиХ) и други држави, заедно со партнерот МиА Бевериџ.
Сепак, тврди Оскарсон, партнерот го прекршил договорот и млекото не било извезувано, што предизвикало сериозни економски проблеми за Сведмилк.
Пеце Шамбевски, македонски млекопроизводител, вели дека Сведмилк му должи повеќе од 100.000 евра.
„Јас живеам од производството на млеко и не сакам фабриката на банкротира.
Со тоа ние не добиваме ништо, а корист ќе имаат само кредиторите.“
Откако Сведмилк влезе во Македонија, фармерите беа охрабрени да подигнат кредити за производство на млеко.
Фармерите сега сосема банкротираа бидејќи „не можеме да ги отплаќаме кредитите во банките“, рече Шамбевски.
Потоа дојде добра вест, откако американско-израелското претпријатие Феникс енерџи одлучи да го купи Сведмилк за еден милион евра, по интензивни преговори -- со помош на македонската влада.
Дел од договорот вклучуваше доделување банкарски кредити на фармерите со цел репрограмирање на нивните долгови.
Фармерите во прв момент беа оптимисти.
„Ни беше ветено дека ќе ги добиеме парите и ние [сé уште] очекуваме тој план да се материјализира“, рече Надми Кезими од македонската фармерска федерација.
Но, досега парите не дојдоа.
Откако ги искористија сите расположливи средства, фармерите излегоа на улиците.
Тие организираа протести пред владата и ги блокираа главните патишта и автопати, барајќи од полицијата да го уапси Моше Баум, новиот сопственик на фабриката за млеко.
Тие велат дека тој ги прекршил своите ветувања.
Една посебно незадоволна група демонстранти сакаше да ја преземе фабриката за млеко, но полицијата го спречи тоа.
Според фармерите, тие имаат поголеми права на фабриката отколку „лажниот инвеститор“ за кој велат дека направил профит без да ги плати нивните сметки.
