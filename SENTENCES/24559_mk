08/03/2009
АНКАРА, Турција -- Вкупно 375 членови на забранетата сепаратистичка Курдистанска работничка партија (ПКК) загинаа во изминатите пет месеци во северен Ирак, објави во петокот (6-ти март) турската војска, или во турските воени операции или во внатрешните борби за власт. 
Војската, исто така, има разузнавачки информации кои покажуваат големо зголемување на дезертирањата од ПКК, изјави за новинарите воениот портпарол, генерал Метин Гурак.
Во другите вести, двајца поручници загинаа во саботата (7-ми март) при пад на воен хеликоптер во централна Турција. 
Причината за несреќата е во моментов непозната.
Исто така, при експлозија на бомба во бар беа повредени девет лица, од кои едно сериозно, во градот Бесикдузу. 
Гувернерот на провинцијата Трабзон Нури Окутан ја отфрли можноста од каква било терористичка врска, но одби да даде повеќе детали. 
(Хуријет, новинска агенција Анадолу, УПИ - 06/03/09; Новинска агенција Анадолу, Хуријет, новинска агенција Доган, Ројтерс, ДПА, Ксинхуа, АП, АФП - 07/03/09)
