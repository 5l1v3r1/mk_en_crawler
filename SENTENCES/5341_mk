23/06/2010
Од Наташа Радиќ за Southeast European Times во Загреб -- 23/06/10
Во обид да го затвори поглавјето од минатото на Хрватска, претседателот Иво Јосиповиќ го посети меморијалниот локалитет во Блајбург во неделата (20-ти јуни).
„Доаѓам тука за да ставам крај на приказната за Втората светска војна и да го затворам јазот што постоеше кај хрватската нација за да можеме да одиме напред“, рече Јосиповиќ, положувајќи венец на местото, кое се наоѓа на австриско-словенечката граница.
Во мај 1945 година десетици илјади сили на хрватските усташи -- заедно со цивилите и словенечките и српските соработници со режимот -- избегаа од Југословенската армија, која се движеше кон Австрија.
Иако историските бројки се разликуваат, повеќето се смета дека биле фатени и егзекутирани од југословенските партизани во пограничниот регион, по неуспешниот обид да им се предадат на Британците.
Годишнината од масакрот се одбележува секоја година.
Но, комеморациите остануваат контроверзни поради користењето на нацистичките симболи од страна на хрватските групи што присуствуваат на истите.
Јосиповиќ е првиот хрватски претседател што го посети местото.
„Мораме да ја гледаме Хрватска како модерна земја која е ориентирана кон иднината и чија државотворност е заснована на антифашизам и на Татковинската војна“, рече претседателот.
Jосиповиќ -- страсен борец за помирување -- го посети Блајбург два дена пред Хрватска да го прослави Денот на антифашистичката борба.
„Ова става крај на оспорувањето на антифашистичкото минато на Хрватска, кое несомнено имало страна што не требало да ја има“, рече Јосиповиќ.
„Го чекавме ова 65 години“, рече Илија Абрамовиќ, кој го преживеал Блајбург, за SETimes.
Но, Милорад Пуповац, член на српското малцинство во Хрватска, ја критикуваше посетата.
„Блајбург не е место на страдање, туку место на обновување на една идеологија која е неприфатлива“, рече тој.
Јосиповиќ, исто така, ги посети гробиштата Доброва во Тезно, во словенечкиот град Марибор.
Масовни гробници беа откриени таму, со остатоците на жртвите убиени од југословенските комунистички власти во 1945 година.
Поголем дел од 18.000 жртви беа војници.
