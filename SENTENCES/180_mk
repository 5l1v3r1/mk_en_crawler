06/08/2007
Од Наташа Радиќ за Southeast European Times во Загреб – 06/08/07
Хрватската полиција и антикорупциските институции ја спроведоа нивната најголема операција досега во борбата против корупцијата и организираниот криминал.
Седум функционери од Хрватскиот Приватизациски Фонд (ХФП) беа уапсени, меѓу кои тројца потпреседатели -- Иван Готовац, Јосип Матановиќ и Роберт Песа.
Едно лице се уште е на слобода.
Тие се товарат за земање мито и продавање на државни фирми без лицитација.
Обвинетите сега се испрашувани од страна на инспекторите од државното обвинителство.
Ќе сведочат над 40 сведоци, иако овој дел од истрагата е затворен за јавноста.
Исто така, идентитетот на сведоците не е познат.
Операцијата „Маестро“ беше испланирана внимателно и целосно.
Тајните агенти се инфилтрираа во ХФП и ги открија подмитените функционери.
На прес конференцијата за операцијата, државниот јавен обвинител Младен Бакиќ откри дека агентите им платиле над 800,000 евра на потпретседателите на ХФП и на нивните соработници.
Ниту еден од тројцата потпретседатели не знаел за нелегалните активности на другите двајца и тие не работеле заедно.
Но, секој имал мрежа на соработници.
Тајните агенти сведочеа дека морале да платат 50,000 евра само за да пијат кафе со еден од потпретседателите -- односно да добијат можност да дискутираат за нелегални активности.
Канцеларијата на државниот обвинител ја остави својата работа заради ова.
Истрагата најверојатно ќе се врати во минатото до раните 1990-ти, кога ХФП беше основан, бидејќи некои од обвинетите работеле таму скоро две децении.
Сега Хрватите се прашуваат само колку државни фирми се продадени под сомнителни околности и како ситуацијата може да биде поправена.
Владата веќе го покрена прашањето на компензација за фирмите оштетени во овој процес, но премногу е рано да се каже како ќе биде направено ова.
Исто така, се уште не е познато дали ХФП ќе продолжи да работи или ќе престане да постои како независна институција.
„Секоја приватизација спроведена од страна на Фондот ќе биде испитана по втор пат, само да се осигураме дека се е правилно извршено“, вели претседателот Стипе Месиќ.
Анкетите покажуваат дека јавноста ги поддржува апсењата и дека над 70 отсто поддржуваат решителна антикорупциска стратегија.
ЕУ реагираше со одобрување.
Амбасадорот на блокот во Хрватска, Винсент Дегерт, ги пофали полицијата и судството дека добро ја работат својата работа.
Тој рече дека Брисел ќе продолжи да ги охрабрува своите партнери во Хрватска да продолжат со доброто работење, како и да ја искоренат корупцијата на сите нивоа -- локално и државно.
Борбата против корупцијата останува најголемиот предизвик на хрватската влада бидејќи земјата се движи кон членство во ЕУ.
Иако под притисок од Брисел да покажат конкретни резултати, властите, исто така, мора да се соочат со внатрешната политика, вклучувајќи ја и недовербата на влијанието од надвор.
Во меѓувреме Хрватската Народна Партија (ХНП), побара од владата да поднесе оставка бидејќи четири члена на кабинетот се во советодавниот одбор на ХФП.
Тоа се владиниот потпретседател Дамир Поланчец, министерот за земјоделство Петар Чобанковиќ, министерот за финансии Иван Шукер и министерот за транспорт, развој, инфраструктура и туризам Божидар Калмета.
Полициската истрага покажа дека министрите не знаеле за корупцијата во ХФП и тие не се под истрага.
ХНП продолжува да искажува сомнежи, но нејзините обиди да го соборат кабинетот не беа успешни.
Но, министерството на Калмета се соочува со сопствен корупциски скандал.
Даниел Миочиќ, личниот возач на Калмета, беше затворен за земање мито и договарање сомнителни зделки.
Неговите деловни партнери сведочеа против него, кажувајќи дека тој земал пари од бизнисмените кои сакале да земат учество во проектите за изградба на патишта во близина на Цетинград, во општината Карловац, во централна Хрватска.
Оние кои нуделе мито ги добивале договорите.
Возачот бил наводно задолжен за средување на зделката.
Калмета вели дека не знаел за криминалните активности и дека силно ја поддржува тековната истрага.
„Не знаев за ниту една од неговите криминални активности“, вели тој.
„Како човек, навреден сум и разочаран бидејќи зборуваме за човек кој работеше како мој личен возач долги години, од 1993 година.
Ние поминавме стотици илјади километри заедно“, рече Калмета на прес конференцијата.
Канцеларијата за антикорупција, УСКОК, го презеде случајот и ја прошири истрагата, земајќи документи од министерството со цел целосно да се открие престапот.
Но, досега, раководството на УСКОК не даде никаква изјава за тоа што открила канцеларијата.
