21/12/2010
(Разни извори -- 09/11/10 - 21/12/10)
Унгарија вети дека ќе го забрза процесот на интеграција на земјите од Западен Балкан и дека ќе го одржи темпото на преговорите за членство на Турција, за време на своето шестмесечно претседавање со ЕУ, кое почнува на 1-ви јануари.
Една конкретна цел која ја наведе унгарскиот премиер Виктор Орбан за време на посетата на Никозија на 13-ти декември беше Хрватска да ги заврши разговорите со Унијата, за време на мандатот на неговата држава на чело на блокот од 27 држави.
„Унгарците се силно решени да ги завршат преговорите со Хрватска за време на нашето ротирачко претседавање“, рече тој.
Хрватска, една од петте официјални кандидатки за ЕУ, заедно со Исланд, Македонија, Црна Гора и Турција, е најнапред во процесот на пристапување.
На крајот од јуни таа ги отвори последните три од сите 33 поглавја на политиката, вклучени во нејзините разговори за влез, и се надева дека ќе ги затвори до крајот на оваа година -- со што бројот на условно затворените поглавја ќе биде 27.
Документот за политиката на проширување на блокот и процесот на стабилизација и асоцијација за Западен Балкан, кој беше усвоен за време на самитот на водачите на ЕУ во Брисел минатата недела, ја фали Хрватска за нејзиниот напредок кон исполнувањето на условите за влез.
„[Европскиот] совет го поздравува целокупниот напредок на Хрватска кон исполнувањето на критериумите на членството“, се вели во документот.
„Крајот на преговорите е на дофат.“
Хрватска се надева на влез во ЕУ како нејзина 28-ма членка до 2012 година.
Но, за да се случи тоа, таа ќе мора да ги исполни стандардите на блокот за судска независност и основни права.
ЕУ, исто така, бара понатамошни напори во борбата против корупцијата, со истовремено зајакнување на реформата во јавната администрација, враќањата на бегалците и судењата за воени злосторства во Хрватска.
Турција, која, исто така, ги започна своите разговори за членство во октомври 2005 година, се движи со многу побавно темпо во процесот на преговори.
Таа успеа да отвори само две поглавја од преговорите оваа година, со што вкупниот број сега е 13, а затвори само едно од почетокот на своите преговори со Брисел.
Главните причини за бавното темпо се:
лабавиот реформски процес на Турција, како и нејзиното одбивање да ги отвори своите аеродроми и пристаништа за сообраќајот од членката на ЕУ Кипар.
Како резултат на тоа, преговорите за осум од поглавјата се замрзнати од крајот на 2006 година.
„Турција ќе може да го забрза темпото на преговорите со напредок во исполнувањето на стандардите, исполнување на условите од преговарачката рамка и со почитување на сите договорни обврски кон ЕУ“, се вели во документот усвоен минатата недела.
Македонија, која стана официјална кандидатка за ЕУ во 2005 година, повторно не успеа да добие датум за почеток на преговорите за членство со Унијата оваа година, поради својот долготраен спор околу името со Грција.
Во својот годишен извештај за напредокот во пристапувањето на Македонија, објавен во ноември, Европската комисија (ЕК) вели дека земјата и понатаму не ги исполнува доволно политичките критериуми на блокот и препорача повторно отворање на преговорите за членство.
Водачите на ЕУ минатата недела рекоа дека ја делат оценката на ЕК и дека се подготвени повторно да го разгледаат прашањето на разговорите, за време на унгарското претседавање со блокот.
Сепак, оваа година се покажа како многу подобра за кандидатурата на Црна Гора за европска интеграција, бидејќи земјата доби официјален кандидатски статус за време на самитот на водачите на ЕУ во Брисел минатата недела, две години откако Подгорица ја поднесе својата официјална апликација за членство.
За да добие датум за почеток на разговорите за пристапување, Подгорица мора да преземе чекори во седум приоритетни области, како што беше посочено во мислењето на ЕК за нејзината апликација, објавено во ноември.
