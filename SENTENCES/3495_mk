09/11/2006
Од Зоран Николовски за Southeast European Times во Скопје - 09/11/06
Република Македонија „продолжи со напредокот, иако со побавно темпо во 2006 година“, се вели во најновиот редовен извештај на Европската комисија, објавен во средата (8-ми ноември).
Во извештајот се изразуваат пофалби за Македонија за нејзината „конструктивна позиција во однос на разговорите за статусот на Косово“, како и за напорите за создавање информатичко општество.
Истиот го поздравува напредокот во вработувањето, безбедноста на храната, ветеринарната и фитосанитарната политика, социјалната политика и некои аспекти од транспортната политика, истакнувајќи ги, исто така, и напредокот во легислативата во однос на царинската унија.
Истовремено, ЕК е загрижена за одреден број области.
Комисијата е особено критична кон администрацијата на премиерот Никола Груевски поради преголемиот број политички мотивирани промени во персоналот, по нејзината победа на изборите во јули.
„Назначувањата и отпуштањата во администрацијата и понатаму се под политичко влијание.
Се случија големи промени во администрацијата по промената на власта“, се вели во извештајот.
ЕК ја критикува и, како што ја нарекува, недоволната комуникација и соработка со опозицијата, особено со Демократската партија за интеграција на Али Ахмети (ДУИ).
Една година по добивањето на кандидатскиот статус во ЕУ, Македонија не доби датум за отпочнување на преговорите за членство.
Груевски и неговата влада рекоа дека не очекувале во извештајот да се спомене датум, иако тие инсистираат на тоа дека разговорите реално би можеле да започнат во текот на 2007 година.
Извештајот претставува знак на патот за придвижување напред, [и посочува] на кои слабости треба да се фокусираме.
И ние ќе го сториме тоа“, рече Груевски.
Радмила Шеќеринска, новата претседателка на социјалдемократите, рече дека шансата е испуштена.
Извештајот треба да се сфати како последен повик за будење, рече таа.
Истовремено со извештајот, ЕК објави и документ за капацитетот на блокот за интегрирање на нови членки.
„Понатамошните пристапи, најверојатно, ќе се случат на среднорочен до долгорочен план, со оглед на сегашната состојба на предпристапните подготовки“, се вели во истиот.
Според извештаите во медиумите во Брисел, Македонија може да се надева на членство помеѓу 2012 и 2014 година.
Во документот, исто така, се вели дека „е мала веројатноста“ голема група земји во иднина да пристапат истовремено во Унијата.
Наместо тоа, земјите ќе бидат проценувани одделно врз основа на зајакнатиот мониторинг систем.
