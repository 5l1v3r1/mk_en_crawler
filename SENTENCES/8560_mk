11/02/2012
Ивана Јовановиќ и Линда Карадаку во Белград и Приштина -- 11.02.12
Се работи за процес со мал буџет, кој чини нешто повеќе од 1.000 евра за печатењето на гласачките ливчиња, но неговото влијание може да биде огромно.
Вкупно околу 40.000 граѓани -- претежно Срби -- ќе треба да кажат дали ги прифаќаат косовските институции.
Тоа едноставно прашање ги затегнува односите меѓу властите во Србија и северно Косово.
Српскиот државен секретар за Косово, Оливер Ивановиќ, изјави за SETimes дека неговото министерство не се согласува со одржувањето референдум, но нема да се обиде да го блокира.
„Ова може да има сериозно негативни последици, со оглед на тоа што Србите одбиваат да ја слушаат владата на Србија, за која тие тврдат дека е единствената власт што ја почитуваат.
Тие веќе им рекоа „не“ на приштинските институции со својот бојкот на приштинските избори.“
„Овој референдум е сосема непотребен, бидејќи резултатот е однапред познат.
Очигледно е дека ова е политички чин на одредени политички партии“, рече за SETimes Дејан Раденковиќ, заменик-претседател на парламентарниот комитет за Косово.
„Референдумот е советодавен, а не извршен, така што нема да има никаков правен ефект“, рече за SETimes Марко Прелец, директор на Меѓународната кризна група за Балканот.
Најголемата загриженост, истакнува тој, доаѓа од Белград, „кој го третира референдумот како закана за неговата шанса да добие кандидатски статус во ЕУ.
Но, ако истиот се одржи и резултатите бидат какви што се очекува, истиот ќе има политичко влијание, еден вид повик за будење, кој ќе ги потсети луѓето за тоа како севернокосовските Срби гледаат на работите, колку се тие спротивставени на интеграцијата.“
Косовскиот министер за внатрешни работи, Бајрам Реџепи, се согласува дека референдумот нема да произведе „правен ефект“.
Сепак, додава тој, „истиот е нелегален“.
„Резултатите ќе бидат моделирани на начин кој е погоден за организаторите.
Тоа е внатрешен конфликт на политичките претставници“, кој тој изјави за SETimes дека ќе й наштети на кандидатурата за интеграција на Србија во ЕУ.
Крстимир Пантиќ, градоначалник на најголемата српска општина, Северна Митровица, вели дека крајната цел на референдумот е да ја убеди меѓународната заедница и другите дека Србите не сакаат да работат во албанските институции, и никогаш нема да се согласат да живеат во независно Косово.
„Албанците, во овој случај, немаат ниту сопствени судови, ниту контрола над територијата;
[ниту имаат] јасно дефинирани граници со оглед на тоа што административните линии [на премините] Јариње и Брњак не работат, бидејќи луѓето користат алтернативни правци.“ Референдумот, рече тој за SETimes, претставува „пречка“ за воспоставување на власта во северно Косово.
Ментор Врајоли, постар истражувач во косовскиот Центар за безбедносни студии, се согласува дека тоа ќе има „негативни последици“ за Косово.
„Одржувањето на овој референдум само ја поларизира ситуацијата што е создадена во овој дел од Косово“, рече Врајоли за SETimes, додавајќи дека тоа ќе создаде понатамошни меѓуетнички тензии, ескалација на безбедносната ситуација, и ќе ја загрози иднината на косовско-српскиот технички дијалог.
Разговорите може да пропаднат, вели тој „ако Србија на директен или индиректен начин се обиде да го легитимизира овој референдум“.
Косовскиот аналитичар и универзитетски професор Белул Беќај вели дека референдумот претставува обид да се задржи под контролата на српската држава овој дел од територијата, „исто онолку колку што е и бојно поле, што ќе го дефинира српскиот електорат на идните избори во [Србија]“.
„Најголема шанса за победа има [Toмислав] Николиќ со српската опозиција, бидејќи тие контролираат три од четири северни општини“, рече Беќај за SETimes.
Иако е необврзувачки, референдумот ќе „ја покаже де-факто политичката волја, која ќе биде земена предвид од меѓународната заедница“.
Косовскиот аналитичар Рамадан Иљази изјави за SETimes дека без оглед дали е легитимен или не, референдумот „претставува тест за косовските државни институции, бидејќи референдумот -- во принцип -- е демократско средство“.
