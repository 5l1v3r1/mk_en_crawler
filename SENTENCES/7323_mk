07/09/2012
ХК Ѕанис и Менексе Токјај за Southeast European Times во Атина и Истанбул -- 07.09.12
Преполнет брод кој превезувал повеќе од 100 бегалци кои се обидувале нелегално да го преминат Егејското море, од Турција во Грција, се преврте покрај брегот на Измир во четвртокот (6-ти септември), при што загинаа 61 лице -- половина од нив деца.
Во соопштението од кабинетот на гувернерот се вели дека меѓу загинатите 12 се мажи, 18 се жени, 28 се деца и три се бебиња.
Оваа трагедија претставува темна точка во врска со проблемот со нелегалната имиграција од Турција во Европа. 
Грција долго време ја обвинува Турција дека не успева да ги запре нелегалните емигранти што влегуваат на нејзина територија и ова лето додаде 1.800 погранични стражари и повеќе од дваесет пловечки пречки долж реката која ги дели државите. 
Оградата од 10 километри на дел од границата, исто така, се очекува да се комплетира оваа година.
Иако појачаната граница се покажа како ефикасна, властите изразија загриженост дека оние што се решени да преминат нелегално преку границата, ќе се обидат да го направат тоа преку поопасните водни правци.
Преживеаните од трагедијата во четвртокот, државјани на Сирија и Палестинските територии, беа одведени во Ахметбејли заради здравствени проверки, објавија од кабинетот на гувернерот. 
Турските медиуми, исто така, објавија дека на бродот имало Ирачани.
Бродот потонал набргу откако го напуштил Ахметбејли, што е близу до грчкиот остров Самос. 
Истиот бил на само 100 метри оддалеченост од брегот. 
Шест лица, вклучително и капетанот и неговиот помошник, беа уапсени од жандармеријата во врска со инцидентот.
Турција е традиционално една од главните дестинации за африканските и азиските бегалци кои сакаат да влезат во европските држави, додека некои грчки острови како Киос и Самос и понатаму се под огромен миграциски притисок, при што стотици луѓе преминуваат секој ден.
Селџук Унал, портпарол на турското Министерство за надворешни работи, рече дека Турција ги презема сите можни мерки за спречување на шверцот со луѓе и е потписник на сите релевантни меѓународни конвенции. 
Откако стана член на меѓународната организација за миграција во 2004 година, Турција соработува и со оваа организација во врска со шверцот со луѓе.
„[Но] со оглед на обемот на проблемот, решенијата излегуваат од рамките на средствата на една единствена држава и бараат меѓународна поделба на товарот“, изјави Унал заSETimes. 
„Обезбедувањето засолниште, храна, медицински третман, како и преземањето на трошоците за враќање на толку голем број нелегални емигранти, претставува тежок финансиски товар за и онака оптоварените ресурси на Турција.
Скоро 700.000 илегални емигранти беа уапсени во Турција во периодот 1995-2007 година, додека бројот на уапсените шверцери со луѓе во истиот период беше 1,242.
Договорите за реадмисија се сметаат за ефикасни инструменти во борбата против нелегалната миграција и охрабрувањето на државите да преземат сериозни мерки против овој феномен. 
Турција и Европската комисија во јуни потпишаа договор за реадмисија, кој ќе й овозможи на Турција да ги врати илегалните имигранти од трети земји што преминуваат на територијата на ЕУ преку нејзината граница.
„Во тој контекст, приоритет на Турција е потпишувањето договори за реадмисија со земјите на потекло. 
За таа цел Турција потпиша договори за реадмисија со Сирија, Киргистан, Романија, Украина и Грција, за борба против нелегалната имиграција, и ги продолжува преговорите со Пакистан“, рече Унал.
Според Годишната анализа на ризикот Фронтекс 2012, објавена во април, 40 отсто од нелегалната имиграција во Европа се случува на копнената граница меѓу Грција и Турција.
Во бројките објавени во средата, грчката полиција вели дека бројот на илегалните имигранти кои се обиделе да ја преминат државата преку реката Еврос/Марица, која ја дели единствената копнена граница меѓу Грција и Турција во Тракија, падна за 84 отсто од почетокот на август, кога почнаа острите мерки во пошироката област на Атина и граничниот регион на Еврос.
Јалил Абдала од Меѓународниот центар за обука на Меѓународната организација на трудот, заSETimes изјави дека Турција, како крстосница меѓу Блискиот Исток, Африка, Азија и Европа, има специјална геополитичка локација, што ја прави голем транзитен центар.
„Сите овие континенти околу Турција имаат едно нешто заедничко: политичка несигурност, недостиг на економски можности, низок животен стандард“, рече тој.
Дописникот на SETimes Џ. 
Пол Баркер од Истанбул даде свој придонес за овој изветшај.
