16/01/2006
(Блиц - 16/01/06; AП, Бета - 15/01/06; AП, Радио Б92 - 13/01/06)
Министерот за надворешни работи на Србија и Црна Гора, Вук Драшковиќ, во неделата (15-ти јануари) предупреди дека неговата земја би можела да се соочи со „драстични последици“ ако брзо не ги реши проблемите што влијаат на нејзината соработка со Меѓународниот кривичен трибунал за поранешна Југославија (МКТЈ).
Разговорите на Белград за Спогодбата за стабилизација и асоцијација (ССА) со ЕУ се доведени во прашање поради тоа што главните обвинети за воени злосторства, како што се Ратко Младиќ и Радован Караџиќ, и понатаму се на слобода, рече Драшковиќ пред централниот одбор на неговата партија, Српското движење за обнова.
Србија и Црна Гора има аспирации за членство во ЕУ и во НАТО, но и двете ја поставија како услов целосната соработка со МКТЈ. 
Во октомври земјата отпочна разговори за ССА со ЕУ, првиот поголем чекор кон евентуалниот влез во Унијата. 
Но, официјалните претставници на ЕУ рекоа дека преговорите е можно да бидат прекинати ако Белград не преземе чекори за осигурување на целосна соработка со МКТЈ. 
Следниот круг разговори е закажан за февруари.
Ако биде „отстранета хашката пречка“ брзо, рече Драшковиќ, разговорите за ССА може да бидат завршени до крајот на 2006 година. 
Дотогаш Србија и Црна Гора ќе биде примена во програмата на НАТО Партнерство за мир и ќе добие значителна политичка, економска и финансиска поддршка од ЕУ. 
Покрај тоа, рече министерот, позицијата на Белград во преговорите околу статусот на Косово ќе биде зајакната.
Изјавата на Драшковиќ доаѓа по сличното предупредување на српскиот заменик-премиер Мирољуб Лабус, кој во петокот рече дека е реална опасноста разговорите за ССА да бидат прекинати, со оглед на недоволната соработка на Белград со МКТЈ.
„Ги пропуштивме сите рокови и светот веќе го губи трпението“, рече тој.
Министерот за човекови права на Србија и Црна Гора, Расим Љајиќ, кој го предводи советот на неговата земја за соработка со МКТЈ, исто така ја истакна потребата Младиќ да му биде предаден на Трибуналот на ОН за да може земјата да се придвижи напред на својот пат кон европската интеграција.
„Неговата екстрадиција би значела огромен напредок за напорите на Србија и Црна Гора за влез во Европа“, се цитира изјавата на Љајиќ во српскиот весник Политикa во неделата. 
„Ова е моментот кога Младиќ треба да се најде во Хаг.“
