16/12/2007
ЗАГРЕБ, Хрватска -- Претседателот Стипе Месиќ во саботата (15-ти декември) му даде мандат на водачот на конзервативната Хрватска демократска заедница (ХДЗ), Иво Санадер, да ја состави новата коалициска влада на земјата, откако неговата партија освои мнозинство пратенички места на општите избори минатиот месец. 
Премиерскиот кандадат има рок од 30 дена да го достави предлогот за негова влада до членовите на парламентот. 
ХДЗ на Санадер освои 66 места на општите избори на 25-ти ноември -- 11 места помалку од парламентарното мнозинство. 
Санадер, наводно, ги обезбедил преостанатите места што му недостасуваа -- и втор мандат за премиер -- придобивајќи ја Хрватската селска партија и Либералната партија (ХСС/ХСЛС), со осум места, заедно со уште неколку претставници на малцинствата и единствениот пратеник на Партијата на пензионерите. 
Опозициската Социјалдемократска партија (СДП) во саботата објави дека побарала од Месиќ да им даде мандат за идната влада ако Санадер не успее да обезбеди поддршка од мнозинството во парламентот за неговата влада. 
(AФП, ХРТ, Ксинхуа, ДПА, АП, Javno.com - 15/12/07)
