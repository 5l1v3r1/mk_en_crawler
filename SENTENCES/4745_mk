09/04/2009
Од Марина Стојановска за Southeast European Times во Скопје -- 09/04/09
Македонија доби преодна оценка поради исполнувањето на демократските стандарди во вториот круг од претседателските и локалните избори во неделата (5-ти април).
Оценката е подеднаква и на странските и на домашните набљудувачи, вклучително и мисијата ОБСЕ/ОДИХР, Советот на Европа и македонската невладина организација МОСТ и други.
„Процесот на гласање е значително подобрен во однос на парламентарните избори во 2008 година“, се цитира Јорген Пулсен, член на Парламентарното собрание на Советот на Европа, во соопштението за печатот на ОБСЕ/ОДИХР.
Питер Ајкер, шеф на набљудувачката мисија на ОБСЕ/ОДИХР во истото соопштение вели:
„Задоволни сме од мирната атмосфера и добро спроведените избори, макар што некои аспекти од предизборната кампања сериозно искокнуваат од целокупниот квалитет на изборниот процес.“
Особена загриженост предизвикува сегашниот услов за 40 отсто одѕив во вториот круг од претседателските избори, што ги зголемува шансите властите некогаш да бидат принудени да ги поништат изборите.
„Претходно побаравме [тоа] да биде сменето“, рече Ајкер.
За време на вториот круг, беше видлива нервозата бидејќи два часа пред затворањето на избирачките места, излезноста изнесуваше едвај 33 отсто.
Сепак, Државната изборна комисија во понеделникот (6-ти април) објави дека истата била нешто повисока од 42 отсто.
Мисијата на ОБСЕ/ОДИХР, исто така, ја доведе во прашање точноста на избирачките списоци, кои вклучуваат многу имиња на лица што сега живеат надвор од Македонија.
Американскиот амбасадор Филип Рикер го пофали спроведувањето на вториот круг и й честиташе на јавноста.
Тој рече дека меѓународната заедница сега мора да најде начин да „й помогне на Македонија да стане аполитична во својата јавна администрација“.
Во непотпишана изјава на Американската амбасада објавена во вторникот се вели дека има простор за понатамошни подобрувања и се повикува на испитување на „сигурните наводи за економско заплашување“ на гласачите.
Извршниот директор на МОСТ Дарко Алексов се согласи дека иако на денот на изборите немаше инциденти во и околу избирачките места, сепак има случаи кога едно лице гласало за цело семејство или група.
Сега, рече Алексов, новоизбраниот претседател Георги Иванов треба да најде начин да допре до граѓаните бидејќи по „конкретната политичка кампања“ тој добива непартиска функција.
„Претседателот на Македонија е претседател на сите македонски граѓани“, се согласува Рикер.
Сега е време луѓето да се вратат на работа и да се соочат со актуелните предизвици, рече тој.
