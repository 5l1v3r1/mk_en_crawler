08/02/2006
Од Марина Стојановска за Southeast European Times во Скопје -- 08/02/06
Четирите случаи кои се однесуваат на меѓуетничкиот конфликт во Македонија треба да останат во Трибуналот на ОН за воени злосторства и да не се враќаат во македонските судови, рече претседателот на Меѓународната кризна група, Гарет Еванс, за време на посетата на Скопје на 1-ви февруари.
„Најдобро решение сигурно би било овие случаи да се решат во Хаг“, рече Еванс, потврдувајќи ја позицијата на неговата организација во врска со ова прашање.
„Ако тоа не е возможно, МКГ и јас сметаме дека е многу важно случаите да не се вратат додека судството не биде реформирано во значителна мерка и додека не се постигне повисоко ниво на доверба во фер судења и постоење на вистински ефикасен судски систем кај македонското население.“
Четирите случаи се однесуваат на мачењето на четворицата работници од Градежното претпријатие Маврово, саботажата на градскиот водовод во Куманово, вмешаноста на раководството на ОНА во серијата насилнички инциденти, како и киднапирањето на Македонците во областа на Тетово.
Според Еванс, голем број проблеми го мачат македонското судство, и враќањето на случаите пред престојните парламентарни избори би можело да создаде една експлозивна ситуација.
„Судскиот систем и понатаму е нереформиран и нефункционален.
Земја од два милиони граѓани има нерешени околу 1,2 милиони случаи.
Неспособниот систем, во кој сé уште постои големо влијание на извршните структури и корупција, им служи на закоравените политички интереси“, се вели во извештајот на МКГ за земјата од 12-ти јануари.
Во извештајот оваа невладина организација препорачува случаите да не се враќаат барем до 2008 година, бидејќи ако се стори тоа ќе бидат нарушени меѓуетничките односи и ќе бидат прекршени гаранциите дадени за време на кампањата на разоружување.
Премиерот Владо Бучковски рече дека препораките на МКЈ треба да се сфатат сериозно.
Реформите што се во тек и нивното заокружување ќе се совпаднат со враќањето на четирите случаи, додаде тој.
Парламентот, во меѓувреме, ја отфрли декларацијата поднесена од опозициските партии ВМРО-ДПМНЕ и ВМРО-Народна во која за бара враќање на случаите во Македонија.
За време на посетата на Скопје, Еванс ја поздрави одлуката на ЕК за отпочнување на разговори за либерализација на визниот режим, потег што го препорача МКГ во својот извештај.
Во извештајот, исто така, позитивно се оценуваат реформите во полицискиот сектор, особено во врска со вклучувањето на етничките Албанци во истиот.
И покрај критиките упатени на адреса на судството, МКЈ ги истакнува и чекорите што се преземаат во насока на реформите, особено усвојувањето на уставните амандмани поврзани со овој сектор.
Истовремено, во извештајот властите се повикуваат да се фокусираат на нивното спроведување.
