17/09/2012
Дражен Ремиковиќ за Southeast European Times во Сараево -- 17.09.12
Повеќе од 90 отсто од отпадните води во Босна и Херцеговина -- или 30 милиони кубни метри само во Република Српска -- се ослободуваат во реките на државата без да се пречистат и граѓаните алармираат за животната средина и здравствените последици од високите нивоа на загадување.
Реките во кои некогаш можело да се плива се сега опасни по здравјето и, уште повеќе, цели населби долж реките ја чувствуваат реата што се шири од отпадните води што течат низ нив.
Низ целиот регион владите и жителите се борат со прашањето на пречистувањето на водата.
На Албанија й требаат повеќе од 500 милиони евра до 2017 година за да ја модернизира својата водоводна мрежа и да го реши прашањето на третирањето на отпадните води, но й недостигаат средства.
Србија третира само 15 отсто од своите отпадни води, а Хрватска пречистува само околу 30 отсто од своите отпадни води, пред истите да се вратат во реките и езерата.
Драгана Станковиќ (27), која живее на брегот од реката Врбас во Бања Лука, објасни дека постои отворена канализациска цевка веднаш до нејзината зграда, која се влева директно во реката.
„Летата се катастрофални.
Канализацијата толку многу смрди што никој во зградата не отвора ниту еден прозорец.
Исто така, не е невообичаено да се видат стаорци на влезот“, рече Станковиќ заSETimes.
Станковиќ вели дека жителите на населбата неколкупати ги повикале властите да го решат проблемот, но залудно.
И застарената водоводна мрежа придонесува за проблемот, според Светлана Грујиќ, директорка на водоводната агенција на Вишеград.
„Мрежата е изградена за време на Австро-Унгарија, пред 100 години, и никој не инвестирал во истата.
Има некои планови за прочистување на водата, но општината моментно нема пари“, рече Грујиќ заSETimes.
Ситуацијата е критична и властите мора да дејствуваат за да се избегне еколошка катастрофа, според Џемила Агиќ, директорка на Центарот за екологија и енергија.
„Индустриските води го усложнуваат проблемот поради високото ниво на токсичност.
Државните рудници постојано исфрлаат јагленов прав во Езерото Модрац.
Околу 15 милиони кубни метри отровен гас се наоѓаат на дното на езерото“, изјави Агиќ за SETimes.
ЕУ објави дека секоја населба со повеќе од 2.000 жители мора да има свој сопствен канализациски систем до 2016 година.
Некои функционери во БиХ, како Михајло Стевановиќ од Министерството за земјоделство, шумарство и водостопанство, велат дека кандидатката за ЕУ, БиХ, може да го исполни тој услов, но во подалечна иднина.
„Се очекува системот на третирање на отпадните води да биде завршен до 2035 година по цена од околу 1,4 милијарди евра.
Најголемиот проблем се отпадните води што пловат во реките Босна и Врбас“, рече Стевановиќ заSETimes, мислејќи на две од најголемите балкански реки.
Државата и ентитетот се согласуваат дека ситуацијата е многу лоша, но тврдат дека тоа е прашање за локалната власт.
„Министерството има планови и [презеде] одредени активности во врска со заштитата на водата, но главната одговорност паѓа на водачите на локалните заедници, кои мора да се погрижат за водите што течат низ нивните градови“, рече за SETimesЈерко Иванковиќ Лијановиќ, министер за земјоделство, шумарство и водостопанство на ФБиХ.
Без оглед на поделбата на трудот меѓу владите, „ние уште еднаш апелираме до властите да преземат итно дејство“, рече Агиќ.
