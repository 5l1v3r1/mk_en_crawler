14/07/2009
AНКАРА, Турција -- Водачите на пет држави -- Турција, Бугарија, Романија, Унгарија и Австрија -- се состанаа во понеделникот (13-ти јули) во Анкара и го потпишаа договорот за изградба на еден од клучните европски енергетски проекти, гасоводот Набуко.
Истиот ќе ги поврзува Каспискиот регион, Блискиот Исток и Египет преку Турција, Бугарија, Романија и Унгарија, со пазарите на гас во Централна и Западна Европа.
Проектот ќе ја заобиколи Русија, во обид за намалување на енергетската зависност на ЕУ од рускиот гас.
Почетокот на изградбата на гасоводот долг 3.300 километри е закажан за 2011 година, додека првите испораки на гас се очекуваат во 2014 година.
Според проценките, проектот ќе чини 7,9 милијарди евра.
Проектот Набуко е, исто така, клучен за односите Турција-ЕУ, рече претседателот на Европската комисија, Жозе Мануел Баросо, на церемонијата.
„Овој договор би можел -- во следниве месеци и години -- да ја отвори вратата на една нова ера во односите помеѓу ЕУ и Турција“, истакна тој.
Турскиот премиер Реџеп Тајип Ердоган рече дека ваквото учество во европски енергетски проекти покажува оти местото на неговата земја е во Европа, и дека таа може да даде голем придонес за стабилноста на ЕУ како полноправна членка.
(Tуркие, Заман, Радикал, Хуријет, Сабах - 14/07/09;
новинска агенција Анадолу, АФП, АП, Ројтерс, Медиафакс, Софиска новинска агенција - 13/07/09)
