28/03/2007
САРАЕВО, Босна и Херцеговина (БиХ) -- Тринаесеттиот извештај на мониторинг тимот на Советот на Европа (СоЕ) за спроведувањето од страна на БиХ на обврските по пристапот, ќе биде конструктивен и корисен за развојот на институциите во БиХ, рече во вторникот (27-ми март) генералниот директор на СоЕ за политички прашања, Жан Луи Лорен. 
Во Сараево Лорен се состана со министерот за надворешни работи на БиХ, Свен Алкалај, кој го увери оти постои политичка волја да се надмине сегашниот ќор-сокак и да се продолжи со спроведувањето на обврските што БиХ ги презеде, како што се уставните реформи и соработката со Трибуналот на ОН за воени злосторства.
Во другите вести од вторникот, претседателот на Претставничкиот дом на Федерацијата на БиХ (ФБиХ), Сафет Софтиќ, рече дека ФБиХ може да добие нова влада на ентитетот и закон за буџетот до сабота. 
Високиот претставник Кристијан Шварц-Шилинг неодамна го поништи назначувањето на владата на ентитетот бидејќи истото беше направено пред да заврши процесот на проверка на кандидатите. 
(Независне новине, Дневни аваз - 28/03/07; РТРС, Фена - 27/03/07)
