21/07/2009
НИКОЗИЈА, Кипар -- Министерот за надворешни работи, Маркос Кипријану, во понеделникот (20-ти јули) рече дека неговата влада ќе продолжи да го блокира поглавјето кое се однесува на енергијата, од преговорите за пристапување на Турција во ЕУ, сé додека Анкара се противи на проектите на Никозија за експлоатација на нафта во Средоземното Море. 
„Не можеме да го повлечеме ветото кога Анкара се обидува да попречи една земја-членка на ЕУ да ги користи сопствените енергетски извори“, изјави тој за новинарите. 
Тој ја повика Турција да престане да се однесува како „силеџија од соседството“ и наместо тоа да се „однесува како модерна држава која има за цел да влезе во ЕУ“. 
Ако Турција заземе конструктивен пристап, Кипар нема да има причина да се противи, додаде тој.
Исто така во понеделникот, турскиот вицепремиер Чемил Чичек рече дека Анкара никогаш нема да се откаже од своите права на гарант во Кипар, дури и откако двете кипарски заедници ќе постигнат договорот за повторно обединување. 
Тој беше во посета на делот од Никозија на кипарските Турци, каде што присуствуваше на прославите по повод 35-тата годишнина од турската воена интервенција во 1974 година во Кипар, која уследи по државниот удар на војската на кипарските Грци. 
Анкара доби статус на гарант, заедно со Грција и Велика Британија, со Спогодбата за гаранција од 1960 година, со која Кипар доби независност од Велика Британија. 
(КНА, новинска агенција Анадолу, АП, АФП, Хабер Турк, Ројтерс - 20/07/09)
