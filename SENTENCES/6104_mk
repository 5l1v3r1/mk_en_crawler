02/12/2010
(Б92 - 02/12/10;
Европски парламент, Бета - 01/12/10;
Еурактив - 25/11/10)
Комитетот за надворешни работи на Европскиот парламент (ЕП) во средата (1-ви декември) ја одобри Спогодбата за стабилизација и асоцијација (ССА) со Србија на ЕУ, во предлог-резолуција, повикувајќи ја Унијата брзо да го комплетира процесот на ратификување на договорот.
ССА, која се смета за голем прв чекор кон членството на западнобалканската земја во блокот од 27 држави, беше потпишана во април 2008 година.
Истата мора да биде усвоена од законодавниот дом на ЕУ, како и од секоја членка на Унијата, за да влезе во сила.
Спогодбата, најверојатно, ќе добие конечно одобрение од ЕУ следниот месец, кога собранието од 736 места ќе треба да гласа за документот усвоен во средата.
Процесот на ратификација на ССА од страна на земјите-членки на ЕУ започна во јуни оваа година, а досега го комплетираа само 11 држави.
Членовите на ЕП ги повикаа останатите 16 земји „да продолжат брзо со процедурата на ратификација“, објави законодавниот дом на ЕУ во изјавата од средата.
Во истата се цитира и Јелко Кацин, постојаниот известувач на собранието за Србија, кој ја истакна важноста на ССА во процесот на интеграција во ЕУ на земјите од Западен Балкан.
„Истиот им дава на ЕУ и земјите-аспирантки, политичка и правна рамка за меѓусебните односи, што придонесува многу за стабилноста на регионот“, рече словенечкиот европарламентарец.
„Истиот ги прави изгледите за ЕУ остварливи и ги доближува преговорите за пристапување.“
Комитетот за надворешни работи, од 76 членови, во средата ја усвои втората предлог-резолуција за Србија, поздравувајќи на неодамнешната одлука на водачите на ЕУ да ја проследат апликацијата за членство на балканската држава до Европската комисија (ЕК), за мислење.
„Ова е многу позитивен настан за целиот регион, кој создава динамика која Србија треба да ја искористи“, рече Кацин пред европарламентарците да го усвојат документот со 51 наспрема 3 гласа, и два воздржани.
Сепак, предлог-резолуцијата ја истакнува потребата Србија да покаже целосна соработка со Меѓународниот кривичен трибунал за поранешната Југославија (МКТЈ), за да може да напредува по патот кон интеграцијата во ЕУ.
Тоа е „основен услов за Србија да напредува на патот кон членството во ЕУ“, ЕП го цитира текстот на предлог-резолуцијата.
Според белградското Б92, истиот истакнува дека единствено апсењето и предавањето на последните двајца бегалци обвинети за воени злосторства по кои трага МКТЈ -- поранешниот воен командант на босанските Срби, Ратко Младиќ, и политичкиот водач на хрватските Срби од времето на војната Горан Хаџиќ -- ќе се смета за целосна соработка со Трибуналот на ОН.
Повикувајќи на отпочнување разговори меѓу српските и косовските власти „без одложување“, европарламентарците истовремено ги повикаа двете страни да покажат посветеност и подготвеност за компромис, што е основно за долгорочната стабилност и подобар живот за луѓето во двете земји.
Тие, исто така, ја истакнаа потребата Србија да обезбеди средина, во која силните и независни медиуми ќе можат да соработуваат слободно, без никаков политички притисок или други влијанија.
Балканската држава треба, исто така, „да усвои соодветни мерки и да вложи максимални напори за ограничување на можностите“ нејзините граѓани да го злоупотребат безвизниот режим со ЕУ, рекоа европарламентарците.
Тие, исто така, повикаа на понатамошни чекори за справување со проблемите со бегалците и внатрешно раселениете лица во Србија и подобрување на правата на ромската заедница во земјата.
Искажувајќи пофалби кон Србија за нејзиниот реформски напредок, предлог-резолуцијата усвоена во средата понатаму ја истакнува потребата за решавање на структурните економски недостатоци со кои земјата сé уште се соочува.
Клучен услов за државите што се надеваат на пристапување во ЕУ, е да бидат признаени како функционални пазарни економии, пред својот влез.
Документот, исто така, ќе биде ставен на пленарно гласање во ЕП следниот месец.
