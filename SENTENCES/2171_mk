17/11/2004
(АФП, Софиска новинска агенција, БНН, Медиапул, Дневник, бТВ, Бугарско министерство за внатрешни работи - 16/11/04;
Форбс, ЦНЕТ, Софиска новинска агенција, бТВ - 28/10/04;
Еуропол)
Бугарија растури 17 групи фалсификатори со 68 учесници и разоткри осум тајни ковачници на пари во текот на првите девет месеци од оваа година, рече во вторникот (16-ти ноември) министерот за внатрешни работи Георги Петканов.
Тој говореше на почетокот од дводневната меѓународна конференција во Софија за борбата против фалсификувањето на пари.
Тој додаде дека во текот на истиот период биле откриени шеснаесет нови групи, во кои учествуваат 98 лица, истакнувајќи дека дел од групите биле ангажирани во различни видови криминал.
Сé на сé, полицијата спровела повеќе од 40 операции против мафијата од почетокот на оваа година, рече на конференцијата шефот на специјалната полициска единица за организираниот криминал, генерал Валентин Петров.
„Сите операции се координирани и спроведени заеднички со Американската тајна служба и Европол“, рече Петров.
За време на рациите, според Министерството за внатрешни работи, полицијата запленила лажни американски долари и евра во вредност од 117.000 американски долари и скоро 526.000 евра.
Бугарските власти и официјалните претставници на Европол велат дека количината на фалсификувани американски долари во промет низ целиот свет се чини дека се намалува, додека на еврото се зголемува.
Шефот на Единицата на Европол за фалсификување на пари, Винфрид Прус, изјави за АФП рече постојат неколку причини за овој тренд, од кои едната е брзото проширување на еврото како втора глобална валута по доларот.
Еврото, рече Прус, „е мошне сигурно, но луѓето надвор од ЕУ не ги знаат сигурносните карактеристики, така што е мошне лесно за потенцијалните фалсификатори да ја шират новата валута таму“.
„Европската полиција обично успева да заплени околу 30 до 40 отсто од сите фалсификувани евро банкноти пред тие да влезат во промет“, рече тој, додавајќи дека остатокот од лажните пари ќе мора да биде откриен и конфискуван од страна на комерцијалните банки.
Друг нов тренд, според бугарските полициски власти, е зголемувањето на фалсификувањето на кредитни картички.
На крајот од октомври властите објавија за апсењето на 22-годишниот студент кој „издал“ лажна кредитна картичка на име на претседателот на „Мајкрософт“ Бил Гејтс.
Инспекторите велат дека студентот, идентификуван под псевдонимот Алекси К. й припаѓал на меѓународна група која изработувала фалсификувани возачки дозволи, пасоши и евро банкноти во повеќе од 25 земји.
Групите за фалсификување во Бугарија произведуваат сé што се бара на „пазарот“, рече Петров на конференцијата во Софија.
Меѓународната полициска операција наречена „Заштитен ѕид“, во која учествуваат агенции за спроведување на законот од неколку земји, меѓу кои Бугарија, Велика Британија и Канада, досега резултираше со апсење на 85 лица во земјите во кои се спроведува, како што изјави бугарскиот главен секретар за внатрешни работи, генерал-полковник Бојко Борисов.
