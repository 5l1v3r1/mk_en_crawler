22/09/2009
(AФП, Nine O'clock, Агерпрес, Roumanie.com, Медиафакс - 22/09/09;
Вол стрит џрнал, Медиафакс, ММФ - 21/09/09)
ММФ во понеделникот (21-ви септември) одобри итно доделување на 1,85 милијарди евра на Романија, повикувајќи ја земјата да продолжи со понатамошните реформи за ублажување на последиците од светската економска криза.
Оваа финансиска помош доаѓа со стенд-бај аранжманот одобрен на почетокот од мај, според кој вашингтонскиот меѓународен кредитор се согласи да обезбеди вкупно 12,9 милијарди евра за оваа балканска земја, во период од 24 месеци.
Романија ја доби првата транша од 5 милијарди евра веднаш.
Следните транши, вели ММФ, ќе бидат на располагање по тримесечните извештаи за економските резултати на владата, во рамките на нејзината програма на мерки за справување со последиците од светската криза.
Исплатата на втората транша беше одобрена по завршувањето на првата проценка за остварувањата на Романија од стенд-бај аранжманот, објави Фондот во понеделникот.
Тим експерти на ММФ допатува во земјата на крајот на јули, во рамките на процесот на проверка.
Завршувајќи ја својата скоро двонеделна посета на Букурешт, тие рекоа дека романската економија се очекува да се намали за повеќе од 8 отсто оваа година, двојно повеќе од предвидувањата во март од 4,1 отсто, кога владата побара меѓународна помош за справување со влошената ситуација.
Џефри Френкс, шеф на мисијата на ММФ за Романија, рече дека Романија се соочува со „многу сериозна рецесија“ и дека нема да може да го финансира буџетскиот дефицит за 2009 година, кој се очекува да порасне на 7,3 отсто од БДП, што е многу повеќе од целта од 4,6 отсто договорени на почетокот на програмата.
Фондот објави дека Романија ќе добие дозвола за повисок буџетски дефицит оваа година и следната, но ја истакна потребата за „значителни напори“ со цел да се загарантира дека ревидираната горна граница нема да биде надмината.
Во изјавата, во која беше објавено одобрувањето на првиот преглед на остварувањата на Романија, се цитира првиот заменик директор на ММФ и в.д.
претседател, Џон Липски, во понеделникот, дека економската ситуација е влошена во изминативе четири месеци.
„Наспроти заднината на значително влошување на економската активност по одобрувањето на стенд-бај аранжманот во мај, спроведувањето на политиката беше силно“, рече Липски.
„Сепак, тоа што кризата е поголемата од очекуваното бара рекалибрација на политиките за да може да се постигне соодветна рамнотежа меѓу краткорочниот одговор на кризата и долгорочните цели на политиката.“
Тој, исто така, истакна дека ревидираната програма што Романија се очекува да ја спроведе се фокусира на мерките, со цел обезбедување „трајно намалување на актуелните трошоци, со истовремено зачувување на капиталот и нето трошоците на социјалната безбедност“.
Липски, исто така, предупреди дека е клучно Романија да спроведе понатамошни реформи за обезбедување посилна контрола над областите што носат поголем фискален ризик, како што се расходните обврски, пензиските реформи и јавните ентитети надвор од централната власт.
„Подобрената стабилност на финансиските пазари и опаѓачката инфлација може да остават простор за понатамошно олеснување, но е наложен внимателен пристап, со оглед на сé уште високите инфлациски стапки и останатите ранливи точки во однос на надворешните притисоци“, истакна тој.
Липски, исто така, ја повика Романија да продолжи со следењето на можните „знаци на потрес во банкарскиот систем“, со кои може да се соочи поради слабата економија.
