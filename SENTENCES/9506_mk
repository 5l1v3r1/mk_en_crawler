27/06/2013
Линда Карадаку и Бојана Миловановиќ за Southeast European Times во Приштина и Белград -- 27.06.13
Во она што е најавено како дополнителен чекор во безбедноста за северно Косово, новиот командир на регионалната полиција за северот на Косово ја презеде својата функција, како дел од договорот помеѓу Белград и Приштина за нормализирање на односите.
Косово го избра Ненад Ѓуриќ, поранешен началник на полициската станица во општина Звечан, за командир што предизвика пофалби за напредок од страна на косовските власти и изрази на загриженост кај косовските Срби.
Ѓуриќ ќе дејствува како директор на регионалната полициска дирекција на Косово во Митровица, а ќе биде официјално назначен откако Косово ќе одржи локални избори на целата територија на 3-ти ноември.
„Нивото на безбедност во Косово е стабилно и [секаде е] мирно, вклучувајќи го и регионот на Митровица“, изјави Баки Келани, портпарол на косовската полиција, заSETimes.
Но, локалните Срби, како Драгиша Миловиќ, градоначалник на општината Звечан во северниот дел на Косово, рече дека назначувањето на Ѓуриќ е во најдобар случај симболично, и нема да придонесе за заштита на Србите.
„Ако тој нема овластување да ја води полицијата и да носи извршни одлуки, тогаш ова не е ништо друго туку измама.
Можат да кажат дека ова е голема отстапка кон Белград, но во основа сè ќе остане исто“, изјави Миловиќ заSETimes.
Миловиќ додаде дека назначувањето ќе биде корисно само ако Ѓуриќ управува со специјалните единици во северниот дел на земјата и е директно задолжен за санкционирање на сите кривични дела таму.
Косовските власти не се согласуваат.
„Решавањето на проблемот со северот ќе биде најголем чекор кон севкупната безбедност на Косово.
Овој дел на Косово ја прави целата држава небезбедна“, изјави Бурим Рамадани, член на парламентарната комисија за надзор на Агенцијата за разузнавање на Косово, заSETimes.
Рамадани рече дека само преку проширување на правната контрола на Приштина врз северот, криминалот може да биде запрен.
„Многу е важно луѓето во северниот дел да чувствуваат безбедно и сигурно, и да соработуваат со косовската полиција“, рече Рамадани.
Многу Срби, сепак, не се сигурни што да очекуваат.
„Има голема недоверба кон Бриселскиот договор и ова е негов дел.
Сè што можеме да направиме е да почекаме и да видиме какви ќе испаднат работите.
Ќе биде потребно време за да се увериме дека сето тоа е во интерес на нашата безбедност и дека навистина ќе можеме да спиеме помирно во текот на ноќта“, изјави Станко Тешиќ, 43-годишен адвокат од Митровица, заSETimes.
„Не сме доволно информирани за сè што се случува и имавме лоши искуства во минатото.
Овде во Митровица ние не се чувствуваме доволно безбедни и не можеме да одиме каде и кога ќе посакаме слободно.
Се сомневам дека тоа ќе се промени со доаѓањето на новиот регионален полициски командир", изјави Милан Рајиќ, 22-годишен студент, заSETimes.
Експертите укажуваат на искуствата во соседна Македонија, која ја регионализираше својата полиција по вооружениот бунт на етничките Албанци во 2001-та година.
Министерот за внатрешни работи ги назначува командирите на осумте регионални полициски сектори во Македонија, но локалните општински совети ги назначуваат командирите на полициските станици.
„Назначувањето на командири на полицијата од страна на локалните совети ги направи нив позависни од политичкото влијание.
Мнозинството во советот, кој е политички, го избира командирот, па тој чувствува поголема одговорност кон мнозинската политичка партија отколку кон министерот за внатрешни работи“, изјави Павле Трајанов, поранешен министер за внатрешни работи на Македонија, заSETimes.
Спротивно на тоа, во Хрватска, каде што 200.000 Срби го сочинуваат најголемото малцинство во земјата, полицијата е централизирана во Загреб.
Српски претставници во Хрватска велат дека полицајците се однесуваат многу фер кон нив, но малкумина Срби имаат можност да работат во полицијата и покрај уставната обврска на Хрватска за пропорционална застапеност во вработувањето во областите во кои доминираат малцинствата.
„Во општината Огулин, во која Србите сочинуваат 23 отсто, само двајца Срби работат како полицајци.
Значи, ние имаме полиција, која го почитува законот, но владата не го почитува уставот“, Милан Родиќ, претседател на Српската народна партија од Хрватска, изјави заSETimes.
Дражен Ремиковиќ во Загреб и Билјана Лајмановска во Скопје дадоа свој придонес за овој извештај.
Дали назначувањето на Ненад Ѓуриќ за командир на регионалната полиција ќе ја подобри безбедноста на Србите и другото неалбанско население во Косово?
