04/05/2008
БЕЛГРАД, Србија -- Демократската партија (ДС) ги отфрли изјавите на премиерот во заминување, Воислав Коштуница, кој рече дека новопотпишаниот Договор за стабилизација и асоцијација на Србија со ЕУ содржи клаузула во која се бара Србија да се откаже од дел од својата територија, што се однесува на Косово. 
Коштуница, претседател на ривалската Демократска партија на Србија (ДСС), треба „да прекине со невистините, клеветите, лагите и користењето на речник кој не е соодветен, имајќи ја предвид функцијата што моментно ја врши“, вели ДС во изјавата од саботата (3-ти мај). 
Двете партии и многу други, ќе се соочат на парламентарните и локалните избори на 11-ти мај.
Во другите вести од саботата, комесарот за проширување на ЕУ, Оли Рен, рече дека Србија го користи Косово како изговор за одржување блиски врски со Москва, наместо со Брисел. 
За време на предавањето на Универзитетот Оксфорд, Рен го опиша ова како „опасна игра“, предупредувајќи дека Србија ќе биде првата што ќе искуси негативни последици, ако пропадне кревката економија на Косово. 
(Б92, Tанјуг, Бета, Блиц - 03/05/08)
