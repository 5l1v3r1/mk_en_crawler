16/12/2011
Линда Карадаку и Ивана Јовановиќ за Southeast European Times во Приштина и Белград -- 16.12.11
Водачите на локалните Срби во северно Косово во средата (14-ти декември) излегоа со понуда до меѓународните мировни претставници, која ја нарекоа мировна иницијатива и привремено решение за актуелната ситуација.
Документот им беше предаден на претставниците на КФОР, ЕУЛЕКС, УНМИК и ОБСЕ, на состанокот во северниот град Звечан.
Иницијативата ја претстави заменик-претседателот на општина Звечан, Љуба Радовиќ, кој изјави за SETimes дека тие сакаат политичкиот процес да продолжи и „да биде мирно на теренот, без конфликти меѓу меѓународните мисии и граѓаните, и без еднострани дејства против граѓаните“.
Во документот, исто така, се потврдува нивната позиција против тоа ЕУЛЕКС да биде на премините, и се вели дека „присуството на ЕУЛЕКС ќе биде прескокнато тука“.
„Во близина на Митровица, ќе бидат поставени контролни пунктови на КФОР, кои ќе бидат и гаранција дека никој друг нема да дојде на север и дека КФОР може да ги контролира сите правци“, рече тој, додавајќи дека „ЕУЛЕКС може да работи од овие пунктови на југ“.
Радовиќ рече „првите коментари на луѓето од меѓународните организации ...
се позитивни“.
„Документот повикува на пауза за мир, повикувајќи го КФОР и другите мисии да се воздржат од насилни дејства против Србите на север.
Истиот, покрај тоа, предвидува слободно поминување на луѓето и стоката преку административните премини и отстранување на блокадите на патот“, објави српската новинска агенција Танјуг.
Градоначалникот на Звечан, Драгиша Миловиќ, изјави за SETimes дека понудата „им предлага на сите да се воздржат од еднострани дејства и насилство, со барање до нашите граѓани да ги прослават празниците во мир и љубов“.
„Тоа беше нашиот предлог и јас мислам дека истиот е позитивно примен од претставниците на меѓународните организации“, рече Миловиќ.
Документот, исто така, „бара трајно и одржливо политичко решение преку продолжување на отворениот политички процес кој ги вклучува Приштина, Белград, Србите од северно Косово и меѓународната заедница“, објави Танјуг.
Документот предлага „КФОР да биде надлежен за контролата и безбедноста, вклучително и за воспоставувањето контролни точки на местата Дудин Крс, Кошутово -- Зубче, Јагњеница и насекаде“.
Портпаролот на КФОР, мајор Даниел Харви, рече дека силите предводени од НАТО немаат коментар.
„[Ова] е политичко прашање“, рече Харви за SETimes.
Извори на КФОР велат дека оваа позиција „нема да се промени некое време“.
Српските водачи на северот, исто така, побараа „полициските операции на северот и портите 1 и 31 да се спроведуваат од Косовската полициска служба (КПС), да се следат од КФОР и УНМИК, додека ЕУЛЕКС да продолжи со работата во поширокиот регион на Митровица“.
ЕУЛЕКС не сакаше да даде коментар за новата понуда, но претставник на мисијата изјави за SETimes дека тие „го разгледуваат документот“.
Локалните Срби го повторија своето противење на интеграцијата во независно Косово, велејќи дека одбиваат да бидат дел од „независната албанска република во Приштина“.
Портпаролот на ОБСЕ, Никола Гаон, изјави за SETimes дека „мисијата ги поддржува своите меѓународни партнери за смирување на тензиите во согласност со [нашиот] мандат, улога и експертиза“.
Во четвртокот српскиот претседател Борис Тадиќ рече дека „Србија мора да ги убеди Србите од северно Косово да не пукаат на КФОР за да добие кандидатски статус во ЕУ“.
„Голем проблем за мене е фактот дека јас, како српски претседател, немам оперативни системи -- војска, полиција, институции -- кои можам да ги искористам за да ги одбранам Србите во Косово и да влијаам на српските екстремисти, чии потези може да уништат сé што Србија го направи претходните години“, им рече Тадиќ на новинарите.
Тој побара од косовските Срби „да ги контролираат екстремистите, кои сакаат да ја продолжат војната и да ја запрат Србија во процесот на интеграција во ЕУ“.
Дејан Раденковиќ, пратеник на СПС и претседател на партискиот комитет за Косово, го смета српскиот потег на север за „позитивен чекор“.
„Ова не е повлекување, или неповлекување;
сите луѓе што живеат во Косово се свесни дека ќе мора да изнајдат најдобро решение за да живеат мирно и ние имаме само една цел -- да најдеме одржливи решенија, наместо краткорочни, и утре, повторно, да преземаме некои еднострани дејства бидејќи не сме сфатиле добро“, рече Раденковиќ за SETimes.
