06/12/2004
СКОПЈЕ, Македонија -- Премиерот Владо Бучковски во неделата (5-ти декември) изјави дека водачите на две партии на етничките Албанци планираат да го посетат селото Кондово, каде што, наводно, дејствуваат паравоени групи.
Али Ахмети од Демократската унија за интеграција и Мендух Тачи, заменик-претседателот на Демократската партија на Албанците, велат дека ќе ја разјаснат ситуацијата во селото, кое се наоѓа на запад од Скопје.
Бучковски вели дека Кондово претставува изолиран случај кој нема да доведе до повторни насилства.
Во другите вести, објавено е дека УНДП планира да додели околу 33 милиони американски долари помош за Македонија во текот на следните четири години.
Официјален претставник изјави дека средствата ќе бидат наменети, главно, за проекти поврзани со децентрализацијата и развојот на локалната самоуправа.
(Дневник, Утрински весник, Вест - 06/12/04;
A1 TВ - 05/12/04;
Утрински весник - 04/12/04)
