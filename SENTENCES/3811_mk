22/11/2007
Од Горан Трајков за Southeast European Times во Скопје -- 22/11/07
Пред две недели програмата Американски катчиња во Битола ја прослави својата четврта годишнина. 
Повеќе од 60 гости -- меѓу кои и претставникот за јавни прашања, Рајан Роланд, и градоначалникот на Битола, Владимир Талевски -- присуствуваа на настанот. 
Лансирана како пилот-проект на Американски катчиња во Македонија, битолската програма почна во октомври 2003 година. 
За четири години постоење, таа се разви во респектабилен културен центар со повеќе од 1.500 членови.
Програмата Американски катчиња, моделирана според американските јавни библиотеки, има за цел да обезбеди слободни информации за јавноста во врска со САД. 
Онаа во Битола беше прва. 
Втората беше отворена во Скопје, со скоро 3.000 членови, додека третата се планира да биде отворена во Тетово.
„Американски катчиња се духот на САД. 
Луѓето велат дека влегувањето во Американски катчиња е исто како да одите во Америка“, рече офицерот за јавни прашања на Американската амбасада, Ејми Стороу.
Американските катчиња се состојат од колекции од книги, списанија, база на податоци на цеде ромови, Интернет пристап и локални програми наменети за јавноста. 
Помеѓу темите што се опфатени се и американската историја, американската влада, економијата, општеството, вредностите и англискиот јазик. 
Исто така, има брошури кои ги покриваат медиумите, образованието, уметноста, културата, економијата и напорите за запирање на тероризмот и шверцот.
„Американските катчиња се ресурсен центар каде што учениците, професорите, бизнисмените, власта и [невладините организации], новинарите, истражувачите и општата јавност може да дојдат и да научат нешто повеќе за Соединетите Држави“, рече поранешниот американски амбасадор во Македонија, Лоренс Е. 
Батлер, кој го отвори одделот во Скопје во јануари 2005 година.
Американските катчиња служат како центри на бивши ученици, каде што македонските граѓани кои биле во САД со програмите за размена може да се собираат и да останат во контакт со нивните американски познаници. 
Тие, исто така, одржуваат најразлични настани со цел да ги доближат Американците и Македонците. 
Овие програми вклучуваат видео и дивиди проекции, изложби, дискусии на тркалезна маса, семинари, мини-конференции и работилници, како и презентации на претставници на амбасадите, стипендистите на „Фулбрајт“, учениците и познати гости-говорници од САД.
Постојат стотици Американски катчиња низ целиот свет, меѓу кои и голем број во Југоисточна Европа -- вклучително во Албанија, Кипар, Грција и Србија.
