07/03/2013
Ивана Јовановиќ и Мики Трајковски за Southeast European Times во Белград и Скопје -- 07.03.13
Западен Балкан, како транзитен правец кон земјите на ЕУ, и понатаму се соочува со зголемен број имигранти кои нелегално ја преминуваат границата, според Меѓународната организација за миграција.
Аналитичарите велат дека соработката е најдобриот начин да се реши овој регионален проблем.
„Интегрираниот регионален пристап се смета за најдобар начин да се решат миграциските прашања“, рече заSETimesТрпе Стојановски, директор на Регионалната иницијатива за миграција, азил и бегалци.
„Создавањето заеднички правила во процедурите за азил засновани на почитување на човековите права во согласност со меѓународното право, е, исто така, важно.“
Илегалната миграција претставува една од најголемите закани за безбедноста на регионот, поради нејзината поврзаност со шверцот со луѓе, дрога и оружје“, рече заSETimesБранкица Групковиќ, претставничка на Србија и Црна Гора во Меѓународниот центар за развој на миграциската политика.
Бројот на нелегални имигранти значително порасна од 2008 година, кога се појави новиот вид илегална миграција -- секундарниот транзит за нелегални имигранти од Африка и Азија во ЕУ, според Српската гранична полиција.
„Регионот се соочува со многу сложено миграциско сценарио, не само поради неговата географска позиција и густата сообраќајна инфраструктура, туку и поради разни социо-економски и политички фактори ...
Феноменот на нелегалната миграција преку регионов како излез за Европската унија, во моментов претставува фокус како на [регионот], така и на земјите од ЕУ“, рече Групковиќ.
Последните податоци од Српската гранична полиција покажуваат дека повеќе од 1.000 луѓе се обиделе да ја преминат српската граница нелегално, а околу 14.000 биле откриени како нелегално преминуваат на царински контролираната зелена линија во 2012 година.
Повеќето нелегални имигранти против кои е поднесено обвинение од страна на српската гранична полиција, се државјани на Авганистан и Пакистан.
„Српската гранична полиција и Министерството за внатрешни работи имаат бројни активности на регионално и државно ниво“, велат од полицијата заSETimes.
Во моментов, српската гранична полиција работи со своите колеги во Австрија и Унгарија.
Најдолгата граница во Босна и Херцеговина (БиХ) е онаа со Хрватска, скоро 1.000 километри.
Соработката меѓу двете држави е неопходна, но очекуваниот пристап на Хрватска во ЕУ претставува предизвик за двете држави.
„Соработката меѓу граничната полиција и хрватската полиција постои на сите нивоа.
Во тек е подготвување нов договор за граничен собраќај кој ќе биде компатибилен на стандардите на ЕУ.
Протоколите со Хрватска кои се однесуваат на заедничките патроли, офицерите за врски, официјалниот транзит и истражните тимови, ќе продолжат да се користат“, рече Винко Думанчиќ, директор на граничната полиција на БиХ.
Црна Гора и Македонија имаат билатерален меморандум од 2007 година за транснационалниот криминал, шверцот со луѓе и нелегалната миграција.
Соработката се одвива преку размена на информации и документи.
Сепак, Групковиќ вели дека борбата со проблемите на нелегалната миграција треба да се фокусира на зајакнувањето на контролите на границите и зајакнувањето на соработката на правците што се користат за нелегална миграција.
„Ова вклучува воспоставување хармонизирана законска рамка, заеднички напори за подготвување и спроведување на политиките за решавање на проблемот со нелегалната миграција, како дел од целокупното управување со миграцијата, заедничка аналитичка работа меѓу засегнатите држави и размена на разузнавачки резултати.“
Иво Котевски, портпарол на македонското Министерство за внатрешни работи, изјави заSETimes дека министерството е посветено на прашањето на граничната безбедност со цел да се спречи влегувањето на нелегалните имигранти во Македонија.
„Работиме на откривање на оние што се веќе во Македонија и нивно депортирање во земјите од каде што дошле и откривање на оние кои се вклучени во меѓународниот шверц со луѓе.
Во моментов има 40 кривични обвиненија против 70 вакви лица.
И понатаму му даваме голем приоритет на овој проблем“, рече тој.
Но, Котевски потсетува дека границите не може целосно да се затворат и дека Македонија, покрај тоа, е еден од главните транзитни правци за Европа.
„Соработката со полициите на Балканот е интензивна во врска со ова прашање.
Спроведовме неколку заеднички акции со српската полиција и соработуваме со бугарската, албанската и косовската полиција.
Сепак, и покрај преземените мерки, илегалните имигранти наоѓаат нови начини и места за патување“, рече Котевски.
