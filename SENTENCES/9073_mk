22/03/2012
Мухамет Брајшори за Southeast European Times во Приштина -- 22.03.12
Плановите на Србија да вклучи територија во Косово на своите избори на 6-ти мај, може да наидат на демонстрација на сила и ескалација на непријателството меѓу двете земји. 
Но, некои аналитичари посочуваат дека Приштина треба да дозволи да се одржи гласањето.
Претставниците на четири северни косовски општини во средата (21-ви мај) објавија дека побарале од Србија да одржи локални избори во Косово на 6-ти мај. 
Тие истакнаа дека косовските Срби покажаа лојалност кон Србија со тоа што во големо мнозинство ги отфрлија приштинските институции на последниот необврзувачки референдум, според извештаите на локалните медиуми.
Косовскиот министер за внатрешни работи, Бајрам Реџепи, рече дека полицијата подготвува оперативен план за спречување Србија да го организира гласањето, и рече дека тие ќе соработуваат со ЕУЛЕКС и со КФОР.
„Иако Србија тврди дека [ќе] одржи избори, ние треба да бидеме подготвени да реагираме, не само на денот на изборите. 
[Косовo] треба да ги искористи сите демократски средства … [за] да го спречи влезот на неовластени лица и материјали поврзани со изборите“, рече Реџепи за Радио Телевизија Косово.
Тој рече дека ако српските групи се обидат да организираат изборни митинзи, мировните сили не може да стојат настрана незаинтересирано.
Србија вели дека има уставна обврска да одржи избори во Косово, кое прогласи независност пред четири години. 
Повеќе од 80 држави го признаа Косово.
Жерард Галучи, поранешен регионален администратор на ОН за Митровица и член на советничкиот одбор на Трансконфликт, изјави за SETimes дека Приштина треба да одржува избори во Косово.
„Би било попаметно за Косово, а можеби подобро и за сите, Приштина да не се опседнува со овие избори. 
Има опција едноставно да ја отфрли нивната законитост и важност, стоејќи настрана и одејќи по вистинскиот пат“, рече Галучи.
Тој рече дека изборите може да се спречат во јужно Косово, но не и во северно Косово. 
Неуспешните обиди да се прекине гласањето ќе ја продлабочат поделбата и ќе потврдат дека Приштина нема вистинско влијание на северот.
„Секако, употребата на сила за спречување на изборите во северно Косово најверојатно би успеала. 
Но, тоа може да води до лоши инциденти кои тешко дека ќе направат Косово да изгледа европски. 
Северно од реката Ибар, употребата на сила, најверојатно, повторно би била контрапродуктивна. 
Тоа би произвело нова криза која би водела до отпор од страна на косовските Срби“, рече тој.
Галучи рече дека меѓународната заедница најверојатно нема да й помогне на Приштина да ги спречи изборите на север, стравувајќи дека тоа би предизвикало нова криза таму.
Директорката на Косовскиот центар за управување и јавна политика, Арјета Демири, изјави за SETimes дека меѓународната заедница има обврска да й помага на Приштина.
„Меѓународната заедница беше таа што ја увери Приштина дека српските избори нема да се организираат, и дека ако биде донесена одлука за користење на полицијата, тогаш косовската полиција мора да биде поддржана“, рече Демири.
Таа рече дека Приштина има ограничена способност да спречи избори во северно Косово.
„Поради блокадата на патот и актуелната ситуација на северот, ќе биде тешко да се спречат изборите. 
Само КФОР има способност да го стори тоа“, рече Демири.
Портпаролот на Меѓународната цивилна канцеларија, Кристијан Палме, изјави за SETimes дека иако законот го поддржува одржувањето парламентарни избори на Србија во Косово, само Приштина може да одржи локални избори таму.
„Како што се утврдува со резолуцијата усвоена од Собранието на Косово во врска со прашањето на српските избори, српските граѓани што живеат во Косово -- во согласност со европската практика -- имаат право да гласаат за парламентарните избори во Србија.
„Што се однесува до локалните избори ... 
единствени легитимни локални избори во Косово се оние организирани од страна на владата на Косово. 
Меѓународната управувачка група [во јануари] недвосмислено ја повика Србија да се погрижи за тоа нејзините локални избори да не се прошират во Косово“, рече Палме.
