04/08/2005
Од Василис Василиу за Southeast European Times во Атина -- 04/08/05
Грчкиот предлог за користење на најсовремениот полициски систем за набљудување за помош во борбата против опасностите од тероризмот беше отфрлен од страна на официјалните претставници на ЕУ, кои велат дека тоа се коси со директивите на Унијата.
За време на неодамнешната посета на Брисел, европскиот супервизор за заштита на податоците, Питер Хастинкс, им рече на високите припадници на Министерството за јавен ред и грчката полиција дека предложените мерки се „неопходни“.
Системот за набљудување Ц41, направен за да помогне во заштитата за време на атинската Олимпијада во 2004 година, се состои од 342 камери поставени низ улиците на Атина.
Моментно тој се користи за следење на сообраќајот и движењето.
По бомбашките напади на 7-ми јули во Лондон и тековните закани од терористите за напади во главните европски градови, полицијата иницираше користење на системот и за безбедносни цели.
За инсталацијата на скапиот систем беше потрошен најголем дел од буџетот на Грција, како резултат на меѓународниот притисок врз земјата да преземе мерки без преседан за заштитата на игрите во Атина.
Но, сега кога игрите веќе одамна се завршени, во земјата и понатаму продолжува дебатата за тоа како да се извлече долгорочна корист од инвестицијата.
„Бидејќи веќе ги имаме, ајде да ги искористиме“, вели полицијата.
Со ваквото размислување не се согласуваат групите за граѓански права во Грција или еден голем дел од јавноста.
Потсетувајќи на репресијата на полицијата и војската за време на турбулентното минато на земјата -- особено во периодот на хунтата 1967-1974 година -- тие велат дека камерите би можеле да се употребат против Грците кои ги користат своите демократски права на протести или други јавни активности или, пак, да се следат сите оние за кои властите имаат интерес.
Хастинкс се сложува.
На разговорите со грчката делегација во Брисел тој рече дека опремата е многу повеќе од потребното за контрола на урбаниот промет и сообраќајот, како и дека предложената употреба за безбедноста е спротивна на правилата на ЕУ.
За Грција ќе биде подобро да го продаде системот, рече тој.
„Не е неопходно да се користи целата опрема само бидејќи ја купивте.
Требаше да се сетите уште од почетокот дека делови од таа опрема можеби нема да ви се од корист сега“, се цитира изјавата на Хастинкс.
Напорите за зајакнување на безбедноста мора да го земат предвид правото на приватност, рече еден официјален претставник на ЕУ неодамна за Eурактив, тврдејќи дека Европјаните не смеат да се откажат од своите слободи поради стравовите од тероризам.
Прашањата на безбедноста и граѓанските права се наоѓаат на агендата на Европскиот парламент.
Планот од 150 точки предвидува размена на информации помеѓу безбедносните служби, биометрички пасоши и проширен систем за регистрација за имигранти.
