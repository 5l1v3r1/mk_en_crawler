25/05/2009
Од Јусуф Рамадановиќ за Southeast European Times во Сараево -- 25/05/09
Политичката сцена во Федерацијата на Босна и Херцеговина (ФБиХ) е во безредие, по скандалот со недвижен имот, во кој се вмешани познати личности. 
Двајца клучни членови на Партијата за демократска акција (СДА) се наоѓаат во тешка правна ситуација.
Обвинителите минатиот месец подигнаа обвинение против премиерот на ентитетот Неџад Бранковиќ и еден од неговите претходници, Едхем Бичакчиќ. 
Тие се обвинети за злоупотреба на нивните мандати во шема на злоупотреба на пари на ФБиХ за нелегално профитирање од недвижен имот.
Случајот е поврзан со купувањето простран петтособен стан во Циглане, првокласна станбена зона на Сараево. 
Според обвинението, Бичакчиќ му овозможил на Бранковиќ да ја купи недвижноста со користење на ваучер програмата воспоставена за сараевските жители по конфликтот во 1990-тите.
Во суштина, владата платила околу 120.000 евра државни пари за купување на имотот, а потоа го продала за помалку од 500 евра, преку ваучер програмата.
Во тоа време Бранковиќ беше генерален директор на едно од водечките државни претпријатија во земјата, Енергоинвест.
Ваучер системот беше замислен со цел да им овозможи на жителите на Сараево да купуваат државни станови ако можат да ги докажат своите регуларни станбени права од пред конфликтот во периодот 1992-1995 година.
Според обвинителите, Бранковиќ „ја злоупотребил својата позиција на генерален директор на Енергоинвест бидејќи ... 
купил стан за себе користејќи пари од фирмата, како и од владата на ФБиХ“.
Тој одби да коментира во врска со обвинението против него, велејќи дека ова е „чувствителен, изборен период за СДА“ и дека секоја изјава што ќе ја даде може да се употреби за штетни цели.
Бичакчиќ, пак, вели дека обвинението е мотивирано од политиката, вклучително и од внатрешните расправии во СДА. 
Тој тврди дека најмалку 50 други политички фигури се вклучени во слични договори и сака да знае зошто е издвоен токму тој.
Бранковиќ е клучен политички сојузник на заменик-претседателот на СДА, Бакир Изетбеговиќ, кој сака да го смени актуелниот претседател на СДА, Сулејман Тихиќ, на годишната партиска конвенција, која започнува во вторник (26-ти мај).
Изетбеговиќ, син на починатиот бошњачки водач и основач на СДА, Алија Изетбеговиќ, ја води екстремистичката, националистичка фракција во партијата, додека Тихиќ се смета за умерен.
Актуелниот претседател го повика Бранковиќ да поднесе оставка. 
„Нашето партиско правило е дека ваквото лице ... 
не може да врши партиска или јавна функција“, рече Тихиќ. 
Неговиот противиник, пак, се воздржа од коментар.
Во меѓувреме, државниот суд на БиХ го потврди обвинението против 65 политички, воени и бизнис фигури -- вклучително и Бранковиќ, Бичакчиќ и претседателот на партијата Хрватска демократска заедница, Драган Човиќ.
Истиот вели дека тие го прекршиле законот со доделувањето „4 милиони евра од буџетот на БиХ за купување или реновирање станови или куќи за функционери ... 
вклучително и актуелниот премиер на БиХ, Неџад Бранковиќ“.
Скандалот се случи во време кога ФБиХ се бори да избегне банкрот. 
Министерот за финансии на ФБиХ, Вјекослав Беванда, рече на неодамнешната парламентарна седница: „Буџетот на Федерацијата е во криза, но [ова] не е ништо ново.“
