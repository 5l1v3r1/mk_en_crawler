29/08/2007
(Nine O'clock, Зиуа - 29/08/07;
AП, ЊусИн, Hotnews.ro, Dnevnik.bg, Медиапул - 28/08/07;
AП - 09/08/07)
Досиејата на 16 високи свештеници беа запалени за време на антикомунистичката револуција во 1989 година во Романија, со цел да се спречи откривање на нивните врски со поранешната тајна полиција во земјата, Секуритате, објави во вторникот (28-ми август) романски официјален претставник.
„Нивните досиеја беа запалени во декември 1989 година, за да се прикријат нивните имиња“, изјави Мирчеа Динеску, член на Националниот совет за проучување на архивите на Секуритате (ЦНСАС), за новинарите.
Пред изборот на новиот романски патријарх кој ќе го наследи Теоктист, кој почина на 30-ти јули, на 12-ти септември, советот ги најави своите планови за проверка на досиејата на целото високо свештенство и објавување на имињата на оние за кое ќе се открие дека соработувале со поранешната тајна полиција.
„Еден од нив ќе биде патријархот на Православната црква и ќе биде срамота подоцна да се открие дека тој е генерал на Секуритате“, рече Динеску на 9-ти август.
Тој во вторникот официјално потврди дека Николае Корнеану, шеф на Банатската митрополија, и член на Светиот синод, и Константин Балачеану-Столничи, академик и член на изборниот колеџ кој ќе го избира следниот патријарх, соработувале со тајната полиција.
Двајцата претходно го признаа ова.
Вкупно 20 високи православни свештеници, вклучително и потенцијални кандидати за позицијата патријарх, се осомничени за врски со Секуритате, рече Динеску, истакнувајќи дека има цврсти докази за вмешаност на најмногу четворица од овие свештеници во активностите на тајната полиција.
„Од она што досега го проверивме, има три или четири ситуации што се прилично јасни, а за 16 други само имаме сомневање“, романскиот весник Зиуa го цитираше во вторникот поранешниот антикомунистички дисидент.
Неколку црковни водачи, наводно, ќе бидат повикани на сослушување во ЦНСАС во текот на следните денови, во врска со нивното комунистичко минато.
Архиепископот од Суцеава и Радаути, Пимен Заинеа, архиепископот на Алба Јулија, Андреи Андреикут, и архиепископот од Арад, Тимотеј Севициу, ќе бидат сослушани помеѓу првите.
„Има индикации дека овие свештеници имале врски со Секуритате и дека, по нивната соработка, биле номинирани на повисоки функции во црковните структури“, изјави неименуван извор на ЦНСАС за романскиот весник на англиски јазик Nine o'Clock.
Динеску ја разлути Православната црква претходно овој месец со изјавата за весникот Котидианул дека починатиот шеф на Трансилванската црква, Антоние Пламадеала, бил офицер на Секуритате.
Тој дури и го цитираше писмото што свештеникот му го испрати на романскиот комунистички диктатор, Николае Чаушеску, барајќи од него да биде промовиран од полковник во генерал.
Во извештајот на АП од вторникот се вели дека најмалку 700.000 лица се верува дека работеле за Секуритате како информатори.
Претходно овој месец една локална невладина организација побара од високото свештенство со врски со Секуритате да не се кандидира за местото патријарх во земја каде што Православната црква сé уште се смета за институција на која најмногу й се верува.
Светиот Синод од 52 члена ќе ги избере кандидатите за местото.
Наследникот на Теоктист тогаш ќе биде избран со тајно гласање од страна на црковното собрание, вклучително и православното свештенство, световни лица и неколку политичари.
