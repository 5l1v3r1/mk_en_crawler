23/04/2013
Билјана Пекушиќ за Southeast European Times во Белград -- 23.04.13
Обвинетите во судењето за подметнување пожар во Американската амбасада во Белград, ќе сведочат на 14-ти јуни.
Судскиот процес во Високиот суд во Белград започна на 16-ти април и 12 обвинети се товарат за предизвикување општа опасност.
Според обвинението, на 21-ви февруари 2008 година во правец на Американската амбасада се фрлани камења, ракети и други предмети.
Амбасадите на Хрватска, Германија и Турција беа, исто така, нападнати.
Неколку стотици демонстранти ја нападнаа Американската амбасада како одговор на поддршката на Запад за косовската декларација за независност.
Демонстрантите фрлаа камења, запалливи факли и други предмети кон амбасадата, предизвикувајќи пожар во зградата.
По 30-минутното дивеење, пожарот беше ставен под контрола.
Во зградата пожарникарите го пронајдоа телото на Зоран Вујовиќ, 21-годишен студент од Нови Сад, кој отпатувал за Белград да се приклучи на протестите.
Обвинетите -- Дејан Вучковиќ, Ѓорѓе Томин, Никола Косановиќ, Душан Седлар, Александар Ерцег, Филип Бачковиќ, Драган Маринков, Младен Небригиќ, Марко Новитовиќ, Драженко Николиќ, Милан Дуочанин и Милан Томас -- се изјаснија невини по обвинувањата.
Тие најпрво ѝ кажаа на полицијата дека учествувале во фрлањето ракети кон амбасадата, но сега велат дека овие полициски записници се неточни и дека нивните изјави се погрешно толкувани.
„Фрлив само камен на полициската куќарка во амбасадата, не видов никакви ракети или фрлање“, рече Маринков минатата недела.
Адвокатите на обвинетите побараат да не му се дозволи на обвинителството да вклучува снимки од безбедносните камери на амбасадата на кои се гледаат обвинетите.
Во 2008 година, според српскиот кривичен законик, беше незаконски да се снима некој без негово знаење, освен ако не е издадена наредба од истражниот судија.
„Поради тоа, овој доказ против нашите клиенти не може да се искористи.
Обвинителството нема други докази и сметам дека овие момци мора да се ослободат“, рече за SETimes адвокатот на одбраната Вељко Делибашиќ.
„Судиите не треба да го толкуваат законот [според барањата на адвокатите], туку [според] правичноста и правдата, како и пораката што нивната пресуда ќе ја испрати за Србија како држава“, рече за SETimes Милан Антонијевиќ, директор на Комитетот на адвокати за човекови права.
Судијата кој претседава со судењето во Вишиот суд во Белград, Владимир Дуруз, го закажа следното рочиште за 14-ти јуни, кога ќе сведочат сведоците.
Многумина се нестрпливи за пресудата.
„Ова не треба да помине неказнето, бидејќи Србија не треба да биде држава во која хулигани одат во градот и уништуваат сé што гледаат пред себе“, рече за SETimes Славиша Властовиќ, студент во Белград.
„Срамно е што државата [чекаше] пет години ...
за да ги изведе извршителите пред правдата“, рече за SETimes Веселин Којиќ, трговец од Белград.
Каква казна треба да добијат оние што судот ќе ги прогласи за виновни за подметнување пожар?
Кажете ни што мислите во коментарите.
