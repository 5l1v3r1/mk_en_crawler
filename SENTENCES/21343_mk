27/06/2008
БУКУРЕШТ, Романија -- Претседателот Трајан Башеску во четвртокот (26-ти јуни) побара од парламентот да одржи вонредна седница следната недела за одобрување на отпочнувањето кривична истрага против поранешниот премиер Адријан Настасе и поранешниот министер за транспорт Мирон Митреа. 
Немањето кворум го спречи претходниот обид оваа недела. 
Обвинителите мора да добијат одобрение од парламентот за да ги испитаат дејствата на поранешните министри додека биле на власт.
Антикорупциските обвинители велат дека Настасе прифатил мито и фалсификувал официјални документи при купувањето на својата сегашна куќа, чија вредност се проценува на 1,5 милиони евра. 
Исто така, тој се соочува со обвиненија за перење пари во т.н. 
случај Трофеј на квалитет, во врска со тоа како ја финансирал својата предизборна кампања во 2004 година. 
Парламентот не мора да ја одобри таа истрага. 
Митреа, наводно, дозволил размена на вредно земјиште во северен Букурешт за помалку вредно земјиште, и покрај судската парница што веќе била во тек.
Во другите вести, Врховниот национален совет за одбрана (ЦСАТ) во средата одлучи да го намали бројот на романски војници што учествуваат во странските мисии следната година за 541. 
Земјата моментно има 1.425 војници во странство, од кои половина се во мисиите на НАТО. 
Минатата година ЦСАТ го зголеми бројот на војниците за меѓународните мисии за 346. 
(Гандул - 27/06/08; Ромпрес, Hotnews.ro, Медиафакс, Nine o'clock - 26/06/08; Ромпрес, Hotnews.ro, Meдиафакс - 25/06/08)
