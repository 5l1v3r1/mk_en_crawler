07/04/2006
(Разни извори - 31/03/06 - 07/04/06)
Хрватскиот претседател Стипе Месиќ и неговиот колега од Јужна Кореја, Рох Му-Хјун, разговараа за економската соработка за време на состанокот во Сеул на 6-ти април.
Месиќ треба да се состане со претставниците на водечките претпријатија од Јужна Кореја, на разговори околу инвестиционите можности во Хрватска.
Светската банка објави дека ќе обезбеди заем во висина од 4 милиони американски долари за Босна и Херцеговинa за проектот чија цел е контрола на птичјиот грип.
Проектот се очекува да добие дополнителна поддршка од другите донаторски организации и земји.
Истиот има за цел поддршка на мониторингот и контрола на човековото и животинското здравје, како и зајакнување на превентивните напори и информираноста на јавноста.
Српската влада и конзорциумот на австриски инвеститори во задолжениот ГСМ провајдер, Мобтел, потпишаа договор за формирање на ново претпријатие, Моби 63.
Фирмата, која ќе биде 70 отсто во сопственост на српската држава, ќе ја наследи опремата на Мобтел и базата на податоци на клиентите и, заедно со лиценцата за ГСМ услугите на крајот ќе биде продадана на јавна аукција.
Приходите од продажбата ќе бидат распределени помеѓу сосопствениците.
„Кроејшн ерлајнс“ имаше нето загуба од скоро 3 милиони евра во 2005 година, наспроти 5,2 милиони евра нето профит претходната година, објави претпријатието на 4-ти април.
Слабите остварувања на оваа хрватска фирма се припишуваат на високите материјални трошоци, кои достигнаа 121,2 милиони евра во 2005 година.
Aлбанскиот надворешен трговски дефицит се зголеми за 16 отсто за период од една година, на вкупно 1,5 милијарди евра во 2005 година, според извештајот што го објави централната банка на 3-ти април.
Целокупниот трговски обем минатата година достигна 2,5 милијарди евра.
Италија й понуди заем од 51,5 милиони евра на Aлбанија за модернизација на електричната мрежа на земјата, во рамките на билатералниот договор потпишан во Тирана на 5-ти април.
Кредитот ќе биде наменет за изградба на нов центар за дистрибуција и мерење во Тирана, како и далновод со јачина од 400 киловолти помеѓу Тирана и Елбасан, што ќе ја поврзува електричната мрежа на Албанија со европската.
Mакедонскиот инфлациски индекс на малопродажните цени се зголеми за 4 отсто за период од една година во периодот јануари-март 2006 година, според податоците на Државниот завод за статистика.
Само за март ИМЦ изнесуваше 3,6 отсто за период од една година и 0,3 отсто за период од еден месец.
Потрошувачката кошничка за храна и пијалаци (за едно четиричлено семејство) изнесуваше 176 евра во март.
Профитот на Централната банка на БиХ (ЦББХ) минатата година достигна 19,4 милиони евра, според финансиските извештаи за 2005 година усвоени од управниот одбор на ЦББХ минатата недела.
Околу 10 милиони евра ќе бидат наменети за буџетите на босанските институции, додека остатокот ќе остане во банката како општи резерви.
Растот на БДП во Бугарија изнесуваше 5,5 отсто во 2005 година, намалување од 5,7 отсто остварени во претходната година, според последните официјални податоци.
Стапката на раст беше на горната граница од предвидувањата на владата, која предвиде раст на БДП помеѓу 5 и 5,5 отсто.
