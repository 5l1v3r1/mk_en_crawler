08/09/2011
Од Пол Чиокоиу за Southeast European Times во Букурешт -- 08/09/11
Неколку месеци по контроверзноста околу градењето сегрегациски ѕид, Баја Маре -- градот од 200.000 жители во северозападниот дел од земјата -- повторно се најде на удар.
Градските власти велат дека планираат преместување на преку 2.000 Роми кои живееат претежно во импровизирани живеалишта. 
Тие ќе бидат пренесени во населба што треба допрва да се изгради за социјални случаи, надвор од градот, на брегот од реката Крајча.
Локалните невладини организации и другите институции остро го критикуваат планот на градските власти. 
Тие ја повторија загриженоста искажана од Амнести интернешнал и другите организации дека потегот е дискриминаторски.
Американската амбасада во Букурешт, исто така, го доведе во прашање потегот. 
„Ромските жители не беа известени за планираното уништување и градските власти ја објавија својата намера да ги избркаат овие луѓе без оглед на нивното здравје или безбедност“, се вели во соопштението за медиумите на амбасадата.
Маријан Мандаче, претседател на ромската невладина организација Романи крис, вели дека ставањето на пет различни ромски заедници заедно ќе резултира со тоа пет помали проблеми на овие заедници да станат еден голем проблем.
„Има ризик од избивање судир меѓу нив во секој момент“, рече за SETimes Мандаче, додавајќи дека неговата група им ги посочила негативните страни на планот на градоначалникот и на другите градски власти.
„Побаравме луѓето да бидат консултирани на сериозен начин; да не се исклучуваат овие заедници од градот; и конечно, да се промени локацијата на идната социјална населба, каде што овие Роми се планира да се преселат, бидејќи местото е веднаш до пречистителна станица и поранешен отпад“, рече тој.
Како алтернатива на тоа, невладината организација предлага градење нова општина на самото место каде што сега живеат Ромите.
„Зошто да се купува многу земјиште надвор од градот и да не се искористи постојното, кое ќе биде испразнето по уништувањето на живеалиштата?“, рече тој.
Градоначалникот Каталин Черечес, пак, се придржува на актуелниот план.
„Се разбира дека зборувавме со нив; сé се прави според прирачникот. 
Овој план трае веќе три месеци и ние говоревме со секој Ром таму и со локалните ромски организации“, рече Черечес за SETimes, инсистирајќи дека Американската амбасада е намерно погрешно информирана од невладините организации.
„Постои ова легло на сиромаштија каде што луѓето живеат во импровизирани бараки околу 17 години, без протечна вода, канализација, струја или централно греење“, рече Черечес. 
„Дали некој сака овие луѓе да продолжат да живеат во истите очајни услови, наместо да им се понуди пристоен животен стандард?“
„Го почитуваме законот и ставаме ред во оваа заедница“, рече Черечес. 
Новата населба, додаде тој, ќе биде изградена на стратешка локација која сега не може да се открие.
