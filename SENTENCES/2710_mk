09/09/2005
(АП, АФП - 08/09/05;
Ројтерс - 07/09/05)
НАТО најверојатно нема да прими нови членки до 2008-та година, навести високиот американски дипломат во четвртокот (8 септември).
„Сметаме дека земјите-кандидатки сеуште не се целосно подготвени“, рече Курт Волкер, главен претставник за европски и евроазиски прашања на американското министерство за надворешни работи, по разговорите одржани во главниот штаб на НАТО во Брисел.
„Доколку се обидувавме да постигнеме консензус во НАТО за испраќање покани до овие земји оваа или идната година, не постои гаранција дека тие ќе успеат.
Тие ќе мора да работат уште многу“.
САД предложија самитот на НАТО во 2006-та година да се фокусира врз трансформација на блокот, кој брои 26 земји, во едно глобално безбедносно и политичко тело, способно да се справи со идните предизвици и закани.
За проширувањето ќе биде расправано на самитот во 2008-та година.
Дотогаш, Алијансата би можела да ги прошири поканите за членство, не само до трите балкански земји, туку и до поранешните советски републики, како на пример Украина, како и до некои земји од Блискиот Исток и Северна Африка, соопштува АП.
Неколку земји-кандидатки, меѓу кои и Албанија, Хрватска и Македонија, се надеваа да добијат покана за членство до крајот од 2006-та година.
Иако признава дека можното одложување би можело да биде разочарувачко, Волкер тврди дека тоа може да ги зајакне нивните шанси за членство.
„ Одложувајќи го идното проширување и давајќи им време да ја подобрат нивната перформанса сметаме дека постои реална можност ...
тие да бидат многу посериозни кандидати“, рече тој во четвртокот.
„Иако тоа може да биде разочарување за нив, тоа повеќе е испитување на теренот, отколку оценка, за она што може да биде реално постигнато“.
Албанија, Хрватска и Македонија веќе имаат „акциони планови за членство“ со НАТО.
Според плановите, нивната апликација за членство зависи од нивниот капацитет да ги исполнат обврските кон реформите во одбраната и демократизацијата.
Така, парламентарните избори во Албанија одржани на 3 јули беа сфатени како главен тест за придржувањето на оваа земја кон демократските стандарди.
И покрај тоа што гласањето беше „амбициозно, а гласачите беа информирани за се “, се вели во извештајот на ОБСЕ од 4 јули тие „само делумно беа во согласност со меѓународните обврски и стандарди за демократски избори“.
Слично, извештаите за неправилности за време на мартовските локални избори во Македонија не му одат во прилог на нејзиниот обид за влез во ЕУ и НАТО.
Двете организациии побараа од Скопје да се погрижи грешките, како што се украдените ливчиња за гласање и заплашувањата, да не се случат на идните избори.
Главен предуслов за влез на Хрватска во ЕУ и НАТО е целосна соработка со меѓународниот суд за воени злосторства, конкретно апсење и предавање на пензионираниот генерал Анте Готовина, кој е еден од тројцата најбарани осомничени за воени злосторства.
