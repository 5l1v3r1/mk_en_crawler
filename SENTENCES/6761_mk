01/08/2011
Цветина Борисова за Southeast European Times во Софија -- 01.08.11
Илиана Иванова е членка на Европскиот парламент (ЕП) од бугарската владејачка партија ГЕРБ.
Во декември 2009 година, шест месеци по нејзиното поставување на позицијата во ЕП, таа започна иницијатива за отстранување на ограничувањата кои ги спречуваат бугарските работници да работат во десет земји на ЕУ.
Претходно овој месец иницијативата доби силна поддршка -- бугарската фудбалска ѕвезда Христо Стоичков.
SETimes разговараше со Иванова за иницијативата.
SETimes:
Каков напредок е постигнат од почетокот на кампањата?
Илиана Ивановa:
Во рамките на развивањето на целокупната кампања, поднесов серија прашања до Европската комисија (ЕП), редовно го притискав прашањето за време на клучните дебати и претреси во ЕП и пишував натписи во европските медиуми.
Во април 2010 година предложив вклучување на текст во препораките на пратениците на ЕП за начините на борба против економската криза.
Истиот се фокусира на позитивните ефекти што проширувањето и слободното движење на работниците и отстранувањето на ограничувањата за работната сила ќе ги има за подобро функционирање на внатрешниот пазар.
Комитетот на ЕП за внатрешен пазар и заштита на потрошувачите го одобри текстот барајќи од сите членки на ЕУ што воведоа ограничувања за бугарските работници да ги преиспитаат своите позиции.
По разговорите околу начините за зајакнување на ефектот од нашата иницијатива врз членките на ЕУ, портпаролката на бугарскиот парламент Цецка Цачева испрати писма до нејзините колеги во десетте европски земји кои сé уште применуваат ограничувања врз бугарските работници -- Австрија, Белгија, Франција, Германија, Ирска, Италија, Луксембург, Малта, Холандија и Велика Британија.
Исто така, имав бројни состаници со амбасадорите на овие земји и со моите колеги во ЕП.
SETimes:
Дали е реално да се очекува отстранување на ограничувањата за бугарските и романските работници до 2012 година според вашата иницијатива?
Ивановa:
Верувам дека е така.
На 18-ти јуни, ЕК започна истражување на ниво на ЕУ во врска со слободното движење на луѓе и работници, како и дискриминацијата со која луѓето од некои земји-членки на ЕУ се соочуваат.
Истражувањето е достапно на сите јазици на ЕУ и може да биде попоплнето онлајн или на хартија до 12-ти август.
ЕК сака да ја процени ситуацијата, да ги идентификува главните пречки и да го спроведе принципот на слободно движење и еднаков третман на работниците.
Друга причина за позитивното чувство е одговорот што го добив на моето второ писмено прашање до ЕК.
Комесарот за труд, Лазло Андор, одговори дека до крајот на вториот транзициски период [крајот на 2011 година] тој ќе побара од оние земји-членки што сакаат да го продолжат за уште две години да обезбедат „конкретен и детален доказ“ за потребата да се задржат ограничувањата.
SETimes:
Што мислат вашите колеги во ЕП за вашите и бугарските амбиции во врска со пазарот на труд на ЕУ?
Ивановa:
Ја имам нивната целосна поддршка.
Како пратеници на ЕП, тие се запознаени и длабоко ги ценат вредностите на обединетиот пазар -- пред сé слободното движење на луѓе.
Бев пријатно изненадена кога добив поддршка од холандската пратеничка во ЕП, Марије Корнелисен.
Таа е категорично против ограничувањата врз бугарските и романските работници и организираше телевизиска дебата за прашањето на отворање на пазарите на работна сила.
SETimes:
Кој ја иницираше идејата Христо Стоичков да се приклучи на кампањата?
Ивановa:
Двајцата одлучивме дека ова е случај во кој неговата популарност, решителност и професионализам може да влијаат и да помогнат за успехот на кампањата.
Со поддршката на еден светски познат спортист како Стоичков, кампањата покажува дека работниците во новите земји-членки на ЕУ можат многу да придонесат за заедничките пазари на труд на ЕУ.
SETimes:
Кои конкретни иницијативи ги планирате за Стоичков, покрај испраќањето писма до земјите-членки на ЕУ за отворање на пазарите на труд?
Ивановa:
По испраќањето на писмата, ќе организираме заедно со нашите романски колеги тркалезна маса во ЕП.
Сакаме да поканиме други популарни личности кои се согласија да се приклучат на кампањата, вклучително и Стоичков.
