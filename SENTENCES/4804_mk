04/05/2009
Од Игор Јовановиќ за Southeast European Times во Белград – 04/05/09
Светската економска криза го зафати регионот на Новопазарски Санџак во југозападна Србија. 
Регионот, кој го сочинуваат шест општини, пропаѓа со стапка на невработеност од преку 20 отсто. 
Локалните политичари, стравувајќи од можноста за превирање, итно бараат помош од Белград.
Општините во регионот се гордеат со население од 200.000, од кои половината се Босанци -- највисок процент во земјата. 
Најголемата општина во Санџак, Нови Пазар, искуси силен економски раст во 1990-тите, со процветот на индустријата на џинс. 
Сепак, увозот на евтина стока од Кина и Турција ги остави овие локални текстилни претпријатија без работа.
Во тоа воопшто не помогна несогласувањето помеѓу двете водачки босански партии, Демократската партија на Санџак (СДП) и Партијата за демократска акција (СДАС), чии активисти се судрија за време на локалните избори во септември 2006 година. 
Еден активист загина во тепачките. 
Заради разбивање на секое чувство на маргинализација, двете големи партии се дел од српската влада. 
Министерската позиција за труд и социјална политика му припадна на Расим Љајиќ од СДП, додека Сулејман Угљанин од СДАС е министер без портфолио.
Кога станува збор за економијата, конкурентските партии зборуваат во еден глас. 
Тие предупредуваат дека на Санџак му треба финансиска помош од Белград, која е тешко да се добие кога целата земја е зафатена од светската економска криза и воведува мерки на штедење. 
Во самата доминантна исламска верска заедница во Санџак, пак, тензијата е очигледна. 
Една фракција е за администрација од Риасет на Босна и Херцеговина, додека другата повикува на самоуправа на муслиманите. 
Нивните фракции, исто така, редовно се приклонуваат кон насилство едни врз други.
Претставникот на СДП Мунир Потурак за Southeast European Times изјави дека пролонгираната криза може да ја радикализира јавноста на различни начини, вклучително и верски. 
„Санџак е веќе преоптоварен со политички конфликти и несогласувања во исламската заедница, а луѓето се незадоволни поради невработеноста. 
Во вакви услови, незадоволните може да се манипулираат“, предупреди Потурак.
Тој рече дека владата треба да им помогне на граѓаните на Санџак барем да го задржат својот сегашен стандард на живеење и да продолжи да ги информира за тоа што го прави за да ја ревитализира економијата и да ја врати вербата во централната администрација.
„Луѓето мора да й веруваат на владата со цел да се извлечат од оваа ситуација“, рече Потурак.
Претставникот на СДАС Есад Џуџевиќ рече дека „одредени форми на радикализам“ се веќе евидентни, како резултат на глобалната криза, поради што е неопходно вложување од Белград во економијата и инфраструктурата на Санџак.
Еден застрашувачки знак за ранливоста на Санџак беше апсењето на пет членови на радикалното движење Вахаби во март 2007 година. 
Тие, наводно, планирале атентат врз неколку политичари во Санџак, како дел од заговорот за поткопување на уставниот систем на Србија.
