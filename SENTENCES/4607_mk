18/02/2009
Од Пол Чикои за Southeast European Times во Букурешт -- 18/02/09
Оние кои го обвинуваат претседателот Трајан Башеску за мешање во извршната власт и намера за зголемување на своите права, имаат нова муниција.
Претседателската комисија за анализа на политичкиот и уставниот режим во Романија излезе со тајно подготвен извештај кој содржи 23 предлози за ревидирање на фундаменталното право на државата.
Критичарите сметаат дека предлозите се начин да се зајакне моќта на претседателот во врска со другите државни институции.
Како и да е, шефот на комисијата негираше какво било прекумерно влијание од претседателот и рече дека комисијата сакала, без скриени мотиви, да го трасира актуелниот политички систем на државата.
„Најдобро решение за Романија е полупретседателски, избалансиран политички режим“, рече Башеску во обраќањето по објавувањето на извештајот.
„Потребен ни е устав кој нема да не втурнува во конфликти, туку ќе не вади од истите“, додаде тој.
„Ако продолжиме да избираме претседател кој не може да дејствува, ќе ја игнорираме нацијата и ќе ја намалиме демократијата.
Најдобар термин да се опише полупретседателскиот режим е урамнотеженост“, рече тој во одбраната на својата уставна верзија.
Според предлогот, големо предавство би било единственото оправдание за отповикување на претседателот.
Извештајот, исто така, препорачува да му се дозволи на претседателот да го распушта парламентот како последно средство за ставање крај на една политичка криза.
Комисијата предвидува еднозаконодавен парламент и ревизија на имунитетот на пратениците од судско гонење, привилегија за пратениците кои ја направија оваа законска гранка една од најмалку ценетите државни институции.
Исто така, комисијата предложи забрана официјалните претставници да бидат истовремено министер и пратеник.
Покрај ова, комисијата повикува на реорганизација на 41-от округ на државата во 9 до 12 региони.
Ревидирањето на уставот претставува долготраен процес, кој бара дејствување едноподруго од владата, претседателот, Законскиот совет, Уставниот суд и парламентот -- по што повеќе од половина од населението мора да ја даде својата согласност на национален референдум.
„Ако, во согласност со уставниот Член 150, владата предложи да го ревидирам уставот, јас ќе иницирам ревизија“, рече Башеску.
Опозицијата остро ги критикуваше предлозите на комисијата.
Поранешниот премиер Калин Попеску Таричеану, водач на опозицијата, рече дека комисијата е позаинтересирана за „средување на сметките на [претседателот] со парламентот“, отколку да ги заштити правата на граѓаните.
Поранешниот шеф на државата Јон Илеску рече дека иницијативата на Башеску е „неуставна“, велејќи дека претседателот нема овластување да го ревидира фундаменталното право.
Студијата за европските вредности 2008 покажа дека скоро три четвртини од Романците сакаат силен водач чии проблеми со парламентот нема да го спречат да води.
