27/10/2006
(Турски дневни вести, The New Anatolian - 27/10/06; AФП, АКИ, Турски дневни вести, Парламентарното собрание на Советот на Европа - 26/10/06; AП, Скотсмен, ЕУопсервер, Ангус Рид глобал монитор - 25/10/06; Ројтерс, АФП, ДПA - 24/10/06)
Изразувајќи поддршка за кандидатурата на Турција за членство во ЕУ, претседателот на Парламентарното собрание на Советот на Европа (ПАЦЕ) во четвртокот (26-ти октомври) ги повика властите во земјата да ги интензивираат своите реформски напори.
„Обидете се да ги воодушевите вашите партнери во преговорите“, рече Рене Ван дер Линден, мислејќи на разговорите за пристап со ЕУ во Брисел.
Една година по официјалниот почеток на преговорите, кои се очекува да траат најмалку една деценија, високи претставници на ЕУ ја критикуваа Анкара во последните недели за забавеното темпо на реформскиот процес, предупредувајќи дека тоа би можело да доведе до прекин на разговорите. 
Дури и со побавно темпо од очекуваното, Турција се движи во вистинската насока, рече Ван дер Линден.
„Треба да се има избалансиран пристап“, изјави тој за телевизија НТВ во четвртокот, по состанокот со турскиот министер за надворешни работи, Абдула Ѓул. 
„ЕУ треба да ги охрабри реформите во Турција, за да може Турција да има доверба во овој процес. 
Евентуалниот прекин не би бил во ничиј интерес -- ниту на ЕУ, ниту на Турција.“
Но, во разговорите со Ѓул холандскиот политичар наводно побарал од Анкара да ја подобри слободата на изразувањето. 
Особено, рекол тој, земјата треба да го измени членот 301 од својот кривичен законик, според кој голем број турски интелектуалци се соочија со обвиненија за „навреда на турската припадност“.
Еден од нив е Охран Памук, добитникот на Нобеловата награда за литература за 2006 година, кој за малку избегна судење претходно оваа година.
Ван дер Линден, кој доцна во средата пристигна во петдневна посета на Турција, исто така, го критикуваше нацрт-законот усвоен од страна на францускиот долен дом на парламентот. 
Според оваа легислатива, секој кој ќе негира дека отоманските Турци извршиле геноцид врз Ерменците за време на Првата светска војна, може да се соочи со затворска казна во траење од една година.
И покрај тоа што Советот на Европа од 46 нации не е институција на ЕУ, истиот е едно од клучните мониторинг групи за човекови права.
Претседателот на ПАЦЕ, чија посета следеше две недели пред Европската комисија да го објави решавачкиот извештај за напредокот на Турција во процесот на пристап, исто така, изрази надеж дека расправијата околу одбивањето на Турција да ги отвори своите пристаништа и аеродроми за сообраќајот од Кипар, ќе биде решена.
