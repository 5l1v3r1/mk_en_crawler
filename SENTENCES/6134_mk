29/08/2011
Од Мишко Талески за Southeast European Times во Скопје -- 29/08/11
Минатата недела највисоки македонски официјални претставници беа во Бунарџик -- слободна економска зона надвор од Скопје -- за да учествуваат на церемонијата на поставување камел-темелник за новата фабрика за лекови.
Руското претпријатие Продис, дел од холдинг групата Протек, инвестира 5 милиони евра во производствениот капацитет, кој се очекува да создаде околу 300 работни места. 
Тоа е најновиот знак дека напорите на македонската влада за привлекување странски инвестиции и создавање економски раст, вродуваат со плод.
„Развивањето на слободните економски зони, особено во Скопје, Тетово и Битола, е цел преку која се обидуваме да привлечеме инвестиции од другите земји, но исто така и од домашните претпријатија“, рече министерот за економија, Валон Сарачини, за SETimes.
Професорот на универзитетот Американ колеџ, Томе Неновски, се согласува, и вели дека фискалната слобода и 10-те проценти рамен данок создаваат многу поволна бизнис и инвестициска клима.
„Тоа значи ниски цени на земјиштето за инвеститорот и политика на капитална добивка ослободена од данок и личен доход ослободен од данок“, рече Неновски за SETimes.
Тој, исто така, рече дека владата им нуди на инвеститорите „инвестициска премија“ за враќање на 50% од трошоците по завршувањето на производствениот капацитет. 
Тоа ја привлече американската фирма Џонсон контролс.
Има и дополнителни инвестициски поволности, како што е пензиското и социјалното осигурување, рече Неновски.
Инвестицијата на Протек групата уследи по неодамнешното купување на македонската ИК Банка од страна на турската Халкбенк во јули.
„Одлучивме да инвестираме во Македонија поради стабилниот банкарски систем и економијата“, рече извршниот директор на Халкбенк во Скопје, Јуџел Инан, на прес-конференција.
Во моментов, исто така, се договараат две германски инвестиции, во автомобилскиот сектор. 
Владата проценува дека тие ќе создадат 5.000 нови работни места, претекнувајќи ги претходните германски инвестиции.
Кромберг и Шуберт треба да инвестира во производствен капацитет за автомобилски делови во Битола. 
Името на втората фирма не е обелоденето, но истата се очекува да произведува елетрични елементи за возила.
Турското претпријатие Шишеџам, едно од најголемите производители на стакло и стаклени производи во светот, треба да ја комплетира својата инвестициска анализа. 
Инвестицијата на Шишеџам се проценува на меѓу 50 и 60 милиони евра.
Со назначувањето на новиот министер за инвестиции, Бил Павлески, владата очекува да ги поттикне инвестициите. 
Павлески е магистер за бизнис менаџмент од Харвард и ветеран на Хјули Пакард, каде што работел на поддршка на Fortune 1000 корпорации.
Покрај тоа, македонската Агенција за промовирање инвестиции назначи дополнителни шест промотери во Соединетите Држави, Велика Британија, Турција, Белгија, Канада и Франција, зајакнувајќи ги тековните активности.
Минатиот февруари владата усвои пакет реформски закони за подобрување на условите за работа во градежништвото, со намалување на документацијата, придружните трошоци и времето потребно за обезбедување документи.
„Некои од мерките се насочени кон дополнително намалување на бирократијата, трошоците и процедурите за добивање документи, дозволи и лиценци. 
Исто така, кон воведување дигитално водење на бизнисите, дигитално аплицирање за документи, засилување на тргувањето преку интернет итн., заради намалување на трошоците и времето на фирмите“, рече Сарачини.
Сепак, остануваат неколку предизвици со кои владата мора да се фати во костец.
„Случаите на трговските спорови се одолжуваат непотребно многу во судовите и тоа останува проблем за инвеститорите. 
Друг проблем е долгото време што е потребно за да се затвори фирма и да се наплатат долговите. 
Владата, исто така, ќе мора да ги зголеми своите напори за искоренување на корупцијата присутна во некои џебови“, рече Неновски.
Eкономистите велат дека перспективата за Македонија е позитивна. 
Народната банка на Македонија предвидува севкупен раст на БДП од 3,5% во 2011 година.
