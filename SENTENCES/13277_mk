22/02/2006
БЕЛГРАД, Србија и Црна Гора -- Поранешниот припадник на српската паравоена единица „Скорпиони“, Перо Петрашевиќ, во вторникот се изјасни за виновен по обвиненијата во врска со убиствата од 1992 година на шестмина млади Бошњаци во Сребреница.
Во белградскиот специјален суд за воени злостоства Петрашевиќ рече дека тој учествувал во убиствата под директна наредба на високи офицери.
Убиствата беа снимени на видео-лента, која се појави минатата година.
Во другите вести, српските медиуми во вторникот (21-ви февруари) во најголем дел ги игнорираа обвинувањата од владата дека обвинетиот за воени злосторства Ратко Младиќ е пронајден и дека се очекува да се предаде.
Локалните медиуми и меѓународните новински агенции ги цитираа изворите кои тврдат дека е откриено скривалиштето на бегалецот.
Но, Срѓан Ѓуриќ, портпаролот на премиерот Воислав Коштуница, рече дека извештаите во медиумите за апсењето на Младиќ може, всушност, да им наштетат на владините напори за негово изведување пред лицето на правдата.
Шпекулациите за ова се појавија пред претставувањето на извештајот следната недела до министрите за надворешни работи на ЕУ од страна на комесарот за проширување, Оли Рен, кој ќе процени дали Србија соработува со Хашкиот трибунал.
Разговорите на Србија и Црна Гора за стабилизација и асоцијација со ЕУ би можеле да бидат прекинати ако нивото на соработката се оцени како несоодветно.
(Блумберг, ББС, Независне новине, Блиц, Данас, Нови лист - 22/02/06;
Ројтерс, АФП, АП, УПИ, ББС, Фена, ПБС БиХ, Танјуг, Б92, Бета - 21/02/06)
