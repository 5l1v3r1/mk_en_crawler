03/10/2007
(AП, АФП, Ројтерс, ДПА, Блумберг, ББС, Виенер Цајтунг - 02/10/07)
Австриски официјални претставници во вторникот (2-ри октомври) рекоа дека две лица, двајцата државјани на Босна и Херцеговина (БиХ), се уапсени во врска со спречениот обид за внесување бомба во Американската амбасада во Виена претходниот ден.
Првиот осомничен, идентификуван како Асим Ц. 
(42), се обиде да влезе во амбасадата, кога неговиот ранец ги активираше детекторите за метал на вратите. 
Кога обезбедувањето го запре и ја извести полицијата, мажот се обиде да избега. 
Тој го остави ранецот на следната улица во Деветтиот виенски округ, каде што се наоѓаат голем број други амбасади, и беше уапсен набргу потоа.
Во ранецот беа пронајдени две рачни гранати, друг експлозивен материјал и клинци. 
Бомбашите-самоубијци користат слични комбинации во обид да предизвикаат што е можно поголема штета.
Eрик Буксбаум, директор за јавната безбедноста на австриското Министерство за внатрешни работи, за новинарите изјави дека сé уште не се знае дали гранатите можеле да експлодираат, бидејќи не биле поврзани со детонатори.
„Ако експлодираше [ранецот], тоа ќе имаше огромен шрапнел ефект“, рече Дорис Еделбачер, главната портпаролка на австриската федерална канцеларија за контратероризам.
Експертите, рече таа, исто така ја анализираат книгата со, наводно, исламска содржина и цедето и дивидито пронајдени во ранецот.
Австриските официјални претставници рекоа дека осомничениот, кој е невработен и кој добил психијатриска помош неколку пати во изминатите години, изгледал збунет.
За време на испрашувањето тој на полицијата й кажал дека друг босански државјанин, Мехмед Д. 
(34), побарал од него да го однесе ранецот во американската мисија. 
Подоцна во понеделникот, и другиот осомничен беше уапсен во Тулн, град околу 25 километри западно од Виена, каде што двајцата живееле.
Мехмед Д. 
негираше каква било вмешаност во случајот. 
Еделбачер рече дека се чини оти првиот осомничен се обидел да вмеша и други.
Во извештајот на АП се цитира портпаролот на Буксбаум, Рудолф Голија, дека Асим Ц. 
се јавил во амбасадата пред инцидентот, но не даде други детали.
Додека инспекторите се обидуваат да го утврдат мотивот зад обидот за напад на амбасадата, властите ги минимизираа шпекулациите за евентуална врска со радикалниот исламизам.
„Не можеме да кажеме ништо во моментов за евентуален мотив“, рече Буксбаум. 
„Да се зборува за исламистичка позадина е прерано. 
Ниту можеме да го потврдиме, ниту да го отфрлиме тоа.“
Тој за новинарите, исто така, рече дека полицијата пронашла околу 0,5 килограми пластичен експлозив од типот кој се користел во поранешна Југославија за време на претресот на домот на Асим Ц. 
во Тулн.
Повеќето Бошњаци, кои го сочинуваат мнозинството од населението во БиХ од вкупно околу 4,5 милиони луѓе, се познати дека практикуваат умерен вид ислам, но знаци за радикализација се појавија по конфлитот во земјата во периодот 1992-1995 година.
Пред околу две недели, тројца австриски државјани од арапско потекло беа уапсени во врска со исламистичката видео-снимка која се појави на Интернет во март, а во која Австрија и Германија се предупредуваат да го повлечат својот воен персонал од Авганистан или ќе се соочат со напади.
