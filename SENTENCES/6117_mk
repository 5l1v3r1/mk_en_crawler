01/12/2010
Од Пол Чикои за Southeast European Times во Букурешт – 01/12/10
Европските официјални претставници бараат Романија и Бугарија да докажат дека постигнале напредок во реформата на нивните судски системи, под будното око на Европската комисија (ЕК) преку Механизмот за соработка и верификација (МЦВ), пред да добијат зелено светло за пристапување во Шенген зоната од 25 членки.
Најновото и најјасно предупредување дојде од францускиот претседател Никола Саркози.
„Знам дека Комисијата сé уште работи со Романија и Бугарија, кои постигнаа значителен напредок.
Да почекаме овој процес да заврши пред да го утврдиме датумот на пристапувањето“, рече Саркози на прес-конференцијата за време на самитот на НАТО во ноемеври во Лисабон.
Тој рече дека позицијата на Франција ја делат Белгија, Холандија и Германија.
„Ние само велиме дека тие ќе пристапат во [Шенген] кога ќе се решат проблемите“, рече тој.
Францускиот водач, исто така ги повика земјите да ги обезбедат своите граници пред да пристанат во безвизната зона.
„Ако двете земји станат членки на Шенген, тие ќе станат и чувари на европските граници ...
Тоа значи дека нивните погранични проблеми мора да се решат пред нивното пристапување.
Ако овој граничен проблем не биде решен -- на пример оној кој се однесува на Ромаците и Молдавците -- прашањето ќе стане проблем за сите членки на Шенген“, рече Саркози, мислејќи на државјанството што Романија им го дава на Молдавците.
Зборовите на Саркози го искажаа ставот и на други кругови во Европа.
Новата холандска владејачка коалиција меѓу либералите и демохристијаните, исто така, ги поврзува романското и бугарското пристапување во Шенген со напредокот во областа на правдата.
„Во контекстот на Европа, власта ќе образложува за вклучувањето на двегодишните извештаи за корупцијата и правната реформа во Романија и Бугарија во Шенген оценката на овие две земји.
Ако овие извештаи покажат дека тие не ги исполнуваат строгите критериуми, Холандија нема да го поддржи целосното пристапување на Романија и Бугарија во Шенген и укинувањето на внатрешните гранични контроли во ЕУ, и Бугарија и Романија нема да бидат примени во Шенген“, се вели во коалицискиот договор.
Друго предупредување дојде од Мартин Шулц, водачот на социјалистичката група во Европскиот парламент, кој рече дека Франција и Германија може да се спротивстават на пристапувањето на двете земји поради прашањата околу миграциските Роми, и поради загриженоста дека река работници ќе имигрира во другите делови на ЕУ во потрага по работа.
„Да бидеме искрени, кога има противење од две големи земји, мала е веројатноста дека пристапувањето ќе биде поднесено на гласање во 2011 година“, рече Шулц, според бугарското државно радио.
Соочен со промена на тонот во Европа, романскиот министер за правда, Каталин Предиу, повика на поодржливи напори од страна на Букурешт.
„Веруваме дека Романија мора проактивно, цврсто и убедливо да ги промовира своите аргументи со цел да остане на Шенген календарот за пристапување.
Пристапувањето највеќе зависи од тоа дали ќе се убедат европските партнери дека имаме капацитет за управување со Шенген процедурите без нарушување на пограничната контрола поради корупцискиот феномен“, рече тој.
ЕК, пак, вели дека пристапувањето во Шенген се оценува според стриктно претходно утврдени критериуми.
МЦВ и разговорите за пристапување се два паралелни процеси, рече Сесилија Малмстром, европска комесарка за домашни работи, минатата недела.
Романските аналитичари читаат меѓу редови.
„Букурешт во последно време нестрпливо чека да се ослободи од МЦВ, но последниот извештај на ЕК за правосудството покажува мали шанси за стигнување до таа точка со оглед на тоа што документот беше премногу критичен за остварувањата на Романија во областа на правосудството“, изјави за SETimes, уредникот на правниот дел од Романија либера, Кристијан Чуперка.
„Поврзувајќи го Шенген пристапувањето со крајот на МЦВ, Саркози ја носи целта на двете држави во далечна иднина и го одложува на неопределен временски период.
Неговите изјави се дури и посериозно од она што неговата влада не предупредуваше, дека пристапувањето во Шенген може да се реши дури следното лето, кога ќе излезе следниот извештај на ЕК.“
