09/08/2012
Енди Дабилис за Southeast European Times во Атина -- 09.08.12
Ели Панди (38) почнала да користи дрога кога имала 14 години за да ја избегне болката од семејните проблеми.
„Имаше многу болка и несреќа“, рече таа за SETimes.
Но, преку центарот за рехабилитација од дрога во Атина, наречен Над 18, животот на Панди се променил со советување и терапевтски програми.
„Изгубив 24 години од мојот живот“, рече таа, поради дрогата и алкохолот, преживувајќи со некакви чудни активности кои се составен дел на животот на еден зависник -- крадење и проституција за да дојдат до пари за нивната зависност.
Во кризната Грција, каде што платите на работниците се кратат, даноците се зголемуваат, пензиите се намалуваат, минималната плата е намалена на ниво на сиромаштија, има малку сочувство за луѓето како Панди.
„Луѓето се со многу сериозни предрасуди [кон зависниците] изјави за SETimes Јоана Ракла (37), клинички психолог во Над 18, кој третира различни пореметувања.
Сепак, дали центарот ќе ги преживее кратењата на уште 11 милијарди евра, кои новата коалициска влада доби наредба да ги спроведе од Тројката ЕУ-ММФ-ЕЦБ во замена за втора финансиска помош од 130 милијарди евра, е прашање.
Кризата веќе длабоко навлезе во програмите со државна субвенција за наркозависниците, се вели во извештај на најголемата мрежа за рехабилитација во земјата, Терапевтскиот центар за зависни поединци.
Во извештајот се вели дека животот ќе стане полош за многу зависници, и предвидува дека зголемената сиромаштија ќе донесе повеќе луѓе на дрога и алкохол и на улиците, ако центрите не се на располагање да им помогнат.
Претседателот на Над 18, Герасимос Нотарас, рече дека центарот е „близу до тоа да не може да функционира“ и ја обвини владата за „деструктивна политика полна со контрадикторности“.
Нотарас рече дека субвенциите беа скратени за 21 отсто меѓу 2009, кога доби 24 милиони евра.
Минатата година, под притисок на дополнителни кратења, беа отпуштени 31 вработен.
Осуммината советници во Над 18 се соочија со големи кратења на платите.
Платата на Ракла беше намалена од 1.040 евра на 700 евра месечно.
Таа рече дека й е тешко да преживее, но издржува.
„Верувам во ова“, изјави таа за SETimes.
Со кратења и до 50 отсто на некои програми за дрогата, многу зависници се враќаат на своите стари свратилишта и навики, но Ракла рече дека сé повеќе доаѓаат во еден од 32-та центри во Атина како нејзиниот, барајќи помош пред нивните животи засекогаш да пропаднат.
„Ако Над 18 се затвори, што ќе стане со нас?“, изјави за SETimes Константина Вели (32).
Таа рече дека почнала да користи хероин на 18 години, како и да пие многу, но дошла во центарот бидејќи:
„Почувствував дека повеќе не можам да живеам така ...
Сакав да имам соништа и цели“, додавајќи дека советувањето и терапијата ја спасиле.
Сепак, Рекла рече дека стравува оти програмите како што е Над 18, кои не користат замена за дрога како метадонот, ќе ја изгубат лоби војната меѓу центрите за задржување на владините финансии.
Над 18 е субвенционирана од голема психијатриска болница, на која таа рече дека й е намален буџетот за скоро половина.
„Тоа е константна војна“, рече таа.
„Некои од овие луѓе ќе се вратат на дрогата, и тоа ќе биде фатално“, рече таа.
Центарот му помогна на Јоргос Михалопулос (40) да стане од зависник во вработен таму, откако добил диплома за диететска исхрана.
Тој рече дека мислел оти животот му завршил пред да дојде таму.
„Мојот живот бев само јас и мојата дрога“, рече тој.
„[Советниците] имаат вистински пристап, тие го гледаат човекот кој бара помош како индивидуалец, и сите нас како еден“.
Тој рече дека е загрижен бидејќи „владата сака да отпушти многу работници“.
Градоначалникот на Атина, Јоргос Каминис, кој подготвува 10-годишен план за реновирање на делови од градот, рече дека еден од неговите приоритети е центарот за регрутација на зависниците, за да им се даде помош пред да бидат примени во центрите за рехабилитација.
