27/11/2006
Од Ерлис Селимај за Southeast European Times во Тирана – 27/11/06
Албанската влада во понеделникот (20-ти ноември) распиша меѓународен тендер од 40 милиони евра за изградба на нов терминал и други проекти на Драч, најголемото пристаниште во земјата.
Финансиските средства ги обезбедија ЕБРД, Европската инвестициона банка (ЕИБ) и албанската влада.
Работата се очекува да започне на почетокот од следната година и да заврши до 2008 година.
Новиот терминал ќе има годишен капацитет од еден милион патници.
Во меѓувреме, се реновираат два други терминали и поврзувачка инфраструктура, а во тек се и други подобрувања во пристанишните служби -- вклучувајќи го и воведувањето на силни безбедносни мерки.
„Терминалот ќе создаде услови за стотоци и илјадници Албанци и туристи да патуваат до Италија и другите земји во Европа, преку море, како и за оние кои ќе влезат во Албанија од пристаниште.
Терминалот [ја обезбедува] потребната перспектива за иднината“, рече премиерот Сали Бериша.
Според официјалните податоци, пристаништето го искористиле 704.000 патници во текот на 2005 година, зголемување од повеќе од 21.000 патници за период од една година.
Во Албанија вкупно пет пристаништа се отворени за меѓународен сообраќај:
Драч, Валона, Саранда, Шенѓин и Химара -- со просек од околу 5 милиони тони товар годишно.
Од нив, Драч покрива околу 90 отсто од меѓународната поморска трговска тонажа на земјата, како и 65 отсто од вкупната извозна и увозна трговија на земјата.
Владата спроведува голем план за развој на ова пристаниште -- со цел подобрување на капацитетот и ефикасноста.
Индустрискиот парк Драч, кој се планира да се наоѓа надвор од градот, го промовира ЕБРД.
Владата, исто така, инвестираше државни пари за модернизација на пристаништата Валона, Саранда и Шенѓин.
Драч, кој се наоѓа на западниот крај од Паневропскиот транспортен коридор VIII, треба да одигра суштинска улога во економскиот развој на земјата и регионот на Западен Балкан, вели ЕИБ.
Истото е важно и за туризмот.
Драч се смета за порта на Албанија -- не само за пристигнување и заминување на бродовите што превезуваат стока, туку и за патниците, со оглед на тоа што има секојдневна бродска врска со италијанските пристаништа Бари и Бриндизи.
