01/07/2005
(Разни извори -- 24/06/05 – 01/07/05)
Aлбанската влада склучи договор за продажба на 76 отсто од акциите на „Алтелеком“ со избраниот купувач, турскиот конзорциум кој ги вклучува „Турк телеком“ и „Чеалик енерџи телекомјуникејшн“.
Конзорциумот победи на меѓународниот тендер што се одржа минатата година.
Тој ќе плати 120 милиони евра за својот удел во телекомот.
Делегацијата на македонската влада и УНМИК постигнаа договор за клаузулите на билатералниот договор за слободна трговија, кој треба да биде потпишан следната недела.
Документот предвидува воведување од страна на Косово на царини од 8 отсто за македонскиот извоз на гориво, вино и одредени земјоделски произвори.
Македонија нема да воведе царини за увезените произвори од Косово.
Бугарскиот „Булгаргаз“, романскиот „Трансгаз“, турскиот „Ботас“, унгарскиот МОЛ и австрискиот ОМВ потпишаа договор за формирање заедничка фирма која ќе управува со регионалниот гасовод, Набуко.
Договорот предвидува удел од 20 отсто на секој од партнерите во фирмата.
Проектот чини околу 4,6 милијарди евра.
Бугарскиот Врховен административен суд одлучи да ја оптужи одлуката на владата за доделување на 35-годишна концесија за тракискиот автопат на едно бугарско-португалско претпријатие.
Рочиштето е закажано за 11-ти октомври.
Главниот бугарски обвинител за казација, Митјо Марков, вели дека концесијата ги прекршува законите за јавна набавка бидејќи не е распишан тендер.
Обемот на електронската трговија во Хрватскa е зголемен за 84 отсто за период од една година, со што достигна вкупно 217 милиони евра во 2004 година, како што се вели во извештајот на агенцијата ИДЦ Адријатик.
Во извештајот, исто така, се наведува дека околу 33 отсто од хрватските граѓани редовно користат Интернет.
Грчкото Министерство за економија објави дека владата одлучила да започне преговори за приватизација на „Олимпик ерлајнс“ со грчко-американскиот конзорциум „Олимпик инвесторс“.
Владата разгледува три потенцијални инвеститори.
Водечкиот српски производител на кафе, „Гранд кафе“, доби 62 отсто од акциите на најголемиот производител на слатки во земјата, „Соко штарк“.
„Гранд кафе“ беше единствениот понудувач на меѓународниот тендер за приватизација.
Истовремено, словенечкото претпријатие „Дрога-Колинска“ наводно преговара за купување на 75 отсто од акциите на „Гранд кафе“.
Извршниот одбор на ММФ го заврши петтиот преглед на тригодишниот продолжен договор со Србија и Црна Гора, одобрувајќи исплата на 182,9 милиони американски долари.
Вкупниот износ на средствата доделени во рамките на оваа програма досега достигнува 859,7 милиони американски долари.
Фондот ја потврди важноста на реструктуирањето и приватизацијата.
