09/07/2007
Од Антонио Прленда за Southeast European Times во Сараево – 09/07/07
Босна и Херцеговина има нов висок меѓународен претставник. 
Словачкиот дипломат Мирослав Лајчак ја презеде функцијата висок претставник и специјален претставник на ЕУ (ЕУСР) на 1-ви јули, заменувајќи го Германецот Кристијан Шварц-Шилинг.
44-годишниот Лајчак е дипломат со големо искуство во Југоисточна Европа. 
Тој е најдобро познат по неговата улога во надгледувањето на референдумот за независност во Црна Гора во 2006-та година, додека беше личен претставник на евро-комесарот за безбедносна и надворешна политика Хавиер Солана. 
Неговото назначување за нов висок претставник ја доби поддршката од широка група на земји кои го сочинуваат Советот за имплементација на мирот за БиХ (СИМ). 
Тие се надеваат дека тој ќе помогне да го сврти неодамнешното влошување на политичката клима во БиХ и ќе ја врати земјата на патот кој води до интеграција.
Како ЕУСР, Лајчак ќе продолжи да ги нуди советите на ЕУ, да промовира севкупна координираност со Унијата и да им понуди политичка помош на Полициската Мисија на ЕУ (ЕУПМ) и Силите на ЕУ (ЕУФОР). 
Тој ќе ги притисне локалните власти за целосна соработка со Меѓународниот трибунал за воени злосторства, како и за напредок во уставните реформи.
Заедно со функцијата на висок претставник доаѓаат т.н. 
Бонски овластувања, меѓу кои спаѓа и правото на отпуштање на секој локален функционер кој не го почитува Уставот на БиХ и Дејтонскиот мировен договор. 
До кој степен тој ќе ги искористи Бонските овластувања е предмет на голем интерес во БиХ. 
Шварц-Шилинг го започна својот мандат со ветување дека нема да прибегне кон нив. 
Тој веруваше дека политичарите во БиХ мора да ја преземат одговорноста за насочување на нивната земја кон ЕУ.
Сепак, за време на релативно краткиот мандат на Шварц-Шилинг кој траеше година и пол, динамиката кон реформи запре. 
Клучните политички фигури во БиХ се свртија кон провокативна националистичка реторика, која потсети на предвоената атмосфера. 
Преструктуирањето на комплицираниот полициски систем во земјата е клучен предуслов за потпишување на Договор за стабилизација и асоцијација со Унијата, пресвртница која можеше да биде постигната годинава. 
Но, договорот се покажа неостварлив. 
Исто така, од БиХ беше побарано да направи големи промени во актуелниот државен состав -- кој се смета за сложен, неефикасен и скап -- но, ова исто така заринка.
Ова не го очекуваше меѓународната заедница, која сметаше дека е погоден момент за затворање на Канцеларијата на Високиот Претставник. 
Некои го обвинуваат Шварц-Шилинг, велејќи дека неговиот не толку наметлив приод овозможи условите да стагнираат. 
Сепак, во едно интервју со Дојче Веле, дипломатскиот претставник во заминување укажа на тоа дека Западот едноставно ја прецени подготвеноста на БиХ да ја преземе контролата врз својата иднина.
„Сите мислеа дека се е во ред и дека формулите за компромис одозгора, кои дури не пристигнаа како што треба долу, сега функционираа“, рече тој. 
„Тие не видоа дури ни дека тие функционираат само затоа што високиот претставник ги наметнува со своето овластување“.
Останува да се види дали Лајчак ќе прифати еден поинтервенционистички приод, како претходникот на Шварц-Шилинг Педи Ешдаун. 
Но, во неговите досегашни изјави за локалниот прес, словачкиот дипломат предупреди дека Бонските овластувања не треба да се сфатат како решение на сите проблеми.
„Реформите се клуч за иднината на оваа земја и нејзините политичари мора да го сфатат тоа“, рече Лајчек. 
Но, реформите не можат да се имплементираат со репресивни мерки. 
Не можеш да се приклучиш кон ЕУ со Бонските овластувања [наметнати] однадвор.
Во прошталниот говор, Шварц-Шилинг ги истакна тешкотиите со кои се соочува високиот претставник во координирањето на политиката помеѓу меѓународните центри. 
Раководниот одбор на СИМ, на состанокот на 18-ти и 19-ти јуни, вети дека ќе го олесни ова, како и дека ќе обезбеди поголема поддршка за дипломатскиот претставник. 
Меѓу другите предности, Лајчак има големо претходно искуство во работењето со европските лидери, вклучувајќи го и Солана.
„Едвај чекам да работам со амбасадорот Лајчак, кој ја има мојата целосна поддршка и му посакувам многу успех“, рече Солана откако се случи промената. 
Тој, исто така, му искажа благодарност на Шварц-Шилинг за неговата посветеност и работењето.
Новата работа на Лајчак е последна во серијата обврски што го доведоа на Балканот. 
Во периодот помеѓу 2001-та и 2005-та година, тој беше во Белград како амбасадор на Словачка во Федерална Република Југославија (подоцна Србија и Црна Гора), Албанија и Македонија. 
Од 1998-та до 2001-та година, тој беше шеф на кабинетот на словачкиот министер за надворешни работи Едуард Кукан. 
Истовремено, во периодот помеѓу 1999-та и 2001-та година тој му беше специјален помошник на Кукан во неговата функција како специјален пратеник на генералниот секретар на ОН за Балканот. 
Тој зборува англиски, германски, руски и бугарски, како и босански, хрватски и српски.
Лајчак дипломирал право на Универзитетот Комениус во Братислава. 
Тој студирал меѓународни односи на Државниот институт за меѓународни односи во Москва, а исто така дипломирал и на Европскиот центар за безбедносни студии Џорџ К. 
Маршал во Германија. 
Тој е оженет за една позната словачка телевизиска ѕвезда, Јармила Харгасова, со која има две ќерки.
Новиот висок претставник рече дека искуството на Словачка, земја-членка на ЕУ, како поранешна членка на советскиот блок и дел од бивша Чехословачка, може да биде корисно за БиХ. 
Тој е шестата личност назначена на оваа функција, по Карл Билд од Шведска, Карлос Вестендорп од Шпанија, Волфганг Петриш од Австрија, Педи Ешдаун од Британија и Шварц-Шилинг од Германија. 
Босанците се надеваат дека Лајчак навистина ќе биде последниот. 
Но, за тоа да биде така, локалните политичари мора да бидат подготвени да соработуваат.
