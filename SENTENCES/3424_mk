16/02/2007
Од Блерта Фониќи-Кабаши и Беким Греицевци во Приштинa – 16/02/07
Генералниот секретар на НАТО, Јап де Хоп Шефер, кој се наоѓа во посета на Косово, предупреди дека КФОР нема да толерира какво било насилство во покраината. 
„Ако има луѓе во Косово кои можеби мислат дека поттикнувањето на насилството е одговорот, тие грешат и КФОР ќе им докаже дека не се во право“, рече тој на прес-конференцијата во четвртокот (15-ти февруари) по разговорите со косовските водачи, шефот на УНМИК, Јоаким Рикер, и командантот на КФОР, генерал-полковник Роланд Катер.
Де Хоп Шефер пристигна во покраината пет дена по судирите изминатиот викенд помеѓу албанските демонстранти за независност и полицијата. 
Две лица починаа, а околу 80 беа повредени откако демонстрантите се обидоа да влезат во зградата на владата, поради што полицијата одговори со солзавец и гумени куршуми.
„За жал, изминатата сабота ние видовме пример за тоа како работите не треба да одат“, рече шефот на НАТО. 
„Не смее да има потреба за нови повредени и нови жртви во Косово.“
Во име на Алијансата тој изрази целосна поддршка за планот на специјалниот претставник на ОН, Марти Ахтисари, за статусот, истовремено барајќи од локалните водачи и сите етнички групи да покажат зрелост во обликувањето на иднината на Косово.
„Додека зборуваме, светот гледа многу внимателно какви пораки доаѓаат од Косово“, рече тој. 
„Ќе бидете слушнати, ќе бидете видени, ќе бидете набљудувани од страна на меѓународната заедница.“
Де Хоп Шефер потоа отпатува за северниот дел од Косово, за да се состане со политичките водачи на српските заедници, кои рекоа дека не го поддржуваат планот на Ахтисари.
„Ние го поддржуваме планот на Белград и резолицијата што ја усвои парламентот на Србија, со која се отфрла пакетот на Ахтисари“, рече Славиша Ристиќ, градоначалник на Зубин Поток. 
Ако Косово стане независна држава, рече Ристиќ, локалните Срби нема да й дозволат на неговата власт да ја прошири својата надлежност на териториите што се под нивна контрола.
Де Хоп Шефер, од своја страна, потврди дека принципот на Контакт-групата го отфрла кое било нарушување на територијалниот интегритет на Косово. 
„Луѓето кои сакаат да работат за поделба, треба да сфатат дека ова не е решение и никогаш нема да биде решение“, рече тој.
Тој рече дека наскоро ќе оди во Белград „да работи на основите на Ахтисари, бидејќи всушност нема алтернатива“.
Тој вети дека нема да има намалување на војниците на КФОР, велејќи дека Косово е во важен и чувствителен период кога КФОР е потребен со целата негова сила. 
Во моментов НАТО има околу 16.000 војници во Косово.
Според планот на Ахтисари НАТО ќе продолжи со своето присуство во Косово по решавањето на статусот. 
„Западен Балкан е важен дел од Европа“, рече Де Хоп Шефер, истакнувајќи ја потребата за „доближување на овој дел од светот до евроатланските институции“.
