17/02/2010
Од Ерол Измирли и Кетрин Гургениџе за Southeast European Times -- 17/02/10
Шефот на проектот за гасоводот Набуко изразува уверување дека истиот ќе биде комплетиран, додека другите поддржувачи бараат начини за надминување на пречките кои го задржуваа напредокот досега.
Набуко „ќе биде реализиран по секоја цена“, изјави за турскиот весник Хуријет главниот извршен директор Рајнхард Мичек, велејќи дека се надева оти оваа година ќе биде пресвртница. 
Тој ги спомена неодамнешните разговори со меѓународните финансиски институции, како и преговорите со Азербејџан, Туркменистан и Ирак за испумпување нивни гас низ планираниот гасовод.
Проектот поддржан од САД и ЕУ, со цел олеснување на зависноста на Европа од рускиот гас, наиде на пречки поради финансии и потребата да се најдат сигурни снабдувачи. 
Поддржувачите, исто така, работеа на тоа да се тргне перцепцијата на ривалство со гасоводите поддржани од Москва.
Во јануари Вашингтон објави дека има цел да ја „деполитизира“ енергетската стратегија, па дури и сугерираше дека Русија би можела да има улога во Набуко.
„[Постои] можност Русија да учествува во проектот, не како контролирачки партнер, туку како учесник“, рече американскиот специјален претставник за евроазиски прашања, Ричард Морнингстар. 
„Со оглед на актуелната светска финансиска ситуација, ова би можело да биде најрационален начин за придвижување напред.“
Турција, клучен играч во Набуко, е исто така отворена за потпишувањето на Москва. 
„Ако конзорциумот не може да го обезбеди потребното количество гас, нема да го отфрли предлогот на Гаспром да се приклучи на проектот како снабдувач“, изјави заменик потсекретарот на турското Министерство за надворешни работи, Хаки Акил, за месечното списание Енерџи репорт. 
„Ова нема да го претвори Набуко во Набуков. 
Да се има учество во конзорциум е нешто друго од пристапување во проектот како еден од снабдувачите.“
Сепак, идејата беше официјално отфрлена од рускиот амбасадор во Турција, Владимир Ивановски, на состанокот што се одржа во турскиот Центар за меѓународни и стратешки анализи во Анкара, на 27-ми јануари.
Набуко беше предложен пред неколку години како алтернативен енергетски извор за европските држави. 
Во моментов Гаспром ги контролира сите гасоводи што ја сервисираат Европа од исток и обезбедува околу 25 отсто од гасот што го консумираат европските држави.
Земјите-членки на Набуко -- Турција, Бугарија, Романија, Унгарија и Австрија -- потпишаа меѓувладин договор во Анкара на 13-ти јули 2009 година. 
Според планот, гасоводот долг 3.300 километри ќе носи природен гас за Европа од богатите гасни полиња на каспискиот басен и Централна Азија, заобиколувајќи ја Русија и елиминирајќи го украинскиот транзитен монопол.
Конзорциумот на Набуко го предводи ОМВ, австриска фирма за нафта и гас, заедно со четири национални енергетски корпорации -- Ботас од Турција, Булгаргас од Бугарија, Трансгас од Романија и МОЛ од Унгарија, плус РВЕ, германска енергетска група.
Наоѓањето сигурни снабдувачи е една од најголемите пречки за гасоводот, чиј капацитет се очекува да биде 31 мил.км до 2020 година.
Планерите на Набуко го сметаат Азербејџан за најсигурен извор, а министерот за надворешни работи на државата, Араз Азимов, во интервјуто од 29-ти јануари рече дека најверојатно оваа година ќе има „решение“. 
Сепак, аналитичарите предупредуваат дека политичките прашања може да бидат пречка бидејќи државата -- која е во жестоки спорови со Ерменија поради Нагорно Карабах -- бара поголемо влијание. 
Минатата година Баку се приклучи на проектот за гасоводот Јужен тек, поддржан од Москва.
Вашингтон, исто така, го смета Туркменистан за еден од главните снабдувачи за Набуко, посочи Морнингстар во јануари. 
Но, голем број други пречки стојат на патот на неговото учество, вклучително и постојните договори со Русија, трнливите односи со Азербејџан и територијалните расправии во врска со Каспиското Море.
Ирак, пак, претставува богат извор на природен гас, но внатрешните несогласувања го прават невозможен неговиот придонес сега засега. 
Иран, уште една држава богата со гас, не е во комбинација, освен ако не се променат политичките услови.
Финансиите се друг нерешен проблем.
Европската инвестициска банка минатата година ја потврди својата подготвеност да обезбеди 2,25 милијарди американски долари за проектот, што изнесува 25 отсто од вкупната вредност. 
Проектниот конзорциум, исто така, планира да аплицира за кредити од меѓународни финансиски институции, рече управниот директор Мичек.
И покрај пречките, планерите на Набуко очекуваат изградбата да почне следната година. 
Набуко гес пајплајн интернешнал, надлежен за изградба и управување со гасоводот, инсистира на тоа дека истиот ќе почне да испумпува гас за Европа до 2014 година.
