08/09/2009
Од Зоран Николовски за Southeast European Times во Скопје -- 08/09/09
Македонското Министерство за внатрешни работи спроведе операција под тајното име „Бумеранг“, на граничните премини Табановце и Ќафасан во изминатите две недели.
Во три одделни рации, министерството уапси 58 погранични полицајци и тројца цариници.
Беа поднесени кривични обвиненија против службеници кои барале и примиле мито, како и за организиран криминал.
„Бумеранг е операција која ја презедовме од почетокот на 2009 година ...
како резултат на серијата реакции што ги добивме на овој или оној начин“, објасни министерката за внатрешни работи, Гордана Јанкуловска.
„Практично, оваа операција покажува дека борбата против корупцијата и криминалот не е лесна, ние мораме да истраеме, како и дека таа борба не смее да биде селективна“, рече таа.
„Ние сме решени да истраеме во таа борба до крај.“
Во првата рација 22 полицајци беа уапсени на пограничниот премин Табановце со Србија, на 25-ти август.
Полицајците беа осомничени за барање мито во висина меѓу 5 и 50 евра, за забрзување на процесот на погранична контрола.
Најчест цел биле странски државјани, а особено туристички автобуси.
Службениците работеле како група и делеле по околу 100 евра дневно на лице, на крајот од својата смена.
Јанкуловска потврди дека контролорите на смена биле главните организатори на илегалните активности.
Полицијата документирала дека по смената, службениците ги делеле дневните „заработки“ според „заслугите“.
Полициските оперативци во одделот за организиран криминал при министерството ги следеле корумпираните службеници скоро осум месеци додека не собрале доволно докази за да ги спроведат апсењата.
Тие пронајдоа голема количина девизи, кои граничните службеници не смеат да ги носат додека се на работа.
Втората рација беше спроведена на 1-ви септември на истиот премин каде што беа уапсени 20 полицајци.
Нивната шема беше иста како и во првиот случај -- патниците кои сакале да ја преминат границата навреме морале да платат пари, додека оние кои одбивале да платат биле оставани да чекаат со часови.
Конечно, 16 полицајци и тројца цариници беа фатени во рацијата на граничниот премин со Албанија, Ќафасан.
Тие, наводно, земале мито за да им дозволат на албанските државјани што бараат работа во Грција, да поминат без проверка на пасошите.
„Бакшишот“ се движел меѓу 400 и 600 евра за возило.
Службениците, исто така, наплаќале меѓу 50 и 100 евра за игнорирање на возилата без патничко осигурување, таксите без такси лиценца, и камионите со товар потежок од пропишаниот со законот или за да им дозволат на возилата со различен товар да преминат со една дозвола за премин.
Митото било барано и земано за да „се забрза“ царинската процедура или да им се овозможи на товарните возила да избегнат плаќање царина за стоката транспортирана помеѓу Бугарија и Албанија, или со наплаќање поголеми царински давачки од пропишаните со законот.
Водачот на третата група бил, исто така, контролор на смена.
Секој учесник добивал меѓу 50 и 150 евра на ден.
Операцијата „Бумеранг“ беше спроведена на барање на обвинителството и со судски налог на истражен судија од скопскиот Основен суд I.
