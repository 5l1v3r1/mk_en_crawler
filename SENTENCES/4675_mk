15/01/2009
Од Пол Чикои за Southeast European Times во Букурешт -- 15/01/09
Турбуленции брзо се развија во новата романска владејачка коалиција, во која партнери се социјалдемократите (ПСД) и либералдемократите (ПДЛ).
Во вторникот (13-ти јануари) министерот за внатрешни работи, Габриел Опреа, ја поднесе својата оставка откако неговата сопствена партија, ПСД, ја повлече својата поддршка.
Партијата жестоко ја нападна неговата одлука за назначување на Виргил Арделеан за шеф на романската разузнавачка служба без најпрво да побара одобрение од ПСД.
Опреа ја вршеше функцијата само 21 ден пред да се повлече.
Адрелеан беше контроверзен избор.
Тој, чиј прекар е прекар „Вулпеа“ (Лисицата), го водеше Генералниот директорат за информации и внатрешна заштита (ДГИПИ), еден до седумте романски тајни служби, помеѓу 1998 и 2007 година, во текот на мандатите на тројца претседатели.
Неговото име се врзува за неколку скандали -- од кои најважен е оној со прислушувањето на медиумските организации во 2003 година под маската на истрага за протекување полициски информации до медиумите.
Злобниците, исто така, го обвинуваат за прикривање неколку истраги и обид за затворање двајца мафијаши, кои наводно одбиле да им дадат мито на неговите заменици.
Водачот на ПСД, Мирчеа Џоана, го обвини Опреа дека не се консултирал со партиското раководство пред номинирањето и поднесувањето на назначувањето на одобрување директно кај премиерот Емил Боц.
Џоана побара од Боц да не ја одобрува номинацијата, велејќи дека партијата не се согласува со истата -- но Боц ја потпиша номинацијата, која се појави во средата во Службен весник.
На состанокот на партијата во понеделникот ПСД одлучи да го замени Опреа.
Одлуката предизвика протести од страна на членовите на партискиот огранок во округот Илфов -- чиј претседател е Опреа -- и членовите излегоа пред националното седиште на ПСД.
„Одлучив да поднесам оставка за да не создавам понатамошни тензии во владејачката коалиција“, рече Опреа во вторникот.
„Мојата намера беше само да го водам Министерството за внатрешни работи на професионален начин.“
Опреа, исто така, поднесе оставка од претседателската функција во ПСД Илфов, велејќи дека одбива да биде „марионетски министер“.
Набљудувачите очекуваат вицепремиерот Дан Ница да биде привремен министер за внатрешни работи.
Опреа рече дека назначувањето на Арделеан е единствено одговорност на министерот и дека тој не морал да бара одобрение од партијата.
„Мислам дека си ја извршував својата задача кон партијата примерно.
Никогаш не работев против партијата и партиската дисциплина“, инсистираше тој.
Некои медиумски аналитичари посочуваат дека претседателот Трајан Башеску стои зад назначувањето на Арделеан.
Тие шпекулираат дека претседателот во овој потег видел начин да се доведат тајните служби под неговата контрола и да се попречи ПСД.
Други посочуваат дека вината е на внатрешната борба за власт во ПСД, при што некои партиски претставници се обиделе да постигнат поголемо влијание во владата поддржувајќи го назначувањето.
