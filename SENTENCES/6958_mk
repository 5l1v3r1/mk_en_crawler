16/05/2012
Светла Димитрова за Southeast European Times во Софија -- 16.05.12
Трговските односи меѓу Бугарија и Молдавија значително се зајакнаа во изминатите 20 години, но има простор за понатамошно подобрување, велат двете страни.
Во 2010 година целокупниот трговски обрт меѓу двете земји имаше зголемување од 28,7 отсто на годишно ниво, достигнувајќи 66 милиони евра, според бугарското Министерство за економија. 
Минатата година истиот изнесуваше повеќе од 77,6 милиони евра, рече молдавскиот премиер Владимир Филат за време на посетата на Софија минатиот месец.
Скоро 56.700 граѓани од поранешните советски републики допатуваа во Бугарија минатата година, од нешто помалку од 46.600 во 2010 година, односно помалку од 1 отсто од сите странски туристи кои ја посетија оваа балканска држава, покажуваат официјалните бројки. 
Во меѓувреме, Бугарите сочинуваат 2,7 отсто од сите странски туристи што ја посетија Молдавија во 2011 година.
Почнувајќи од оваа година, молдавските државјани со Шенген визи може слободно да патуваат за Бугарија.
„Има можности за понатамошен развој на билатералните економски односи“, рече за SETimes Милен Љубенов, заменик-шеф на Бугарската амбасада во Кишињев, веднаш по посетата на Филат во април.
Некои конкретни можности што тој ги спомена се слободните економски зони во Молдавија, како и индустриските паркови што се развиваат таму. 
Покрај тоа, како член на Комонвелтот на независни држави, Молдавија го ужива правото на безданочен увоз од другите десет земјите-членки, каде што бугарската стока беше прилично популарна за време на комунизмот.
Тоа, според овој дипломат, дава добра бизнис можност за бугарските претпријатија.
„Покрај тоа, Молдавија во март започна разговори за Длабоката и сеопфатна слободна трговска област со ЕУ, и планира да го комплетира процесот во 2013 година, што уште повеќе ќе ги подобри условите за инвестирање во земјата“, рече Љубенов.
За време на неговата посета на Бугарија, Филат изрази надеж за повеќе бугарски инвестиции во Молдавија.
„Го делиме истото европско минато и сакаме да имаме заедничка европска иднина. 
Имаме многу заеднички работи и јас се надевам дека во блиска иднина ќе го зголемиме бројот на бугарски инвеститори подготвени да отпочнат бизнис во Молдавија“, рече тој на економскиот форум во Софија.
Според Љубенов постојат можности за соработка во областите на енергетската ефикасност, обновливите енергетски извори, производството на вино, прехранбената и текстилната индустрија и инфраструктурните проекти.
Во Софија, Филат и бугарскиот премиер Бојко Борисов разговараа околу начините за проширување на билатералната економска соработка, вклучително и во енергетскиот сектор.
„Изградбата на гасна врска со Романија ќе почне во мај“, рече Борисов по разговорите. 
„Технички, гасната врска што се гради меѓу Молдавија и Романија ќе нé поврзе во еден систем.“
Потврдувајќи ја поддршката на Софија за кандидатурата на Кишињев за ЕУ, бугарските водачи ја понудија помошта на својата земја за Молдавија на нејзиниот пат кон интеграцијата во ЕУ.
„Молдавија е особено заинтересирана за размена на информации околу усвојувањето на законите што ќе не доближат до ЕУ, бидејќи европската интеграција е нашата главна цел“, й рече Филат на портпаролката на бугарскиот парламент, Цецка Цачева. 
„Секој придонес во име на земјите-членки на ЕУ ни е многу важен.“
На крајот од минатата година Бугарија беше меѓу осумте земји-членки на ЕУ што потпишаа писмо со поддршка за европскиот пат на Молдавија.
За време на посетата на Филат во април, двете земји потпишаа меѓувладин договор за соработка во случаи на катастрофа.
„Договорот ја дефинира генералната рамка за соработка во областите на спречување катастрофи, подготвеност и одговор, како и условите и процедурите за обезбедување доброволна помош во случаи на катастрофа на територијата на секоја од државите“, се вели во соопштение на бугарското Министерство за внатрешни работи за SETimes.
Предвидените активности вклучуваат обезбедување опрема за спасување, одржување заеднички експертски состаноци, конференции и вежби, како и размена на информации и обука.
Според Молдавската амбасада во Софија, Кишињев, исто така, потпиша договори во областа на вонредните ситуации со Белорусија, Романија, Русија и Украина.
