13/12/2005
(Новинар, новинска агенција Фокус - 13/12/05;
АП, ББС, БНН, Дневник, Всеки ден - 12/12/05;
Mедиапул - 11/12/05)
Учителите од повеќе од 2.000 училишта и градинки низ цела Бугарија во понеделникот (12-ти декември) започнаа штрајк, еден ден откако последниот круг разговори со владата не резултираше со договор.
Главното барање на учителите е зголемување на платите за 15 отсто во 2006 година.
Тие, исто така, инсистираат на поголеми финансиски средства за образованието во буџетот за следната година.
Според бугарскиот Синдикат на учители (БТУ), во понеделникот немало настава во 1.680 училишта и 420 градинки.
Се очекува во вторник на штрајкот да му се приклучат и други учители.
БТУ и другите синдикати што го поддржуваат штрајкот велат дека ако не биде постигнат договор со владата до среда учителите ќе демонстрираат пред парламентот в четврток, кога пратениците се очекува да гласаат за нацрт-буџетот.
„Бараме систем или програма за одржлив развој на средното образование, кое ќе ги врати децата во училиштата, ќе обезбеди квалитетно образование и ќе воспостави системи на оценување на учителите и учениците“, изјави претседателката на БТУ, Јанка Такева, за приватната телевија бТВ.
Во неделата претставниците на синдикатите се состанаа со претседателот Георги Парванов и министрите за финансии, образование и социјална политика, но не успеаја да постигнат договор.
По состанокот Пламен Димитров од Конфедерацијата на независни синдикати во Бугарија изрази надеж дека премиерот и водачите на трите партии во владејачката коалиција ќе ја разгледаат компромисната формула предложена од Парванов.
Таа предвидува зголемување од 4 отсто почнувајќи од први јануари 2006 година, зголемување од 6 отсто во јули и нови разговори за платите во август.
Министерот за финансии, Пламен Орешарски, кој понуди зголемување на платите од 3 отсто во јануари и од 6 отсто следниот јули, се спротивстави на компромисот на Парванов.
Водачите на партиите во владејачката коалиција, предводена од Бугарската социјалистичка партија (БСП) планираат да разговараат за ова прашање во вторник.
Во меѓувреме, шефот на мисијата на ММФ за Бугарија во понеделникот во Софија истакна дека пред да се зголемат платите на учителите, владата треба да ги преземе долгоочекуваните чекори за реформа на образовниот систем.
Бугарија треба да го намали бројот на училиштата и учителите и да го подобри квалитетот на образованието, рече Ханс Фликенсчајлд, предупредувајќи дека ако властите попуштат пред барањата на учителите за повисоки плати, тие ќе бидат бомбардирани со слични барања од вработените во другите сектори.
„Реформите во вашиот образовен систем требаше да бидат спроведени уште одамна“, рече официјален претставник на ММФ во понеделникот, по разговорите со министерката за социјална политика, Емилиа Масларова.
Во споредба со другите европски земји Бугарија има прекумерен број училишта и учители, додека бројот на учениците се намалува.
Во бугарските државни училишта има околу 100.000 учители, а нивната просечна месечна плата изнесува околу 150 евра.
