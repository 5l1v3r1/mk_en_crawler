27/09/2011
Златко Ковач за Southeast European Times во Њујорк -- 27.09.11
Од самитот во Њујорк минатата недела балканските водачи испратија силна порака за регионално помирување и соработка, и покрај долготрајните несогласувања.
На третата годишна конференција на Федерацијата на балканско-американските здруженија (ФЕБА) присуствуваа премиерите на Турција, Македонија, Црна Гора, Албанија, БиХ и Косово.
Студенти и претставници на дијаспората беа меѓу скоро 2.000-те гости што присуствуваа на настанот, насловен како „Патоказ 2011 -- Пресвртници во наоѓањето заеднички јазик“.
„Милиони луѓе од Балканот се во странство и ние не сакаме да ги изгубиме“, рече за SETimes претседателот на ЕБА, Арас Коњхоџиќ, опишувајќи ја дијаспората како политички важна за создавањето благосостојба на Балканот.
На попладневниот бизнис форум економските експерти ја истакнаа улогата на Турција како регионален двигател на растот, но не се согласија околу судбината на еврозоната и самата ЕУ.
Гувернерот на турската Централна банка, Ибрахим Турхан, објасни дека пазарите во подем -- како оние на Балканот -- ќе имаат сé позначајна улога.
Таквите пазари, рече тој, имаат тенденција да се посветени повеќе на економската стабилност, отколку на растот.
„Споредено со напредните пазари, политиките на пазарите во подем се посилни и поперспективни“, рече Турхан за SETimes.
Според Турхан, балканската динамичност и економските перспективи даваат целосна основа за позитивен придонес на регионот во ЕУ.
„За да се случи тоа, клучна е соработката меѓу балканските земји, и ние треба да ги искористиме сите расположливи можности за воспоставување деловни контакти и размена на информации, како што е оваа конференција, за градење посилни врски и соработка, особено на регионална основа“, рече Турхан.
Вечерниот дел од самитот започна со влегувањето на премиерите во Јавиц центарот, придружено со громогласен аплауз.
„Ова е неспоредливо најдобар и најголем балкански собир во мојот живот.
Ве поздравувам“, рече албанскиот премиер Сали Бериша.
Како пример за економската динамичност на регионот, Бериша го спомена Договорот за слободна трговија на Албанија со Турција, потпишан пред четири години.
„Во периодот 2005-2010 година, трговијата се зголеми повеќе од четирипати, јасна ситуација на победа за сите.“ Тој ги наведе енергијата и туризмот како две најпосакувани области за инвестирање и развој.
Турскиот премиер Реџеп Тајип Ердоган, пак, ги истакна историските врски на неговата земја со балканските држави, истакнувајќи дека милиони граѓани на балканското наследство живеат во Турција.
„Ова значи дека сé што е поврзано со Балканот претставува наш интерес“, рече Ердоган.
Во интервјуто за SETimes македонскиот премиер Никола Груевски рече дека настанот ја симболизира посветеноста на регионот на соработката, нарекувајќи го визионерска идеја сама по себе.
„Предизвикот се состои во тоа како да се адаптираме себеси побрзо и поефикасно“, рече тој, додавајќи дека „само заеднички можеме да одговориме на барањата на граѓаните за благосостојба“.
Во врска со напорите за подобрување на инвестициската клима, Груевски изјави за SETimes дека Македонија сега не прави ништо што веќе не го започнала претходно, вклучително и отворањето слободни економски зони за инвеститорите, како резултат на што економскиот раст на земјата достигна 5,2 отсто.
„Македонија има најниски даноци и трошоци поврзани со инвестирањето, и образована работна сила, како резултат на што интересот на инвеститорите и понатаму расте.
На пример, Џонсонс контрол се врати за повторно да инвестира;
претпријатието ги наведе одличните услови што се нудат, образованата работна сила, како и одличните комуникации со владините институции како причини за одлуката“, рече Груевски за SETimes.
