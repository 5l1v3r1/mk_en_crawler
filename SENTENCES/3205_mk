05/06/2006
Од Светла Димитрова и Игор Јовановиќ за Southeast European Times – 05/06/06
Српската влада во неделата (4-ти јуни) беше жестоко критикувана поради убиството на еден заштитен сведок во судскиот процес за атентатот на Зоран Ѓинѓиќ. 
Телото на припадникот на Земунскиот клан, Зоран Вукојевиќ-Вук, со лисици и делумно изгорено, беше пронајдено во саботата во поле покрај автопатот Белград-Ниш.
Изгорениот автомобил, за кој се верува дека се користел во нападот, беше пронајден во Белградската арена во Нов Белград, како потсетник на првичниот обид на Земунскиот клан за елиминирање на Ѓинѓиќ во февруари 2003 година, со инсценирање на сообраќајна незгода.
Претходно истиот ден, полицијата го пронајде телото на уште еден гангстер, Зоран Повиќ, на влезот на белградскиот Ургентен центар, недалеку од зградата на Министерството за внатрешни работи.
Продемократските активисти, меѓу кои и Владан Батиќ од опозициските демохристијани, рекоа дека убиствата се знак за повторното појавување на земунската криминална организација. 
Премиерот Воислав Коштуница и неговата влада ја сносат одговорноста за тоа што овозможија ова да се случи, рекоа тие.
Министерот за внатрешни работи, Драган Јоциќ, пак, тврди дека смртта на Вукојевиќ беше „внатрешна пресметка во една криминална банда“. 
Тој, исто така, укажа дека Вукојевиќ е самиот виновен за својата смрт бидејќи одбил да биде вклучен во програмата за заштита на сведоците.
Свртувајќи се против другите припадници на неговата криминална банда, Вукојевиќ стана клучен сведок на обвинителите во судскиот процес против 13 криминални фигури и поранешни полицајци обвинети за убиството на Ѓинѓиќ во март 2003 година.
Неговото сведочење во април 2004 година беше затворено за јавноста. 
Сепак, тој наводно изјавил за Белградскиот специјален суд дека синот на поранешниот југословенски претседател Слободан Милошевиќ, Марко, й понудил на српската мафија 5 милиони германски марки за атентатот врз премиерот.
Српската опозициска Демократска партија (ДС) вели дека Јоциќ не успеал да се справи со организираниот криминал во земјата и побара негова оставка. 
„Суровите убиства на Вукојевиќ и Повиќ не претставуваат само обид за попречување на судскиот процес во атентатот врз премиерот Зоран Ѓинѓиќ, туку и обид за внесување на страв помеѓу сведоците и другите учесници во судскиот процес“, рече партијата во неделата.
Вукојевиќ не беше првиот сведок во судскиот процес за убиството на Ѓинѓиќ кој беше убиен, објави во понеделникот српскиот весник Блиц. 
Кујо Кријесторац, единствениот човек кој ги виде извршителите на атентатот, беше убиен на 1-ви март 2004 година.
Друг важен сведок, Ненад Шаре, го посетија поранешни колеги од сега распуштената српска Единица за специјални операции додека беше во затвор, еден ден пред да сведочи и тој, наводно, добил предупредување да ја промени својата изјава.
Убиството на Вукојевиќ би можел да обесхрабри други потенцијални внатрешни луѓе кои беа подготвени да сведочат против нивните босови, рече Маја Ковачевиќ-Томиќ, портпаролка на Белградскиот специјален суд.
„Ако не се регрутираат поранешни криминалци како сведоци, голем број кривични дела и убиства ќе поминат без разрешница“, рече Ковачевиќ-Томиќ, додавајќи дека последните удари би можеле да имаат влијание врз сведоците кои треба допрва да сведочат.
Тринаесет криминалци и поранешни полицајци се судат за атентатот врз Ѓинѓиќ. 
Судскиот процес започна кон крајот на 2003 година.
