04/08/2011
Линда Карадаку за Southeast European Times во Тирана – 04.08.11
Хамид Џидику (75), роден во североисточниот град Дебар, е домар на најстарата џамија во центарот на Тирана, џамијата на Етем бег, изградена во 18-тиот век од страна на Мола бег.
Сеќавајќи се на животот каков што бил под комунистичкиот режим, Џидику изјави за SETimes дека се чувствувал „како животно“ кога владата на Енвер Хоџа го забранила практикувањето на верата во Албанија.
„Замислете, порано одев во џамија со мојот вујко;
тој беше оџа, а потоа тоа беше забрането.
Што можеш да правиш?
Џамиите во моето село ги претворија во складиште.
Барем не го уништија“, вели тој.
Веднаш штом беше дозволено практикувањето на верата во 1990-тите Џидику се врати во џамијата на Етем бег.
Запрашан што цени највеќе во исламот, тој вели:
„чисто срце, луѓе што се сакаат меѓусебно, што не прават лошо, кога некој погледнува во себе пред дури и да помисли да му направи лошо на некој друг“.
Џидику има лична претстава за исламот, наследена од генерациите пред него, која го има „доброто срце“ во центарот на верската мисла.
Неговите деца работат напорно, образовани се и ги изградиле своите животи во една земја во транзиција.
„Оние кои убиваат [и се нарекуваат себеси] муслимани, не се тоа.
Убиството на невин човек е како да се убијат сите луѓе во светот.
Тие се криминалци“, вели тој говорејќи за „друг [вид] ислам“.
Неговиот претходник, првиот домар на џамијата Етем бег, починал додека бил во џамијата;
стотици луѓе присуствувале на погребот.
„Тој ги одразуваше љубовта и почитта“, вели Џадику.
Сеќавајќи се на животот каков што бил пред децении, Џадику се сеќава:
„секогаш се почитувавме меѓусебно.
За врема на Рамадан, католиците и православните не пушеа на пазарите, а кога јадеа ги затвораа вратите [од почит кон муслиманите кои постеа]“, се сеќава Џидику.
Атланта Паско, албанска православка, пораснала со муслимански пријатели.
Шеесетгодишничката вели дека повеќето нејзини женски и најблиски пријателки биле муслиманки.
„Се посетувавме дома и покажувавме интерес за верските симболи на другиот.
Тие се интересираа за нашите христијански симболи, а моите сестри и јас се интересиравме за нивните муслимански симболи.“
„Имаше [взаемна] љубов заснована на заедничките вредности како што е карактерот.
Религијата никогаш не беше проблем.
Моите сестри и јас воспоставивме пријателски односи со нив, кои траат и до ден денешен“, вели Паско.
