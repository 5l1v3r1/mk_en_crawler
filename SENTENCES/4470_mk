24/03/2009
Од Игор Јовановиќ за Southeast European Times во Белград -- 24/03/09
Хрватскиот премиер Иво Санадер во петокот (20-ти март) го посети Белград, одбележувајќи нова страница во односите помеѓу Србија и Хрватска. 
Добрите односи помеѓу двете држави, според широкото мислење, се клучни за целокупната стабилност и просперитет на Југоисточна Европа.
Сепак, билатералните односи беа на најниско ниво по признавањето од страна на Хрватска на Косово минатиот март; Србија сé уште го смета Косово за своја територија. 
Врските се влошија уште повеќе кога Меѓународниот суд на правдата минатиот ноември прогласи дека е надлежен да ја разгледа тужбата што Хрватска ја поднесе против Србија за геноцид во конфликтот во периодот 1991-1995 година. 
Кога Србија поднесе контратужба, односите тргнаа надолу.
Во Белград, Санадер се состана со својот српски колега, Мирко Цветковиќ, и со претседателот Борис Тадиќ. 
По состаноците двајцата премиери рекоа дека не ги надминале постојните спорови, туку се согласиле истите да не ја попречуваат идната соработка на нивните држави. 
„Има големи разлики“ за одредени политички прашања, рече Цветковиќ, но Србија и Хрватска се согласија да „се свртат кон иднината“.
Taдиќ рече дека Србија и Хрватска делат заеднички вредности. 
„Сакаме да пристапиме во ЕУ и имаме визија за просперитетен и стабилен Балкан“, рече тој.
Но, Белград и Загреб, исто така, се соочуваат со заеднички проблем, имено, блокирањето на процесите на пристапување во ЕУ. 
За да се деблокираат, Белград мора најпрво да ја заокружи својата соработка со Хашкиот трибунал, додека Хрватска мора да го реши тековниот територијален спор со членката на ЕУ Словенија.
Санадер вети хрватска помош за кандидатурата на Белград за ЕУ, како и за нејзината асоцијација со НАТО. 
Хрватска е на само чекор до полноправното членство во НАТО.
„Кога Хрватска ќе стане членка на НАТО, а е многу близу до влезот во НАТО, ние ќе им дадеме целосна поддршка на нашите соседи“, рече Санадер.
Двата премиери, исто така, разговараа за можноста да им се дозволи на раселените Срби да се вратат во Хрватска по вооружениот конфликт таму во 1990-тите, како и за решавањето на судбината на луѓето кои исчезнаа за време на конфликтот.
Белград и Загреб се согласуваат дека мора да соработуваат за да ги решат најитните проблеми, особено последиците од светската економска криза. 
„Не сум многу заинтересиран за вчера ... 
Заинтересиран сум што можам да сторам за хрватските граѓани и за подобрените односи со Србија и другите соседи денес“, рече Санадер.
Двата премиери ги придружуваа српски и хрватски бизнисмени, кои разговараа за конкретните можности за изградба на складишта за гас и нафтовод, како и за севкупната заедничка соработка во областа на енергијата. 
Српските бизнисмени се жалат дека нивниот капитал и производи сé уште се соочуваат со неекономски бариери за влез на хрватскиот пазар.
