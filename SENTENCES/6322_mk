20/02/2012
Александар Павлевски за Southeast European Times во Скопје -- 20.02.12
Трендот е во пораст во последиве десет месеци -- бран грчки бизниси се префрлаат не само во Бугарија, Романија и Србија, туку и во Македонија.
Билатералниот спор за името кој доведе до блокада на влезот во НАТО и тужба пред Меѓународниот суд на правдата, немаат никаква врска со профитот.
„Економијата е неограничена.
Политиката што ја креираат владите на државите и поголемите меѓународни организации не може да стави граница [околу] бизнис интересите.
Во нашата општина веќе има десетина грчки претпријатија кои купија и се подготвени да купат земјиште за да изградат фабрики за лесната индустрија.
Имаме многу високо ниво на доверба за соработка“, рече за SETimes градоначалникот на Петровец, Борче Митевски.
Тој и другите градоначалници велат дека грчките бизнисмени се заинтересирани за инвестирање во сите видови сектори -- градежништвото, прехранбената индустрија, земјоделството, текстилот, недвижностите.
Она за што немаат интерес, е долготрајниот спор околу името.
Битола, на пример, која се наоѓа на само 10 километри од грчката граница, станува магнет за текстилната индустрија.
Градоначалникот Владимир Талески изјави за SETimes дека Грците поседуваат повеќе фабрики таму од кој било друг.
Голем број од нив инвестираат во бизнис-поволните индустриски зони, кои нудат евтино земјиште и ниски или укинати даноци или комунални трошоци, кои ги наплаќа општината.
Талески објаснува дека Грците „купуваат парцели во индустриската зона Жабени, во Битола, каде што сакаат да ги прошират своите бизниси со развивање на дрвната, метало-преработувачката и градежната индустрија“
Тој вели дека одлуката на владата за намалување на првичната цена за јавната аукција на земјиштето наменето за економско и индустриско градење на едно евро за квадратен метар се покажа мудра.
Друга комерцијално привлечна точка е најјужниот град Дојран, кој граничи со Грција и го дели Дојранското Езеро.
Областа е привлечна за грчките хотелиери и оние кои се вклучени во лесната индустрија.
Во последните две години околу 20 претпријатија во сопственост на Грци почнаа да работат таму.
Други чекаат одобрение за урбанистичкиот план.
„Евтината работна сила и добрите даночни услови се клучните точки кога станува збор за отпочнувањето бизнис во Македонија“, рече за SETimes градоначалникот на Дојран, Глигор Чабулев.
„Плантажите на маслинки, а со тоа и градењето поголеми фабрики за нивна преработка и конзервирање, се чинат најатрактивни за грчките бизнисмени.“
Неофицијално, грчките инвестиции во Македонија изнесуваат над една милијарда евра, што ја прави Грција најголем странски инвеститор.
Интересот почна драстично да расте во 2007 година, опфаќајќи ги телекомуникациите, енергетскиот, прехранбениот сектор, градежништвото и банкарството.
Грците поседуваат неколку големи претпријатија во земјата, како што се ОКТА, фабриката за цемент Цементарница Усје, фабриката за мермер во Прилеп и две банки:
Стопанска банка и Алфа банка.
Од неодамна дестинација за инвеститорите е градот Струмица, каде што документацијата на општината покажува дека повеќе од 40 претпријатија се во сопственост на грчки државјани.
Најатрактивни инвестиции се чини дека се преработката и производството на земјоделски производи, мебелот, хемиските производи за домаќинството и текстилот.
А со овие инвестиции доаѓаат и нови работни места.
Вкупно 16 нови фабрики се во фаза на изградба, што ќе отвори 1.300 нови работни места.
Две од овие нови фабрики имаат грчки инвеститори, рече градоначалникот на Струмица, Зоран Заев.
Стопанската комора во соседна Бугарија објави дека има околу 800 грчки претпријатија, во кои работат вкупно 82.000 луѓе.
Овие претпријатија велат дека се доселиле главно поради тоа што Бугарија има најниска даночна стапка во ЕУ, нуди евтина работна сила, макроекономска стабилност, добри транспортни услуги, евтин имот и закуп -- нешто што во најголем дел важи и за Македонија.
А рацете на Македонија се ширум отворени.
„Секое отворање работно место е добредојдено за развојот на нашата земја, зашто ја подобрува вкупната стапка на вработеносте во нашата земја, без оглед од која земја доаѓа инвеститорот“, рече Чабулев.
