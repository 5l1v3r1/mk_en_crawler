05/02/2010
ПАРИЗ, Франција -- Управниот директор на ММФ Доминик Штраус- Кан во четвртокот (4-ти февруари) рече дека институцијата е подготвена да й помогне на Грција ако биде запрашана. 
Тој изрази уверување дека државата ќе успее да се справи со својата проблематична финансиска ситуација. 
„Ако ми побараат да интервенирам, ние ќе го сториме тоа“, изјави тој на француското радио РТЛ. 
Штраус-Кан го отфрли секој ризик од банкрот за Грција.
Во својата реакција, грчкиот заменик-министер за финансии, Димитрис Друцас, во четвртокот потврди дека Атина планира да работи сама. 
„Не размислуваме воопшто за ММФ“, изјави Друцас пред новинарите во Њујорк, каде што беше во посета на ОН. 
Европската комисија го поддржа планот за штедење на Грција оваа недела, давајќи й на земјата рок до крајот на 2012 година да го намали својот огромен буџетски дефицит. 
Атина вети дека ќе го намали од 12,7 отсто од БДП во 2009 година на горната граница од ЕУ од 3 отсто. 
(Ројтерс, АП, Дау Џонс - 04/02/10)
