05/01/2005
Од Бет Кампшрор за Southeast European Times во Сараево - 05/01/05
Следното лето населението во јадранскиот регион кое сака свој МТВ канал веќе нема да зависи од германскиот канал што досега беше единствената опција.
Почнувајќи од 26-ти август најновиот европски канал на МТВ -- МТВ Адрија -- ќе започне да емитува своја програма преку сателитска и кабелска телевизија во 800.000 домови во Босна и Херцеговина (БиХ), Хрватска и Словенија на 26-ти август.
Каналот на крајот ќе ги покрие и Србија и Црна Гора, како и Македонија, вклучувајќи ги сите земји кои некогаш ја сочинуваа Југославија.
„Овој канал нема врска со југо-носталгијата или таквото размислување“, вели програмскиот директот на каналот, Теренс Стадер.
„Ова е за новата генерација, за урбаните, прогресивни, нови идеи;
ова е за гледањето кон иднината, а не враќањето назад.
Тоа претставува нов чекор и размена на идеи во музиката, во видео уметноста, како и размена на опции и начин на живеење.“
„Она што сакаме да го постигнеме е:
ако еден гледач од Марибор (Словенија) оди во Нови Сад (Србија), тој ќе знае каде се интересните места, каде да излезе“, вели тој.
„Ова се прави за да се воспостави комуникација помеѓу урбаните области, што недостигаше во изминатите десет години.
Ако сакаме напредок потребна ни е комуникација и тоа е нашата главна цел.“
МТВ Адрија ќе биде 12-тиот европски МТВ канал, што ќе им се приклучи на веќе постојните канали како што се:
МТВ Еспања, МТВ Италија и МТВ Полска.
Каналот ќе вработи по две лица од БиХ, Хрватска и од Словенија како видео џокеи или ви-џеи.
Стадер рече дека ви-џеите ќе мора да знаат англиски и да го познаваат словенечкиот јазик.
„Новинарите ќе мора да го знаат многу добро англискиот јазик бидејќи ќе се соочуваат со Еминем на Европските музички награди“, вели тој.
Еминем и другите американски или светски настани, како и веќе постојните МТВ манифестации, првично ќе сочинуваат 80 отсто од програмата на МТВ Адрија, додека остатокот ќе го сочинуваат регионалните содржини.
Стадер вели дека овој сооднос ќе се менува со растењето на каналот.
„Иницијативата е да й се даде можност на креативноста на младите уметници во аудио-визуелниот [медиум], да се создаде нова платформа за изразување на нивната креативност“, вели тој.
„Ако тоа избие како што ние сакаме, локалната продукција би можела наскоро да биде многу повеќе од тоа.“
Стадер вели дека веќе размислуваат за ток-шоуа, интерактивни содржини и групи кои ќе настапуваат во живо во студијата.
И покрај тоа што три земји од поранешна Југославија ќе бидат вклучени на почетокот, Стадер вели дека од агендата на каналот нема да бидат исклучени уметници од Србија и Црна Гора и од Македонија, како и дека подоцна каналот ќе организира натпревари за ви-џеи и новинари од овие земји.
Стадер вели дека се надева оти преговорите со кабелските оператори ќе бидат комплетирани до крајот на 2005 година и дека ќе може да се емитува програма и во овие земји во 2006 година.
Генералниот менаџер на новите пазари на МТВ, Дин Посениски, во средината на декември за печатот изјави дека МТВ ги испитува можностите за отворање нов канал во регионот за неколку години.
„Отворањето на каналот МТВ во јадранскиот регион беше долгорочна цел за МТВ во Европа и ние сме воодушевени што можеме да ја прославиме богатата музичка сцена и културната разновидност на овој регион преку отворањето на МТВ Адрија“, вели тој.
