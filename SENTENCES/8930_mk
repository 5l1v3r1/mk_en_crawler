21/09/2012
Пол Чикои за Southeast European Times во Букурешт -- 21.09.12
Одлуката на молдавското претседателство да го отфрли предлогот поддржан од комунистите за распишување референдум за пристапување на земјата во рускиот Евроазиски сојуз, ги потврди европските аспирации на земјата, и покрај големиот притисок што се врши врз владејачката коалиција во Кишињев.
Комунистичката партија (ПЦРМ), главната опозициска група и најголемата одделна политичка група во молдавскиот парламент, побараа да се одржи вонредна седница на законодавниот дом, откако претседателот Николае Тимофти ја отфрли нивната иницијатива претходно овој месец.
Претседателот на парламентот, Маријан Лупу, кој е, исто така, претседател на Демократската партија, една од трите проевропски партии во владејачката коалиција, го одби барањето на комуниситите, поради што тие повикаа на оставка на Лупу.
„Претседателот смета дека организирањето на еден ваков референдум, кој почива врз лажни основи и е очигледно лишен од секаква перспектива, има за цел да го блокира процесот на европска интеграција на земјата, да ја дестабилизира внатрешната политичка ситуација и да продолжи да го поларизира општеството“, се вели во изјавата за SETimes на молдавското претседателство.
Во август молдавската Централна изборна комисија, исто така, го отфрли предлогот на комунистите врз основа на тоа дека 85 отсто од 200.000 потписи што партијата ги претстави како поткрепа на својата иницијатива, биле фалсификувани.
„Темата предложена за референдумот -- пристапувањето на Република Молдавија во спогодбите за Евроазиска економска заедница -- е спротивна на европскиот вектор на вашата држава воспоставен од граѓаните на последните парламентарни избори и заземен од актуелната владејачка коалиција како национален развоен стратешки проект“, се вели од канцеларијата на претседателството.
Најновите анкети покажуваат дека населението е поделено во однос на поддршката за ЕУ и проектот поддржан од Русија, кој е замислен како економска противтежа на комунистичкиот блок.
Досега Русија, Казахстан и Белорусија се приклучија на заедницата, која беше за првпат aртикулирана од тогашниот руски премиер Владимир Путин во октомври 2011 година.
Аналитичарите велат дека воздржаноста на Молдавците кон ЕУ е поттикната од тековната економска криза во Западна Европа.
„Молдавците чувствуваат одреден степен на немир, кој ја дополнува нејасноста во врска со крајот на процесот на европска интеграција“, рече за SETimes Петру Богата, писател, политички аналитичар и професор на Молдавскиот државен универзитет.
„Но, и покрај сето ова, ниту една политичка партија нема значајна основа за спротивставување на европскиот правец на земјата“, рече Богату, мислејќи на иницијативата за референдум на комунистите.
„Нивниот повик е маргинален, чист обид за враќање на партијата во фокусот на вниманието.“
За време на посетата на Москва минатата недела од страна на молдавскиот премиер Влад Филат, неговиот руски колега Дмитри Медведев рече дека Москва е подготвена да го испита влезот на Молдавија во Евроазискиот сојуз само ако се согласи администрацијата во Кишињев.
„Пристапувањето во сојузот мора да биде свесно, а не наметнато“, рече Медведев.
Во изјавата која требаше да ги охрабри тековните напори на Кишињев, претседателот на Европската комисија, Жозе Мануел Баросо, рече дека Молдавија е можно да потпише Договор за асоцијација со ЕУ во рок од една година.
