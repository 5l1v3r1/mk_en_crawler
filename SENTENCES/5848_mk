17/06/2011
Од Георги Митев Шантек за Southeast European Times во Белград -- 17.06.11
На почетокот беше предвидено Пан-европскиот автопат, Коридор 10, да биде главен транзитен пат за Олимписките Игри во Атина во 2004-та, а сега неговото темпо на изградба дополнително опаѓа и најверојатно нема да биде завршен до 2016-та година.
Делот во Србија првично беше промовиран како единствена можност за странски инвестиции, но тој се соочи со пречки на секој чекор од патот.
„Ако роковите за изградба на автопатот на деловите каде што е ливада не можат да се почитуваат ... 
како целиот српски дел од Коридорот 10 ќе биде завршен до 2015-та година? 
Дупчењето на јужниот дел преку планината, долг 12км, не е ниту започнато, вели Махмуд Бусатлија, советник за развој и инвестиции.
„Технички, за тоа дупчење во кањонот Сичевачка потребни се најмалку пет години, без оглед на тоа какви мега-машини се употребуваат“, предупредува тој.
Две државни претпријатија, Путеви Србије [Патишта на Србија] и Коридори Србије [Коридори на Србија], се одговорни за изградбата и делумно го финансираат проектот, а меѓународни банки го финансираат останатиот дел. 
Претпријатието Патишта на Србија, одговорно за постарите, но недовршени делови од автопатот, го финансира проектот од државниот буџет -- решение кое претставува посебен проблем за завршување на изградбата.
„Во последниот месец, беа спроведени три јавни тендери со цел да се отворат 70 км нови патишта. 
Но, останува во наредниот период да бидат спроведенинови тендери“, изјави за SETimes Сања Ставриќ, менаџер за односи со јавноста на претпријатието Коридори на Србија.
Средствата се секогаш огромен проблем, најмногу бидејќи компензацијата за сопствениците на земјиштето доаѓа од државниот буџет, а не од Светска банка, Европска банка за обнова и развој или Европска инвестициска банка.
Дури и ако средствата не се проблем, катастраските регистри на земјиштето и малиот деловен капацитет на локалната администрација се дополнителни пречки за брзо решение на бавната изградба на автопатот.
Ставриќ нагласува дека во повеќе од две децении, речиси ништо не е направено во однос на плановите и проектите, ниту пак Србија има сила да гради.
„Ако се потребни две години за изградба на еден автопат, потребно е двојно повеќе време за подготовка на проектот и експропријација [ на земјиштето] [за проект каков што е Коридорот 10]. 
Видливиот дел од работата - кога машините излегуваат на теренот - е најлесниот дел. 
Наоѓањето на финансиски средства, планирањето на проектот и техничката контрола, решавањето на имотните права во однос на земјата е сериозна и комплицирана работа ", вели Ставриќ.
Од вкупно 800км од Коридорот 10 низ Србија -- од унгарската граница во Суботица до Димитровград и до Прешево во близина на границата со Бугарија и Македонија - 330км од автопатот остануваат недовршени. 
Од 2004-та година, годишно во просек се изградени 30км, со само 7,7км изградени во 2008-та година
Во делот 2 од овој извештај, скандалите и неплатените сметки дополнително влијаат врз доцнењето.
