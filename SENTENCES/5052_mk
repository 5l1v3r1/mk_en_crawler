15/02/2010
Од Линда Карадаку за Southeast European Times во Приштина -- 15/02/10
Владата на Косово го покани ЕУЛЕКС да започне разговори за формирање широка оперативна група која ќе се фокусира исклучиво на организираниот криминал и политичката корупција.
Понудата во четвртокот (11-ти февруари) беше потврдена од портпаролката на ЕУЛЕКС Карин Лимдал.
Истиот ден косовскиот весник Коха Диторе објави дека за идејата се дискутирало на состаноците на Заедничкиот координативен одбор за владеење на правото, со кој претседава шефот на ЕУЛЕКС Ив де Кермабон и вицепремиерот Хајредин Куци.
Оперативната група ќе ја сочинуваат локални и меѓународни обвинители, како и голем број полицајци.
„Верувам дека групата ќе биде формирана за многу брзо време“, рече Куци. 
„Истата ќе има целосна финансиска и физичка поддршка.“
Идејата за оперативната група се чини дека е одговор на последниот состанок на Меѓународната управна група (МУГ), кој побара брз напредок во борбата против ваквиот криминал на високо ниво во Косово.
Во извештајот по нивниот состанок на 8-ми февруари во Виена, МУГ објави дека верува оти „На Косово итно му треба понатамошен напредок во борбата против корупцијата, организираниот криминал [и] воспоставување на Владеењето на правото, вклучително и во северно Косово.“
Лаура Пула, косовски обвинител во Приштинскиот окружен суд, целосно ја поддржува идејата, велејќи дека истата е „повеќе од важна“ -- таа е клучна.
„Ние ја немаме; другите [држави] во регионот ја имаат. 
Врз основа на нивното искуство ... 
тие постигнаа резултати“, изјави Пула за SETimes. 
„Безбедноста мора да се зајакне за оние луѓе кои ќе бидат дел од неа; ним ќе им треба поголема заштита [бидејќи] тие ќе работат на многу деликатни случаи.“
Пула рече дека бројот на обвинителите не треба да се зголемува, но тие во оперативната група треба да бидат специјалисти кои работеле во специфични области, како што се корупцијата, трговијата со дрога и со луѓе.
И, предупреди таа, ако идентитете на обвинителите и детективите што работат на конкретните случаи не биде заштитен, нивните животи ќе бидат во опасност.
„Во јавноста не смее да се дознае кој обвинител работи на кој случаи“, рече таа.
Косовската група „Граѓанско општество“ е во суштина за оперативната група и нејзиниот успех.
„Ние сметаме дека корупцијата и организираниот криминал се главните закани за Косово денес“, вели групата во својата изјава од 9-ти февруари.
„Тие им штетат на институциите на државата и, воопшто, нашето општество, попречувајќи го економското заживување и допирајќи ја ранливата демократија на Косово ... 
систематски и сигурно, тие й штетат на европската иднина.“
