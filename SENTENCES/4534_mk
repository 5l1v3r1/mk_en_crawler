28/05/2009
(AП, Ројтерс, АДП, ДПА, Фена, ХИНА, Б92, Макфакс - 27/05/09; Форбс - 13/05/09)
Премиерот на Федерацијата на Босна и Херцеговина (ФБиХ) Неџад Бранковиќ, кој беше обвинет за злоупотреба на функцијата минатиот месец, ја поднесе својата оставка во средата (27-ми мај).
„Поднесувам неотповиклива оставка ... 
со барање да ме ослободите од должностите и да отпочнете дејства за назначување нов премиер што е можно поскоро“, напиша Бранковиќ во писмото до претседателката на Федерацијата на ФБиХ Борјана Кришто и замениците Мирсад Кебо и Споменка Мичиќ.
Тој го наведува реизборот на Сулејман Тихиќ за претседател на Партијата за демократска акција (СДА), чиј член е и тој, како главен мотив за својата одлука.
Бранковиќ, кој дојде на функцијата во март 2007 година, беше во конфликт со водачот на СДА во поголем дел од својот мандат. 
По одлуката на судот во Сараево минатиот месец да го обвини премиерот за злоупотреба на функцијата поради нелегален договор за недвижен имот во 2000 година, како и да отпочне неколку кривични истраги за измама и криминал, Тихиќ постојано повикуваше на негова оставка.
Бранковиќ ги одбегнуваше овие повици, во надеж дека заменик-претседателот на СДА Бакир Изетбеговиќ, син на воениот претседател на БиХ, Алија Изетбеговиќ, ќе дојде на претседателското место на конгресот на партијата во вторникот.
Откако тоа не се случи, тој во средата му испрати писмо на Тихиќ, велејќи дека изборот покажал оти тој и неговата влада ја изгубиле потребната политичка поддршка за да си ја вршат својата работа и дека ќе ги послуша повиците на водачот на СДА за негова оставка.
„Ова е конфронтација на Бранковиќ со СДА, но проблемот е што тој ја загрозува државата Босна и Херцеговина“, Ројтерс го цитираше Властимир Мијовиќ, поранешен главен уредник на сараевскиот весник Oслобоѓење.
Кебо рече дека претседателството ќе ги следи процедурите предвидени во уставот. 
Тоа значи дека СДА и другите партии во владејачката коалиција -- Партијата за БиХ, ХДЗ БиХ и ХДЗ 1990 -- ќе го изберат новиот премиер во рок од 30 дена откако ќе биде официјално прифатена оставката на Бранковиќ.
Тихиќ рече дека нема на ум некој конкретен кандидат, но дека тоа треба да биде личност со политичко и економско искуство.
Во својата оставка Бранковиќ, наводно, побарал од Кристо да им биде дозволено или на министерот за финансии, Вјекослав Беванда, или на министерот за култура, Гаврило Граховац, да ги преземат неговите должности во преодниот период, бидејќи тој сака веднаш да ја напушти позицијата.
Претходно овој месец, владата на БиХ постигна договор со ММФ за нов, тригодишен стенд-бај аранжман, во висина од околу 1,5 милијарди американски долари, или повеќе од 1 милијарда евра. 
Пред да биде одобрен од страна на одборот на Фондот, БиХ мора да спроведе серија строги фискални реформи, вклучително и кратење на трошоците. 
Земјата може да ја добие првата транша во август, ако ги исполни условите.
„Ова е време со илјадници предизвици“, рече Кебо.
