15/02/2013
Светла Димитрова за Southeast European Times во Софија -- 15.02.13
Бугарскиот министер за надворешни работи, Николај Младенов, се очекува во Брисел да ги информира своите колеги од ЕУ за сознанијата во врска со истрагата за терористичкиот напад во Бургас минатото лето.
Бугарскиот министер за внатрешни работи, Цветан Цветанов, оваа недела му ги предаде информациите на Еуропол, вклучително и имињата на двајцата наводни извршители.
„Целта е да се добијат што е можно повеќе информации за нивните претходни посети на Европа“, изјави министерот за новинарите, по разговорите со шефот на Еуропол, Роб Веинрајт.
Објавувајќи дел од резултатите на истрагата што траеше повеќе од шест месеци, за нападот на 18-ти јули 2012 година, при која загинаа петмина израелски туристи и нивниот бугарски возач на автобусот, Цветанов рече дека има факти што укажуваат на „финансирањето и вмешаноста“ на либанската милитантна група Хезболах.
Младенов изјави за софиското приватно радио Дарик, во интервјуто од саботата, дека ЕУ сигурно ќе преземе некои заеднички чекори против активностите на Хезболах, по официјалната презентација на резултатите од истрагата.
Вклучувањето на имињата на осомничените во базата на податоци на Еуропол треба да послужи како предупредување за националните служби во случај некој од нив да влезе во земја на ЕУ и треба, исто така, да помогне во трасирањето на трансферите на нивните банкарски сметки.
Идентитетот на двете лица што го извршија нападот е утврден, рече Цветанов на 5-ти февруари, кога објави дел од сознанијата од истрагата.
Двајцата -- еден со канадски пасош, а другиот со австралиски пасош -- живееле во Либан од 2006 до 2010 година, и се верува дека му припаѓаат на военото крило на Хезболах.
Израел и Соединетите Американски Држави ја повикуваат ЕУ да го прогласи Хезболах за терористичка организација.
Според властите во Софија, двајцата пристигнале во Бугарија на 28-ми јуни и ја напуштиле земјата по нападот на 18-ти јули, влегувајќи и излегувајќи од оваа балканска држава преку нејзиниот северен сосед Романија, и користејќи ги своите легитимни документи за лична идентификација.
Двајцата и уште еден, трет -- сè уште неидентификуван -- осомничен, кој загина во експлозијата, се движеле во Бугарија со користење само на лажни возачни дозволи, наводно издадени во американската држава Мичиген.
Властите во Софија велат дека тие биле, всушност, направени на печатач во Бејрут.
Според извештаите на медиуми, бугарскиот вршител на амбасадорската функција во Бејрут, Пламен Цолов, му дал на либанскиот министер за надворешни работи, Аднан Мансур, „целосен извештај“ за нападот во Бургас и меморандум со барање за помош во случајот.
Во меѓувреме, „Асошиејтед прес“ ја цитираше изјавата на Станимир Флоров, шефот на бугарскиот Генерален директорат за борба против организираниот криминал, за државното национално радио БНР дека Софија испратила официјално барање до властите во Либан, во кое повикува на апсење и екстрадиција на осомничените во Бугарија.
Третото лице, за кое најпрво се велеше дека е бомбашот-самоубиец, се движело низ Бугарија со лажна возачка дозвола од Мичиген, на име на Жак Фелипе Мартин.
Бомбата што тој ја носел во својот ранец била детонирана со далечински управувач од страна на неговите соучесници, додека тој ја поставувал во туристичкиот автобус, објави канадскиот дневен весникNational Postцитирајќи го Еуропол.
