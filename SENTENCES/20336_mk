12/02/2008
ВАШИНГТОН, САД -- Финскиот министер за надворешни работи, Илка Канерва, во понеделникот (11-ти февруари) рече дека ако Косово прогласи независност, мисијата на ОБСЕ треба да остане на местото.
Во изјавата за новинарите пред состанокот со американскиот државен секретар, Кондолиза Рајс, Канерва додаде дека ОБСЕ би можел да остане во Косово под потесен мандат и да се фокусира на човековите права и развојот на граѓанското општество.
Ако ОБСЕ се обиде да ја прекине својата мисија и да започне нова, Русија и Србија би можеле навистина да ги искористат своите права на вето во организацијата од 56 земји.
Во другите вести од понеделникот, хрватскиот претседател Стипе Месиќ рече дека неговата земја ќе ги следи реакциите на ЕУ на прогласувањето независност и ќе дејствува во зависност од тоа.
Но, премиерот на Република Српска Милорад Додик зазеде поостар став, потврдувајќи дека Босна и Херцеговина никогаш нема да ја признае еднострано прогласената независност.
(Дневни аваз, Независне новине - 12/02/08;
Ројтерс, Javno.com, РТРС, Фена, ХИНA - 11/02/08)
