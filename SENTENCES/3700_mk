27/12/2007
Од Горан Трајков за Southeast European Times во Скопје – 27/12/07
За зголемување на бројот на компјутерските и интернет корисници во Македонија, владата ја спроведе програмата наречена: „Македонија: Земја на информатичари“. 
Земјата моментно има мал број комјутерски и интернет корисници, претежно поради нискиот животен стандард и високите цени на компјутерите и интернетот.
„Дваесетипрвиот век е фокусиран на дигиталната писменост, интернет и глобалната мрежа. 
Ние не можеме да си дозволиме проширување на дигиталната празнина помеѓу Македонија и светските економии“, рече премиерот Никола Груевски, објаснувајќи ја потребата за програмата.
Програмата има три главни компоненти. 
Во првата фаза, апсолвентите добија ваучери во вредност од 200 евра. 
Тие можеа да ги искористат истите за купување компјутер. 
Според Министерството за образование, околу 10.000 апсолвенти добиле ваучери.
Ваучерите беа разменливи во секоја регистрирана продавница за компјутери, но мораа да бидат искористени до 15-ти декември. 
Министерството за внатрешни работи и Министерството за финансии ги поништија неискористените ваучери за да се спречат евентуални измами.
Во меѓувреме, владата организира бесплатни интернет курсеви, достапни за сите оние што сакаат да ги посетуваат.
И на крајот, се преземаат чекори за бесплатниот интернет пристап да им биде на располагање на сите граѓани. 
Вкупно 200 бесплатни интернет кафеа ќе бидат отворени низ целата земја, од кои 50 веќе работат.
Освен тоа, на располагање ќе бидат бесплатни дајл-ап конекции за сите домови, а ќе бидат укинати и интернет и телефонските такси.
Иако кампањата на владата има потенцијал да ја трансформира дигиталната ситуација во Македонија, истата наиде и на одредени критики поради некои недостатоци.
На пример, голем број домаќинства не можат да ја искористат бесплатната дајл-ап услуга поради тоа што немаат телефонски линии потребни за интернет пристап.
Студентите, пак, велат дека програмата за ваучерите не ги опфатила соодветно. 
Голем број од нив не можат да ја платат разликата помеѓу ваучерите и конкретната цена на компјутерите. 
И покрај тоа што користени компјутери и монитори можат да се купат за 200 евра, ваучерите важат само за новите компјутери.
Подобар пристап, тврдат студентите, би бил ваучерите да ја покриваа цела сума на најевтините компјутери што се на располагање.
Слична кампања, за купување 150.000 компјутери за основните училишта и средните училишта во земјата, беше спроведена во септември. 
И таа помина со одредени проблеми. 
Исто така како што домашните телефонски линии го ограничуваат бројот на корисниците кои можат да го користат дајл-апот, голем број училишта не се опремени за интернет врска.
