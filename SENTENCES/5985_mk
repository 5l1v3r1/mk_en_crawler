11/03/2011
Од Алина Лехтинен за Southeast European Times во Истанбул –11/03/11
Оваа недела Турција цврсто застана против воената интервенција и економските санции против режимот на либискиот диктатор Муамер Гадафи. 
Според премиерот Реџеп Тајип Ердоган, ваквите мерки се непотребни и само ќе им наштетат на цивилите.
„Санкциите и интервенциите кои се еднакви на казна на либискиот народ, можат да поттикнат големи и неприфатливи проблеми“, рече Ердоган минатата недела.
Сепак, според некои аналитичари, ставовите на Анкара за Либија се оддалечување од проактивната улога што таа ја имаше за време на египетските демонстрации, кога Турција стана првата земја што побара од египетскиот водач Хосни Мубарак да се повлече.
„Турската реакција на настаните во Либија навистина е значително поразлична од позицијата што ја имаше во случајот на Египет“, рече за SETimes Халил Каравели, турски експерт од Институтот Централа Азија-Кавказ и Програмските студии Патот на свилата.
Зошто Турција се колеба да говори посилно против Гадафи?
„Кусиот одговор е бизнис интереси“, рече Каравели.
Турските проекти во Либија се вреднуваат на 15,3 милијарди американски долари, а трговијата меѓу земјите изнесуваше околу 2,4 милијарди американски долари во 2010 година. 
Според извозните планери на Анкара, трговијата со оружје на Турција на Блискиот Исток и Северна Африка не е погодена од превирањата. 
Извозот во одбраната се очекува да изнесува вкупно 1,5 милијарди американски долари оваа година.
„Турција има силни економски интереси во Либија. 
Илјадници турски иселеници работат во земјата, и многу од нив избраа да не ја напуштат земјата во конфликт“, рече професорот на Универзитетот Билкент, Јоанис Григориадис.
Сепак, либиските бунтовници се чини дека сакаат Турција да заземе построг став.
Турската Анатолска новинска агенција претходно оваа недела објави дека Абдел Хафиз Гога, заменик-претседателот на Националниот либиски совет создаден од бунтовниците против Гадафи, побара од Турција официјална да ја признае и поддржи револуцијата на либискиот народ.
Според професорот Јасим Актај од Универзитетот Селчук, Анкара се двоуми дали да им даде активна поддршка на таквите опозициски групи бидејќи нема едногласен фронт што бара оставка од Гадафи.
„Турција не сака да фаворизира една група пред друга, кога постои можност за граѓанска војна“, рече Актај. 
„Египет беше друг случај. 
Таму имаше консензус на народот кој бараше од Мубарак да си оди.“
Иако Турција се противи на интервенцијата на НАТО во Либија, земјата ќе ја поддржи зоната на забранети летови предложена од ОН. 
Ердоган се предомисли во врска со ова прашање откако воздушните напади на Гадафи против бунтовничките сили продолжија, објави во четвртокот (10-ти март) турскиот весник Сабах.
Многу членови на медиумите ја критикуваат одлуката на Ердоган против воената интервенција, велејќи дека истата ја прави Турција да изгледа премногу блиска со Гадафи. 
Наградата за човекови права што му беше доделена на Ердоган пред помалку од три месеци од страна на фондацијата на семејството Гадафи, исто така е доведена во прашање.
Сепак, Ердоган одбива да се откаже од наградата.
Според експертите, Т‘урција најверојатно ќе се предомисли во врска со нејзиниот „внимателен“ став.
„Анкара се плаши од ирационално однесување на Гадафи“, рече Актај. 
„Турција сака да биде внимателна и да не го испровоцира Гадафи.“
„Не очекувам турската влада да заземе јасна позиција во корист на нападот на Либија, ако не стане јасно дека тие ќе бидат страната што победува“, рече Григориадис.
