09/12/2005
Од Кристина Цук за Southeast European Times -- 09/12/05
Пензионираниот хрватски генерал Анте Готовина, кој беше во бегство од 2001 година, откако беше обвинет за воени злосторства од страна на Меѓународниот кривичен трибунал за поранешна Југославија (МКТЈ), беше уапсен во средата (7-ми декември) на шпанските Канарски острови. 
Готовина беше префрлен со воен авион во Мадрид, каде што му беше прочитано обвинението против него. 
Сега тој патува за Хашкиот трибунал.
Веднаш по фаќањето на Готовина шпанската полиција го информираше за акцијата главниот обвинител на ОН за воени злосторства, Карла дел Понте, која во тој момент се наоѓаше во Белград. 
Дел Понте потоа го извести хрватскиот премиер Иво Санадер. 
На прес-конференцијата во Белград Дел Понте го објави апсењето, заблагодарувајќи им се на шпанските власти за нивните напори и на хрватските официјанлни претставници за нивната соработка.
МКТЈ ги формализираше обвиненијата против Готовина во 2001 година, кога тој беше обвинет поради неговата наводна вмешаност во злосторствата против краинските Срби кон крајот на конфликтот во Хрватска во периодот 1991-1995 година. 
Тој беше обвинет, заедно со проанешниот претседател Фрањо Туѓман, за организирање на убиствата и за други активности за време на офанзивата на хрватската војска наречена операција „Бура“.
Набргу по неговото исчезнување тој беше ставен на листата на Интерпол на најбарани обвинети, при што за него беше објавена меѓународна потерница. 
САД понудија 5 милиони американски долари за информации.
Цитирајќи анонимни извори, меѓународните медиуми објавија дека владата во Загреб им го дала клучниот доказ за престојот на Готовина во Шпанија на меѓународните инспектори во септември. 
Поволниот извештај на Дел Понте за соработката на Хрватска со Трибуналот, кој ја убеди ЕУ да започне разговори за пристап со земјата, беше, исто така, претставен во септември. 
Според извештаите на странските медиуми, хрватската полиција го добила телефонскиот број на Готовина и некои други информации од некои поддржувачи на бегалецот, идентификувани од страна на британските МИ6.
Апсењето на Готовина предизвика лавина реакции. 
Околу 500 Хрвати протестираа против апсењето на загребскиот плоштад Јелачиќ во четвртокот вечер. 
Полицијата ги обезбедуваше протестите и го одржуваше редот.
Санадер, кој го информираше хрватскиот парламент за апсењето, рече дека фаќањето на Готовина претставува доказ за веродостојноста на тврдењата на неговата земја дека тој не се наоѓа на хрватската територија. 
„Ова претставува конечна потврда за кредибилитетот на Хрватска и на нејзините државни институции. 
Оние кои ни веруваа дека Готовина не се наоѓа во Хрватска денес добија конечна и целосна потврда за тоа.“
Како Санадер, така и претседателот Стипе Месиќ рекоа дека секој кој е обвинет треба да одговара пред правдата, но истовремено истакнаа и дека треба да се има предвид претпоставката на невиност.
Анто Ѓапиќ, водачот на опозициската Хрватска партија на правата, рече дека „ова е тежок ден за Хрватска и за сите нејзини бранители“. 
Пратениците од партијата на Ѓапиќ во четвртокот го напуштија парламентот во знак на протест, додека поддржувачите на Готовина организираа протести во Загреб, во родниот град на Готовина, Задар, и во неколку други градови. 
Според првичните извештаи, на патот биле поставени барикади и неколку автомобили биле запалени во родниот крај на Готовина, Далмација. 
Но, портпаролот Златко Мехун рече дека полицијата е подготвена да се справи со секој кој ќе го прекрши законот.
Меѓународната заедница, ЕУ и НАТО го поздравија апсењето и рекоа дека по оваа акција треба да следи и апсењето на босанските Срби Радован Караџиќ и Ратко Младиќ.
Шефот на НАТО, Јап де Хоп Шефер, рече дека фаќањето на Готовина го отвора патот за влез на Хрватска во ЕУ. 
Тој, исто така, истакна дека и Караџиќ и Младиќ треба да бидат во притвор. 
„Апсењето на Готовина е добра вест за светот, за изведување пред лицето на правдата на оние кои сé уште не се осудени, но се обвинети за многу сериозни злосторства и јас навистина сметам дека ова е добра вест за Хрватска ... 
Караџиќ и Младиќ треба да бидат во Хаг, а не на слобода.“
САД, исто така, го поздравија апсењето, велејќи дека со ова се зајакнуваат изгледите на Хрватска за евроатланска интеграција. 
Владата го повтори повикот за апсење и екстрадиција на Караџиќ и Младиќ.
