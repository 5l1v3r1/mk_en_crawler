17/02/2006
Од Игор Јовановиќ за Southeast European Times во Белград – 17/02/06
ЕУ предлага референдумот за независност на Црна Гора да се одржи најдоцна до 14-ти мај, како и дека гласањето за независност треба да се смета за валидно ако добие поддршка од 55 отсто од оние кои излегле на гласање.
Специјалниот претставник на ЕУ за референдумот, Мирослав Лајчак, ги изнесе предлозите во четвртокот (16-ти февруари).
Лајчак, исто така, препорача на гласачкото ливче за референдумот да има едно прашање:
„Дали сте за Црна Гора како независна држава со целосен меѓународен и правен субјективитет?“
Тој рече дека очекува двете влади и опозицијата да одговорат на предлогот на ЕУ на почетокот од следната недела, додавајќи дека побарал од црногорскиот претседател Филип Вујановиќ да одржи вонредна парламентарна седница на која ќе се расправа за правилата на референдумот.
„ЕУ гледа во Црна Гора свој иден член и јас верувам дека целиот процес ќе биде организиран на европски начин.
Така Црна Гора ќе й покаже на ЕУ колку ги следи европските правила“, изјави Лајчак за новинарите.
Предлогот беше критикуван од страна на владејачката коалиција во Подгорица, опозицискиот блок и српската влада.
Вујановиќ рече дека условот за 55 отсто поддршка за независноста од гласачите што излегле на гласање „не го почитува принципот дека секој глас вреди подеднакво“.
Тој го повтори владиниот став, според кој гласањето „за“ треба да се смета за валидно ако добие поддршка од 41 отсто од сите регистрирани гласачи.
Црногорските опозициски партии, кои го поддржуваат континуитетот на државната заедница со Србија, се пожалија дека Лајчак го претставил предлогот на ЕУ на начин „земи или остави“.
Опозицијата повикува на мнозинство од 50 отсто од сите регистрирани гласачи како „неопходно валидно мнозинство“ за референдумската одлука.
Српскиот министер за локална власт, Зоран Лончак, во четвртокот рече дека Белград нема да го признае црногорскиот референдум ако истиот ги следи правилата предложени од ЕУ.
Како и црногорската опозиција и Србија инсистира на тоа дека републиката може да стане независна само ако иницијативата добие поддршка од 50 отсто од сите регистирани гласачи.
Правилата за потребното мнозинство за прогласување победа би можеле да имаат решавачко влијание врз исходот од референдумот.
Сегашните анкети покажуваат дека 41 отсто од црногорските жители се за независност, 32 отсто се противат на независноста, додека 25 отсто не се определени.
Лајчак истакна дека предлогот на ЕУ треба да се смета единствено за сугестија за локалните политичари, кои, крајно, се одговорни за одлуката околу референдумските правила.
Истовремено, тој предупреди дека Брисел нема да дава нови предлози и дека очекува сегашните предлози да бидат сериозно сфатени.
„Ова е ставот на ЕУ, а Црна Гора се залага за интеграција со Европа“, рече тој.
„Препораката на ЕУ квалификуваното мнозинство на референдумот да изнесува 55 отсто од одѕивот е фер, бидејќи истата ја рефлектира ситуацијата на теренот и не зазема ничија страна“, рече Лајчак.
