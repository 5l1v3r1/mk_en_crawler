08/07/2007
САРАЕВО, Босна и Херцеговина (БиХ) -- Владата на Република Српска и локалната полиција започнаа подготовки за настаните по повод одбележувањето на 12-годишнината од масакрот во Сребреница.
Илјадници луѓе се очекува да се соберат в среда (11-ти јули) во Поточари, во знак на сеќавање на 8.000 жртви од најжестокото злосторство во Европа по војната, кое беше прогласено за геноцид од страна на Меѓународниот суд на правдата.
Ќе бидат распоредени околу 1.200 полицајци од босанските Срби, заедно со припадници на другите безбедносни агенции.
Во другите вести, српскиот претседател Борис Тадиќ во петокот рече дека воениот командант на босанските Срби Ратко Младиќ и другите осомничени за воени злосторства кои сé уште се на слобода, ќе бидат уапсени пред крајот на годинава.
Говорејќи на прес-конференцијата со претседателот на Европската комисија, Жозе Мануел Баросо, во Брисел, Тадиќ рече дека изведувањето на воените злосторници пред лицето на правдата претставува „стратешка цел“ и „морална обврска“ на неговата земја.
Баросо за новинарите изјави дека напредокот на Србија кон членството во ЕУ зависи од апсењето на преостанатите бегалци.
Тадиќ, исто така, се состана со комесарот за проширување на ЕУ, Оли Рен.
Исто така во петокот, српскиот обвинител за воени злосторства, Владимир Вукчевиќ, и шефот на националниот совет за соработка во врска со воените злосторства, Расим Љајиќ, рекоа дека ќе му предложат на Советот за безбедност на ОН Србите осудени од страна на Хашкиот трибунал да добијат дозвола да ги одлежат затворските казни во Србија.
Тие ги повикаа сите поранешни југословенски републики да го следат тој пример.
(РТS - 08/07/07;
Б92, Бета, АФП, дпа, ОНАСA - 06/07/07)
