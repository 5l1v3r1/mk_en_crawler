20/06/2011
(UNHCR, Reuters, Guardian - 20/06/11;
AP, BBC - 19/06/11;
FOCUS News Agency, Xinhua - 17.06.11)
Бројот на лица присилени да ги напуштат своите домови ја доситина највисоката вредност во 15 години до крајот на 2010-та година, соопшти агенцијата за бегалци (УНХЦР) на ОН во понеделникот (20-ти јуни).
Минатата година, бројот на насилно раселени луѓе во светот изнесуваше 43,7 милиони, во однос на 43,3 милиони лица во 2009-та година, истакна агенцијата во својот извештај за Глобалните трендови за 2010-та година, кој не ги отсликува промените кои произлегуваат од развојот на настаните во Северна Африка во првите месеци од оваа година.
Од нив, 27,5 милиони биле внатрешно раселени лица (ВРЛ), 15,4 милиони бегалци, а 837 500 баратели на азил.
Друг клучен наод на извештајот е дека 80 отсто од бегалците во светот ги примаат земјите во развој, а најголем број од нив се наоѓаат во Пакистан, Иран и Сирија.
Според ОН, овие три земји заедно сочинуваат повеќе од една четвртина од сите бегалци.
„Стравувањата за наводни бранови на бегалци во индустријализираните земји се претерано претенциозни или погрешно споени со миграционите прашања“, истакна високиот комесар за бегалци на ОН Антонио Гутереш.
„Во меѓувреме, посиромашните земји се оние кои мораа да го понесат товарот“.
Во Европа, која бележи прилив на илјадници емигранти кои сакаа да ги избегнат немирите во Северна Африка во последниве неколку месеци, бројот на бегалци опадна за 2,5 отсто, на 1,6 милиони лица на крајот од 2010-та година.
Скоро 3 милиони луѓе беа принудени да ги напуштат своите домови за време на балканските конфликти во 1990-тите.
Од нив, три четвртини се вратиле дома или „пронашле други трајни решенија“, вели УНХЦР во своите страници за Хрватска.
Србија е земја со најголем број на раселени лица, не само меѓу поранешните југословенски републики, туку и во рамките на поширокиот регион на Југоисточна Европа, со приближно 313 000 лица.
Следи Босна и Херцеговина (БиХ) со приближно 179 500 лица.
Следна е Грција со околу 57 430 лица, од кои 97 отсто баратели на азил.
Според статистичките податоци на УНХЦР, од над 73 600 бегалци кои живеат во Србија, над 21 000 се Босанци, а речиси 52 500 се Хрвати.
Според извештајот на УНХЦР, Србија, исто така, е регионален лидер како земја на потекло на бегалците, броејќи приближно 183 000 лица на крајот на 2010-та година, а Турција е втора со приближно 146 800 лица.
Следат, Хрватска и БиХ со околу 65 860 и 62 910 лица.
По повеќе од 15 години од конфликтите во БиХ и Хрватска, ЕУ, како што се дознава, започна иницијатива чија цел е решавање на проблемот со бегалците во тој дел на Балканот.
Говорејќи за време на посетата на јужниот град на Србија Прокупље минатата недела, специјалниот пратеник на Унијата во Белград, Винсент Дегерт, рече дека е формирано заедничко регионално тело со цел да се реши ова прашање.
Се очекува тоа да изготви програма, фокусирајќи се главно на имотните права и пензиите на бегалците, во текот на следните неколку месеци.
„Ги поканивме БиХ, Црна Гора, Србија и Хрватска да се приклучат во соработката со цел да се олеснат проблемите на бегалците кои не се подготвени да се вратат“, изјави Дегерт во четвртокот.
