06/12/2012
Бедрана Калетовиќ за Southeast European Times во Сараево – 06.12.12
Најсеопфатните реформи на уставниот поредок на БиХ по Дејтонскиот мировен договор ќе се спроведат на пролет, за намалување на јавната администрација, зауздување на огромните раљсходи и подобра заштита на правата на граѓаните, како што велат експертите.
Целта е да се реформира Федерацијата на Босна и Херцеговина (ФБиХ) без да се влијае на севкупните активности на земјата, според Недим Адемовиќ, експерт за уставно право во Правниот инстутот на БиХ, кој работи на реформските предлози.
„Реформите треба да ја поедностават административно-територијалната структура и поделбата на надлежностите од страна на ентитетите меѓу кантоните и општините“, рече Адемовиќ за SETimes.
ФБиХ има 10 кантони кои, како што многумина сметаат, ја прават финансиски неодржлива.
Покрај тоа, кантонските надлежности во ФБиХ се поклопуваат во многу сегменти.
„БиХ нема министерство за здравство, но има две такви министерства на ниво на ентитет и 10 на кантонско ниво.
Секоја форма на соработка ...
е невозможна со една толку различна структура“, рече за SETimesСенад Трначевиќ, професор по медицина во Тузла.
Со реформите некои министерства ќе бидат укинати, но не и самите кантони, рече Нермин Никшиќ, премиер на ФБиХ.
„Наместо да имаме 10 влади и собранија во секој кантон, еден министер ќе го претставува својот кантон во владата на ФБиХ“, рече Никшиќ за SETimes.
Кантоните гарантираат територијална и национална застапеност и нивните приспособувања ќе водат до значајни промени во регулативата на државата, според Касим Трнка, експерт по уставно право и поранешен судија во Уставниот суд на ФБиХ.
„Со промена на кантоните, ние ќе мораме да го измениме и уставот на ФБиХ.
Се разбира, целиот уставен концепт на државата треба да се промени, [во правец] кој делумно се содржи во пресудата Сејдиќ-Финчи“, рече Трнка за SETimes.
Трнка предупреди дека најлошата опција ќе биде да се спојат кантоните со бошњачко мнозинство и со хрватско мнозинство, што ќе создаде трет ентитет во земјата.
Јавните расходи сочинуваат 60 отсто од буџетот на ФБиХ, додека земјата троши 25 отсто од државниот буџет на платите.
Министерството за финансии на ФБиХ потврди дека надворешниот и внатрешниот долг на ентитетот изнесува 3 милијарди евра, 100 милиони повеќе од минатата година.
„Имаме повеќе од 1.000 советници кои ротираат од избори до избори и претставуваат огромен трошок.
Јавните расходи мора да се преполоват, особено во ФБиХ ...
истата има кантони како средно ниво на власта“, изјави за SETimesАдис Араповиќ, претставник на Центрите за граѓански иницијативи..
Адемовиќ рече дека владата мора однапред да ги преиспита финансиските последици од реформите и како ќе се справи со резултирачкиот број невработени.
Многу граѓани велат дека се загрижени поради шансите да ја изгубат работата за време на пролонгираната економска криза и неизвесната економска иднина, додека други стравуваат дека ќе ги изгубат своите национални права.
„Завршив голем број обуки бидејќи тоа се бараше за мојата работа во јавната администрација.
По сето тоа, можам да ја изгубам работата по тие реформи и моето семејство ќе нема услови за нормален живот.
Проблемот е што никому не му е грижа за мене и таквите како мене.
Ние ќе бидеме само уште една бројка во статистиката на невработени во оваа држава“, рече за SETimesЕсад Чачковиќ, вработен во јавната администрација..
На пролет се планира да се одржи работна конференција на која ќе се дискутира околу опциите на реформите.
