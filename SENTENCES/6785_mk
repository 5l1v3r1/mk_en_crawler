01/10/2011
Алакбар Рауфоглу за Southeast European Times -- 01.10.11
Откако веста за смртта на терористот Анвар ал Авлаки стигна во Турција, многумина изразија оптимизам дека ова може да биде почеток на едно сериозно рушење на Ал каеда, и другите терористички организации.
Додека САД успеаја да ги спречат повеќето големи терористички напади на својата територија во текот на изминатата деценија, Турција не беше толку среќна -- Ал каеда беше одговорна за неколку напади од висок профил во Истанбул.
Елиминацијата на терористичките водачи претставува голем удар за најактивниот оперативен огранок на Ал каеда -- и ова ќе влијае на моралот на терористите.
„Но, ова нема да биде крај на војната.
Меѓународната заедница мора заеднички да застане против причините за тероризмот“, рече за SETimes поранешниот турски министер за надворешни работи, Хикмет Четин.
„Се надеваме дека оние кои вршат терористички напади во Турција и низ целиот свет ќе ја научат лекцијата од судбината на Авлаки“, додаде тој.
Пратеникот на Партијата на правдата и развојот, Бурхан Кајатурк, вели дека како нација која изгуби десетици илјадници луѓе од тероризмот, Турција е задоволна што уште еден опасен јавен водач на Ал каеда е мртов.
„Секогаш стоиме против тероризмот, но и другите влади треба да ја преземат својата одговорност“, рече тој, истакнувајќи ги блискоисточните конфликти што може да создадат голема опасност за регионот.
Сепак, додава тој, Западот, а особено САД, можеа да добијат поголема поддршка од муслиманскиот свет против тероризмот „ако немаше никакви несогласувања меѓу нив во врска со нивната израелска политика“.
Сердар Ердурмаз, аналитичар за безбедност со седиште во Анкара од Турскиот центар за стратешки анализи, вели дека турските политичари се внимателни, со оглед на тоа што убиствата на претходните водачи на Ал каеда ги зголемија заканите од домашен тероризам.
„Фактот дека бројот на напади на ПКК се зголемува, докажува дека Турција е почувствителна на вакви прашања“, рече тој за SETimes.
Тајар Ари, шеф на Одделот за меѓународни односи на Универзитетот Улудаг, се согласува дека скоро сите во Турција се задоволни да слушнат за успесите на меѓународната војна против терористите.
„Сите весници и телевизиски канали ја објавија оваа вест како број еден вест денес“, рече тој за SETimes.
Тој истакнува дека смртта на Авлаки следи веднаш по новата заедничка иницијатива на САД и Турција за борба против тероризмот, насловена како Глобален контратерористички форум.
„За време на последниот состанок меѓу [американскиот претседател Барак Обама] и [турскиот премиер Реџеп Тајип Ердоган], тие се согласија за заедничка соработка во оваа сфера.
Тероризмот е сé уште закана и за Турција“, рече тој.
