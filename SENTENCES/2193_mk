15/11/2004
Од Ризван Амареи за Southeast European Times во Букурешт -- 15/11/04
На 28-ми ноември Романците ќе гласаат за нов парламент и претседател, избирајќи помеѓу 12 претседателски кандидати и 57 партии и организации на национални малцинства.
Анкетите покажуваат дека двајца кандидати - премиерот Адријан Настасе и градоначалникот на Букурешт, Трајан Басеску, - водат во претседателската трка, додека четири партии, најверојатно, ќе ги освојат парламентарните места.
Настасе, кој е претседател на владејачката Социјалдемократска партија (ПСД) е кандидат на коалицијата помеѓу ПСД и Хуманистичката партија (ПУР).
Со поддршка на околу 44 отсто од гласачите, тој и понатаму е главен фаворит, како што покажа анкетата на Институтот за социолошки науки (УСС).
Сепак, Басеску - претседател на Демократската партија (ПД) и кандидат на Алијансата на правдата и вистината (ДА), која ја сочинуваат ПД и Национал-либералната партија - заостанува за само 3 до 7 отсто.
Корнелиу Вадим Тудор, претседател на националистичката Партија за Голема Романија (ПРМ), се квалификуваше за вториот круг на изборите во 2000 година.
Моментно, тој доста заостанува зад Настасе и Басеску и се чини веројатно дека ќе добие помеѓу 9 до 15 отсто од гласовите.
Останатите кандидати имаат поддршка помала од 2 отсто, освен Марко Бела, кандидат на Демократската алијанса на Унгарците (УДМР).
Анкетите покажаа дека тој би можел да добие околу 4 отсто од гласовите.
Парламентарните рангирања се чини дека ја одразуваат претседателската трка.
Коалицијата ПСД/ПУР води со помеѓу 39 и 43 отсто од гласовите, по што следи ДА, со околу 35 до 39 отсто.
ПРМ е на третото мести, со околу 11 до 13 отсто.
Според анкетите, УМДП би можела - за првпат од 1989 година - да не го достигне изборниот праг од 5 отсто и покрај тоа што унгарското малцинство претставува 7 отсто од населението.
Бидејќи изборите се приближуваат, водечките политички фигури даваат сé од себе во обид да добијат дополнителни гласови.
Настасе, на пример, настојува да си го подобри имиџот со тоа што купува во маркетите во руралните места и често го споменува својот роден град Колентина.
Во трката, исто така, има и нечесни игри.
И претседателот Јон Илиеску - обврзан со уставот да биде непристрасен - предизвика расправија со изјавите, според опозицијата, кои претставуваат индиректна реклама на коалицијата на ПСД/ПУР.
Опозицијата, исто така, ја обвини Владата за зголемување на социјалната заштита пред изборите.
Најдраматичната дискусија во кампањата, сепак, резултираше од иницијативата на Коалицијата за чист парламент, формирана од главните невладини организации на политичката сцена.
Во октомври оваа група објави дека повеќе од 200 кандидати не ги исполниле нејзините критериуми.
Во текот на изминатите неколку недели, четвртина од нив беа отстранети од листите, што според многумина претставува успех без преседан за општеството.
