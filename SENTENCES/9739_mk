20/05/2013
Билјана Пекушиќ за Southeast European Times во Белград -- 20.05.13
За време на неодамнешната посета на северно Косово, српскиот потпретседател на владата, Алексадар Вучиќ, ги повика водачите на косовските Срби да го прифатат договорот меѓу Белград и Приштина, да „го остават минатото и да мислат на иднината“.
Белград се соочува со предизвик да ги убеди Србите во северно Косово да се согласат со спроведувањето на договорот, кој беше постигнат минатиот месец во Брисел.
„Веќе 10 години Србите во северно Косово живеат по какви било законски прописи, не плаќаат даноци ниту на Србија, ниту на Косово, немаат ... 
рестрикции“, рече за SETimes Предраг Симиќ, професор на Факултетот за политички науки во Белград.
„Тоа го зголемува стравувањето од губење на таа привилегија, исто онолку колку и обвинувањето дека владата ги предала нивните интереси“, додаде тој.
Косовските Срби велат дека договорот ќе ги укине нивните сегашни паралелни институции на трговијата, судството, образованието и здравството и ќе ја стави малцинската група под косовските закони.
„Тоа значи дека ние ќе живееме во државата Косово, а не Србија“, рече за SETimes Милутин Здравковиќ, Србин што живее во Митровица. 
Тој, како и многу негови земјаци од областа, вели дека договорот никогаш нема да биде прифатен.
Вучиќ ги посети четирите српски општини во Косово, со цел да обезбеди поддршка за спроведувањето на договорот.
„Мораме да почнеме да се менуваме, во нашите глави, мораме да го оставиме минатото и да мислиме на иднината“, им рече Вучиќ на жителите на Лепосавиќ претходно овој месец. 
„Србија нема друг народ и само со својот народ може да просперира, но дел од нашата нација не може да просперира без државата Србија.“
Tој рече дека до крајот на годината ќе се одржат локални избори во општините и ќе можe да се формира заедницата на општините.
Одржувањето на изборите во согласност со косовскиот закон е „најтешката и најболната отстапка“ на Србите, рече Вучиќ, но додаде дека ќе има многу „болни работи што Албанците ќе мора да ги проголтаат“.
Според договорот, 98 од 100 полицајци на северот ќе бидат Срби.
Белград ќе ги помага финансиски здравствениот и образовниот систем, економскиот развој и просторното планирање, и заедницата на српските општини ќе биде целосно надгледувана, рече Вучиќ.
Вучиќ рече дека Белград може да го примени договорот без поддршка на народот, но владата се надева дека тоа ќе се избегне.
Претседателите на четирите општини се согласија да продолжат со заедничките активности за хармонизирање на нивната позиција во врска со договорот.
Запрашан дали Србите влегуваат во косовските уставно-правни рамки, Вучиќ рече дека „тоа не е баш така“, бидејќи Србија не го признава Косово.
„Според тоа, Косово нема да добие место во ОН или нешто слично“, рече тој.
Што може Белград да стори за да го направи договорот попривлечен за косовските Срби? 
Постирајте ги вашите размислувања долу.
