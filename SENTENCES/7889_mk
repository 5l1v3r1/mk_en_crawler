09/04/2013
Алакбар Рауфоглу и Енди Дабилис за Southeast European Times -- 04.09.13
Шансата за нормализирање на односите меѓу Израел и Турција по извинувањето минатиот месец ги отвори прашањата за односот меѓу Израел, Грција и Кипар.
Несогласувањето меѓу Израел и Турција во изминатите четири години го натера Израел од стратешки и економски причини да ги затопли односите со Грција и Кипар, историските ривали на Турција во Источниот Медитеран.
„Односите што беа изградени во изминатите четири години со Грција и Кипар во голема мера беа резултат на големата криза со Турција“, рече за SETimes Алон Лиел, поранешен израелски амбасадор во Турција.
Некои аналитичари велат дека оваа геополитичка и економска калкулација може да се промени по извинувањето од страна на израелскиот премиер Бенјамин Нетањаху до Турција за нападот во 2010 година на турскиот брод за помош, Мави Мармара, додека истиот се обидуваше да ја пробие израелската блокада за Газа, што резултираше со девет загинати турски активисти.
Мави Мармара доведе до заладување на односите меѓу некогаш блиските регионални сили.
Извинувањето го отвори патот до едно повторно пристапување, кое се уште е во зачеток.
Шансите Турција и Израел да ги обноват некогашните блиски односи поттикна многу набљудувачи да се свртат кон големите, но спорни наслаги гас во Источниот Медитеран, кои може да ја трансформираат геополитичката иднина на регионот.
Турскиот министер за економија, Танер Јилдиз, неодамна рече дека израелското извинување може да го отвори патот за енергетска соработка меѓу двете држави.
Тој додаде дека изралските енергетски планови во Источниот Медитеран „ќе бидат прифатливи само ако биде вклучена и Турција“.
Кипар и Израел размислуваат за изградба на фабрика за течен природен гас (ЛНГ) во Кипар, која ќе ги опфати израелските и кипарските резерви гас во Источниот Медитеран.
Со оглед на шпекулациите за носење на израелскиот гас на европските пазари -- преку Турција или преку Кипар -- се поставува прашањето колку Израел ќе одлучи да извезува.
Препродавачите во Израел притискаат за задржување на гасот за домашна потрошувачка, за да се зајакне енергетската сигурност и независност со децении.
Без израелска инвестиција и дотур на гас, некои енергетски аналитичари се прашуваат дали ваква фабрика за течен природен гас од 10 милијарди евра во Кипар ќе биде економски остварлива.
Најевтината и најкуса опција за носење израелски и кипарски гас на европските пазари ќе биде преку гасовод низ Турција.
Јоргос Левентис, директор на Меѓународниот безбедносен форум во Никозија смета дека Грција и Кипар сега ќе ја изгубат моќта.
„Размислувањето дека обновениот сојуз меѓу Израел и Турција ќе ги истисне Кипар и Грција е точно“, рече тој за SETimes.
„Ако Израел успее да го продаде својот гас -- кој веќе се испумпува од гасното поле Тамар -- преку Турција, тогаш Кипар [и Грција] остануваат сами.“
„Израел ги разгледува сите можни опции во геополитичко-геостратешките услови.
Ако изборот на Израел е фабрика за течен природен гас, има логика истата да се отвори во Кипар, наместо на израелскиот брег.
Ќе биде посигурно да е во Кипар.
Но, ова повторно претполага дека Тел Авив ќе игра на кипарската карта против Турција, а актуелниот тренд е спротивен на тоа“, додава тој.
Во меѓувреме, Сајпрус мејл го цитираше израелскиот заменик-амбасадор Шани Купер, дека „нормализацијата на односите меѓу Турција и Израел претставува важен билатерален чекор, но истата нема да влијае на ниту едни мултилатерални, трилатерални или билатерални односи меѓу Израел и другите држави.
Израел ќе задржи блиски односи со Кипар и ќе продолжи истите да ги зајакнува, како што правеше во изминатите неколку години.“
Слично на тоа, Спирос Ламбридис, новиот претставник на Атина во Израел, рече дека „без оглед на тоа што прави Израел со Турција, ние имаме стратешки однос кој е автономен и нема никаква врска со Турција“, објави Јерусалим пост.
Ламбридис вели дека новото помирување Израел-Турција може да помогне во регионалната стабилност и да ги релаксира односите во областа меѓу Југоисточна Европа, Азија и Блискиот Исток.
„Колку поголем мир во регионот, толку подобро“, рече тој.
Без оглед што ќе oдлучи Израел, некои набљудувачи сметаат дека гасниот спор претставува можност за решавање на долготрајниот спор меѓу турските и грчките Кипарци на островот.
Израелско-турското помирување дојде само три дена пред Кипар да биде принуден да го реструктуира својот банкарски сектор за да избегне неподмирување на долгот и излегувањето од Еврозоната, во замена за 10 милијарди евра од ММФ и европска помош.
Без силен банкарски сектор кој ќе ја потпомага економијата, Кипар, кој се соочува со недостиг на готовина, сега мора да извлекува природен гас повеќе од кога и да е.
Кипар се чини решен да продолжи самостојно, ако биде потребно.
Министерот за надворешни работи, Јанис Касулидес, рече дека наслагите на природен гас на островот се доволни за да се гарантира изградбата на фабриката за течен природен гас и извозот на вишокот дотур, без оглед на тоа дали Израел ќе одлучи да биде партнер во проектот.
Тој додаде дека извинувањето на Израел до Турција „не значи дека Израел е обврзан да го следи она што Турција го диктира во овој регион“.
Потегот на Израел или Кипар би се спротивставил на Турција, која бара согласност од турските Кипарци „како косопственици на островот“ за екстракција на гас.
Турција веќе испрати своја морнарица во регионот за заштита на интересите на кипарските Турци и неодамна објави дека енергетските претпријатија кои прават бизнис со Кипар би добиле забрана за тековните и идните енергетски проекти во Турција.
Турција сака договорено решение за островот, но неодамна го зголеми притисокот, велејќи за првпат дека ќе притисне за решение со две држави на островот ако не биде постигнат договор за заедничка експлоатација со грчката половина на островот.
Аналитичарите, како Али Балчи од Универзитетот Сакарја во Турција, тврдат дека сите страни мора да сфатат дека трансферот на енергија до европските пазари бара соработка меѓу Кипар, Грција, Израел и Турција.
„Поради економската криза, Кипар има потреба да ги користи овие енергетски полиња што е можно побргу.
Ова е уште еден поттик за градење мирни односи меѓу засегнатите.
Политиката не дава секогаш краен резултат нулта“, рече тој за SETimes.
Дали мислите дека природниот гас во Источниот Медитеран може да води до соработка, наместо конфликт?
Кажете ни зошто или зошто не, оставајќи коментар долу.
