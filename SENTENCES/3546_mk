10/04/2007
Од Ерлис Селимај за Southeast European Times во Тирана – 10/04/07
Регионална конференција за најефикасните практики и иницијативи во борбата против корупцијата беше организирана во Тирана од страна на ОБСЕ и Регионалниот секретаријат на Пактот за стабилност на почетокот од април.
Експертите во регионот го споделија своето искуство со цел да помогнат во подобрувањето на албанската легислатива поврзана со антикорупциските напори, рече шефот на приуството на ОБСЕ во Албанија, амбасадорот Павел Вацек.
„Оваа конференција претставува позитивен чекор во обидите на регионот да се бори против корупцијата со практиките и инструментите што се во согласност со конвенциите на ОН.
Важно е да се зајакне соработката на регионално ниво“, додаде тој.
Според Веселин Суковиќ, извршен секретар на антикорупциската иницијатива на Пактот за стабилност, учесниците на состанокот се согласила со потребата за соработка помеѓу владите, политичките институции и невладините организации.
„Борбата против корупцијата треба да се концентрира на конкретни слулчаи, со цел да се видат резултатите“, рече Суковиќ.
Претставникот на УСАИД Брус Ки рече дека е важно не само да се усвојат мерките, туку и да се применат истите.
„Борбата против корупцијата трае долго време“, рече тој.
„Освен изготвувањето на подобри закони, спроведувањето е особено важно.“
На дводневниот настан присустуваа учесници од Албанија, Бугарија, Босна и Херцеговина, Хрватска, Македонија, Црна Гора, Молдавија, Романија, Србија и Косово.
Конвенцијата против корупцијата беше усвоена од страна на Генералното собрание на ОН во 2003 година, а стапи на сила во декември 2005 година.
Досега истата ја потпишаа 140 земји, a ратификуваа 88.
Албанија, кој ја ратификуваше Конвенцијата во мај 2006 година, беше рангирана на 111-тото место од вкупно 163 земји на најновиот индекс на перцепција на корупцијата според Трансперенси интернешнал.
„И покрај малиот напредок Албанија останува во зоната на државите каде што корупцијата заглавува милиони луѓе во сиромаштија“, рече Трансперенси интернешнал, додавајќи дека судскиот систем има слаби резултати кога станува збор за казнувањето на прекршителите.
Говорејќи на конференцијата во Тирана, заменик премиерот Газменд Окета инсистираше на тоа дека администрацијата на премиерот Сали Бериша презема брзи активности за решавање на проблемот.
Владата не само што подготви антикорупциска политика, туку и се заложи за потпомагање на институционалните инструменти потребни за осигурување на поголема одговорност, рече тој.
