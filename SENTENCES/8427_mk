17/02/2012
Бојана Миловановиќ за Southeast European Times во Белград -- 17.02.12
Нерешените односи со Косово, во врска со прогласувањето независност пред четири години, и понатаму се една од главните пречки за интеграцијата на Србија во ЕУ.
Решението на спорот е клучно за статусот на кандидат за ЕУ на оваа балканска држава.
Досега Косово го признаа повеќе од 80 земји низ целиот свет, вклучувајќи и 22 од 27-те членки на ЕУ, кои и понатаму се пречки за напорите на Србија во рамките на меѓународната заедница.
„Србија ќе направи сé за да добие статус на кандидат за ЕУ, но нема да го прекрши својот устав и Резолуцијата 1244 на Советот за безбедност на ОН во тој процес, при што ќе водиме грижа за нашите национални интереси“, изјави за SETimes Борислав Стефановиќ, шеф на белградскиот преговарачки тим во врска со разговорите со Приштина.
Тој додаде дека во ниеден момент не било експлицитно побарано од Србија да ја признае независноста на Косово.
Од Србија се бара да се вклучи во дијалог и да воспостави добри односи со Приштина, а клучно е наоѓањето решение за проблемот со косовското претставување на регионалните и меѓународните состаноци.
Стефановиќ најави дека ќе следи интензивна дипломатска активност во следниот период „за да се создадат најдобри можни услови за интеграцијата на Србија во ЕУ и да се најде прифатливо решение“.
„Не знам како да се реши проблемот, тоа е нешто што зависи од политичарите, само знам дека не смееме да се откажеме од Косово, бидејќи ако се откажеме, ќе се откажеме од себеси“, рече за SETimes пензионерот Милорад Трајковиќ.
„Го изгубивме Косово уште одамна, само што никој нема храброст да го признае тоа.
Тие не мамат и лажат.
Го изгубивме благодарение на некомпетентните политичари, и, за жал, нема враќање назад“, рече за SETimes Дарко Смиљаниќ.
Српскиот државен секретар во Министерството за Косово и Метохија, Оливер Ивановиќ, рече во изјавата за SETimes дека независноста на Косово не е завршена работа за Србија, но додаде дека не може да се игнорира фактот дека преку 80 држави го признаа неговиот статус.
„Србија мора да го почитува уставот, според кој Косово е сé уште дел од Србија.
Србија ќе продолжи да вложува напори да го задржи Косово, во политичка и во територијална смисла.
Тоа нема да биде лесно, но Србија ја има таа обврска“, рече Ивановиќ.
Тој вели дека секојпат кога Србија напредува во процесот на интеграција во ЕУ, Косово одеднаш се јавува како проблем и вели дека Србија не треба да биде условувана или уценувана од никого.
„Факт е дека 22 од 27 членки на ЕУ ја признаа независноста.
Мислам дека во неколку прилики беше посочено дека тоа нема да влијае негативно на Србија.
Нашата стратешка цел е да бидеме членка на ЕУ, но таа цел не може да ја загрози другата цел, на некој начин да го зачуваме Косово во Србија“, вели Ивановиќ.
Тој додава дека во случајот на Србија и Косово мора да се примени кипарскиот модел.
„Србија треба да влезе во ЕУ со Косово што е можно поскоро, при што односите меѓу Србија и Косово, односно спроведувањето на легислативата на ЕУ на територијатија на Косово, ќе биде привремено одложено.
Во моментот кога претставниците на косовските Албанци ќе ја променат својата политичка позиција, преговорите ќе продолжат и ќе водат до трајно, наместо привремено решение.
Она што сега го имаме е привремено решение“, рече Ивановиќ.
Тој додава дека Србите во Косово сега живеат со чувство на страв и недоверба во косовските институции.
„Се сеќаваме на историјата и многу добро се сеќаваме дека овие институции беа инструмент во рацете на албанските националисти и служеа како дополнителен притисок врз Србите.
Тоа сеќавање е сé уште свежо и јас се плашам дека тоа може повторно да се случи, се плашам дека косовските институции, без меѓународен надзор, може едноставно да ги присилат преостанатите Срби да заминат“, рече Ивановиќ.
