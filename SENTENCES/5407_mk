18/06/2010
Од Линда Карадаку за Southeast European Times во Приштина -- 18/06/10
„Замислете, одеднаш губите сé: вашиот дом, вашиот град, вашето семејство, дури и вашите документи за лична идентификација“, вели Емине Бериша. 
Таа се сеќава на ситуацијата пред 11 години, кога илјадници етнички Албанци беа протерани од Косово од страна на силите на Слободан Милошевиќ.
Бериша (42) беше меѓу нив. 
Како новинар за Бујку, единствениот весник на албански весник во Косово во тоа време, таа пишуваше за растечкиот број бегалци. 
Потоа и самата стана бегалец.
„Ги изнесував нивните приказни пред јавноста, до моментот кога полициска единица ме избрка мене и моето семејство на ничија земја меѓу Косово и Македонија. 
Останавме таму седум дена, на отворено, пред да можеме да влеземе во Македонија“, се сеќава таа.
Таа ги опишува емоциите што ги почувствувала во тоа време: „болка, страв, загриженост за семејството и пријателите, слабост и понижување, неправдна и недоверба“. 
Бркањето од дома, вели таа, ве прави да се чувствувате како некој кој нема минато и нема иднина.
На 10-ти јуни 1999 година силите на НАТО ја презедоа контролата по капитулацијата на Милошевиќ. 
Датумот враќа спомени меѓу оние кои го искусија конфликтот.
„Потпишувањето на [мировниот договор] ми донесе зрак надеж, но не бев еуфорична“, се сеќава Бериша. 
„Белград потпиша многу договори претходно и ги прекрши подоцна. 
Чекав да ја видам српската армија и полиција да излезат од Косово и да влезат војниците на НАТО, за да можам да поверувам дека договорот ќе биде реалност.“
Додека била во кампот за бегалци, Бериша гледала телевизиски извештаи за влегувањето на војниците на НАТО во Косово. 
Таа конечно почнала да се чувствува безбедна. 
Денес, таа работи во истата канцеларија како и Бранимир Костиќ, 44-годишен Србин. 
Историјата ги преплете нивните одделни приказни, но нивните сеќавања и перспективи се различни.
„Јас сум збунет. 
Кога првите авиони на НАТО прелетаа над Ѓаково ... 
стариот комплекс на Чаршијата [беше изгорен]. 
Сите мои животни планови беа поврзани со Ѓаково. 
Гледајќи го соседството во пламен, јас бев исплашен“, вели Костиќ.
Тој служел во резервната единица на армијата на Србија и Црна Гора 80 дена. 
Тој вели дека не направил ништо погрешно и не чувствува вина.
„Но, ми е жал за она што видов. 
Убеден сум дека ако политиката на официјален Белград беше различна, бомбардирањето немаше да се случи. 
Како и секој друг косовски Србин, сé уште се потресувам понекогаш околу фактот дека Косово повеќе не е Србија
„Од друга страна, ако тоа значи дека нема повеќе да има насилство и убиства во Косово, сé се чини полесно“, додава тој.
Костиќ сега живее во Митровица, во северно Косово. 
Од крајот на конфликтот, тој се чувствува како странец, како бегалец. 
„Каде и да одам, ќе се чувствувам дека сум од Ѓаково.“
