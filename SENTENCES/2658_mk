12/12/2005
Од Алан Чове за Southeast European Times во Анкара -- 12/12/05
Стапката на невработеност во Турција достигна 9,4 отсто во периодот од три месеци по септември.
Според бројките објавени од страна на Државниот институт за статистика (ДИЕ), стапката на невработеност во градовите изнесувала 12,3 отсто, додека во руралните области од земјата истата била 5,5 отсто.
Вкупниот број невработени за истиот период се зголеми на 2,381 милион лица, во споредба со 2,317 милиони од јуни до август.
По серијата економски кризи во текот на последната деценија, турската економија се наоѓа на пат да заздрави.
Во меѓувреме, политичката стабилност е обновена откако една партија ја презеде власта по околу 20 години коалициски влади од две или три партии.
И покрај извонредниот економски раст, невработеноста и понатаму е висока -- делумно и поради тоа што голем број млади лица влегоа на пазарот, а делумно и поради мерките на скратени трошоци за бизнисите воведени по финансиската криза во 2001 година.
Турција е млада земја во развој, во која младите луѓе под 22-годишна возраст сочинуваат 40 отсто од населението во 2005 година.
Премиерот Реџеп Тајип Ердоган и неговата влада рекоа дека борбата против невработеноста е една од главните приоритети на администрацијата.
Владата „има за цел да ја намали стапката на невработеност, сиромаштија и нееднаквост во дистрибуцијата на приходите“, ја увери Ердоган нацијата за време на неодамнешниот телевизиски говор.
Тој истакна дека во најновиот извештај за напредокот на Европската комисија Турција се оценува како функционална пазарна економија и се вели дека изгледите за зголемување на надворешните инвестиции се добри.
„Ние мора да создадеме работни места за 700.000 лица“, рече заменик-премиерот Мехмет Али Сахин, на состанокот на владејачката Партија на правдата и развојот, додавајќи дека решението лежи во охрабрувањето на приватниот сектор.
Како дел од напорите за привлекување на инвеститори, администрацијата на Ердоган објави намалување на корпоративниот и персоналниот данок на доход, кое треба да стапи на сила во 2006 година.
Корпоративните даноци ќе бидат намалени од 30 на 20 отсто.
Највисоката стапка на персонален данок ќе биде намалена на 35 отсто од сегашните 40 отсто.
Друг чекор што моментно се разгледува е воспоставувањето на регионалните минимални плати, кои имаат за цел да ја зголемат вработеноста и инвестициите во областите со слаб развој.
Експертите велат дека последните показатели покажуваат подобрување во бројот на образованите невработени, а поголем број од нив за првпат бараат работа.
Сепак, владата е под притисок да покаже подрастични резултати и да спречи прашањето на вработувањето да ја поткопа социјалната стабилност.
