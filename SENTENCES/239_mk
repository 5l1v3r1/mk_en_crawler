15/12/2008
Од Влатко Вукотиќ за Southeast European Times во Сараево –15/12/08
Пописот на населението е едно од многуте прашања, кои ги делат политичарите во Босна и Херцеговина (БиХ).
После последниот попис, спроведен во 1991-та година, избувна војната и 2,2 милиони жители ги напуштија своите домови.
Половината од нив никогаш не се вратија -- околу 400 000 сеуште живеат во странство.
Претставниците на трите главни националности во БиХ -- Босанци, Срби и Хрвати -- се согласија да биде спроведен попис во 2011-та година во согласност со европските норми.
Меѓутоа, тие имаат различни ставови во однос на тоа дали попишаните треба да ја прецизираат нивната етничка припадност, религијата и мајчиниот јазик.
Србите сакаат овие прашања да бидат вклучени во пописот, додека пак Босанците и Хрватите се спротивставуваат на оваа идеја, бидејќи многу припадници на нивните заедници никогаш не се вратија во своите домови.
Европскиот парламент и Советот на министри на ЕУ летово усвоија закон за пописите за земјите-членки и земјите-кандидати како БиХ.
Пропишаните прашалници на ЕУ не вклучувааат прашање за етничката припадност или националноста.
Секоја земја треба сама да одлучи дали ќе додаде некакви прашања.
Меѓутоа, пописот извршен во само еден ентитет во БиХ нема да ја задоволи ЕУ, бидејќи потребен ни е попис кој ќе ја опфати целата држава“, рече шефот на делегацијата на ЕК во БиХ Димитрис Куркулас.
Европската комисија (ЕК) предупредува дека БиХ нема да може да започне преговори за пристапување, ако не успее наскоро да изврши попис на населението.
Политиката на ЕК за регионален развој и буџетски одлуки зависи од веродостојни социоекономски податоци, без кои спроведувањето на политиката на ЕУ ќе биде невозможно.
„До 2013-та година, ние мора да склучиме договор за административните единици за нашата регионална политика.
Затоа на БиХ и се потребни свежи податоци“, рече Пјер Мирел, директор на ЕК за западен Балкан.
После долгогодишни препирања, се врати надежта за постигнување на договор помеѓу лидерите на трите водечки политички партии.
Лидерот на Партијата за демократско дејствување (СДА) Сулејман Тихиќ, лидерот на Сојузот на независни социјал демократи (СНСД) Милорад Додик и лидерот на Хрватскиот демократски сојуз (ХДЗ) Драган Човиќ се согласија штом биде изгласан законот за пописот на населението, пописот за 2011-та година да вклучи прашања за етничката припадност, религијата и јазикот.
Тие, исто така, се согласија резултатите од пописот во 1991-та година да ја одредат застапеноста на националностите во сите државни институции до 2014-та година.
Сепак, Тихиќ и Човиќ немаат влијание во парламентот кое ќе гарантира донесување на овој закон.
Нивните коалициони партнери на државно ниво, Партијата за БиХ (СБиХ) и ХДЗ 1990, го отфрлија нивниот предлог.
Лидерите на овие партии, Харис Силајџиќ и Божо Љубиќ сметаат дека таквите правила за пописот ги задоволуваат интересите на владата на РС и ги отфрлаат барањата на Босанците и Хрватите.
Поддржувачите на договорот се надеваат дека ќе успеат да убедат неколку пратеници од опозицијата во државниот парламент да гласаат за него.
Од друга страна, Советот на министри на ЕУ го одобрија договорот помеѓу трите партии.
Високиот претставник Мирослав Лајчак рече дека гледа „позитивни сигнали“, откако лидерите на трите најсилни партии во БиХ постигнаа договор.
„Тоа е чекор во права насока и сега очекуваме спроведување на договорот“, рече тој.
Советот на министри на БиХ го направи првиот чекор, кога побара од Агенцијата за статистика да започне со подготовки за пописот во 2011-та година и да ги именува членовите на работна група за изготвување на законот за попис на населението.
Таа, исто така, побара од релевантните министерства на државно и ентитетно ниво да подготват програма за оние што ќе се вратат во периодот од 2009-та до 2014-та година.
Експертите проценуваат дека операцијата ќе чини 20 милиони евра или 5 евра по жител.
Сега кога поминаа 17 години без било какви статистички податоци, меѓу експертите постојат несогласувања за тоа колку луѓе живеат во БиХ.
Во 1991-та година, имаше 4 377 033 жители.
Владата верува дека овој број опаднал на 3,8 милиони.
Според ЦИА бројот на населението во јули изнесувало 4 590 310 -- 48 отсто Босанци, 37,1 отсто Срби, 14,3 отсто Хрвати и 0,6 отсто други.
Пописот на населението во БиХ датира од 1879-та година од австро-унгарско време.
Спроведени се 12 пописи помеѓу 1879-та и 1991-та година.
Во сите нив постоело прашањето за верската припадност на попишаните.
Исто така, сите југословенски пописи го содржеа прашањето за националноста.
Ако изврши попис на населението во целата држава, БиХ ќе може да ги спореди своите наоди со оние на соседите.
Сите тие утврдија знаци на дислокација поврзана со војната.
Пописот на населението во Хрватска во 2001-та година покажа дека бројот на населението всушност се намалил за 2,6 отсто.
Етничкото српско население е намалено за две третини, од 12,2 на 4,5 отсто.
Пописот во Србија во 2002-та година покажа дека за прв пат во историјата на оваа држава бројот на стари лица (на возраст над 65 години) е далеку поголем од бројот на децата (под 18 години).
Српското малцинство во Црна Гора се зголемило од 9 отсто во 1991-та година на речиси 32 отсто во 2003-та година.
Косово планира да изврши попис на населението во 2009-та година, за прв пат во 28 години.
Аналитичарите во БиХ очекуваат слична слика на Косово, која ќе илустрира големи демографски промени.
Тие предвидуваат дека пописот во БиХ ќе го покаже она што веќе го покажаа бројните избори --многу малку Босанци, Срби и Хрвати живеат таму каде што живееле за време на последниот попис.
