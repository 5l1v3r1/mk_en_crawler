23/04/2010
Од Антонио Прленда за Southeast European Times во Сараево -- 23/04/10
Многу жители на Сараево, особено младите, се длабоко скептични во врска со подобрувањето на иднината во политичката и економската ситуација на нивната земја.
За време на неодамнешната посета на високи американски претставници и претставници на ЕУ во Сараево, вината беше префрлена целосно на минатото и актуелните политичари и, како што многу млади го доживуваат, фиксираниот систем напуштен од меѓународната заедница.
Студентот по право Сафет Шариќ (20) изјави за SETimes дека многумина се тажни и депресивни поради актуелната ситуација и политиката што властите во БиХ ја дискутираа со американскиот заменик државен секретар Џејмс Стајнберг на 6-ти април.
„Имаме огромен политички систем кој се чини дека не прави ништо корисно освен што ги троши парите на даночните обврзници“, рече Шариќ. 
„Прилично фрустрирачки е да се видат толку многу невработени, додека нашите политичари трошат време и средства расправајќи се за работи што требаше да ги завршиме одамна.“
Шариќ истакна дека конфликтот во БиХ во периодот 1992-1995 година заврши пред 15 години. 
За една и пол деценија, рече тој, требаше да се решат уште многу проблеми.
„Се чувствувам како да сме постојано заглавени во процес на помирување и обновување, претежно поради политичкиот систем кој е премногу компликуван и премногу скап“, рече Шариќ.
„Нашите соседи стигнаа многу подалеку во овие процеси од нас. 
Се надевам дека ќе почнеме да се придвижуваме кон ЕУ и НАТО за конечно да станеме почитувана членка на европското семејство.“
Андреј Ѓерковиќ, 39-годишен уметник, верува дека политичарите во БиХ се заинтересирани само за одржување на статус кво, односно два ентитети кои прават една држава. 
И тоа, рече тој, е на сметка на поголемата нација и на сите нејзини државјани.
„Уставот ... 
ја поддржува оваа национална поделба“, рече Ѓерковиќ.
„Додека [политичарите] се претежно заинтересирани за своите сопствени „национални“ прашања, вистинските прашања на [поголемата БиХ] -- економијата, здравството, образованието -- се оставени во позадина“, рече Ѓерковиќ, додавајќи дека уставниот систем заснован на три конститутивни народи го поткопува чувството на народот дека се граѓани на БиХ.
Студентот на Факултетот за криминологија при Универзитетот во Сараево, Јасна Пекиќ (22), се согласува дека опкружувањето во БиХ е премногу оптоварено со кавгаџиски национализам.
„Луѓето се премногу трауматизирани од минатото за да ја доведат во прашање сегашноста“, рече Пекиќ. 
„А политичарите прават сé за да ги [истакнат] разликите меѓу нашите граѓани, да создадат страв од тоа да се биде различен, само за да задржат огромна моќ во своите раце.“
Пекиќ е, сепак, охрабрена од ставовите на нејзината генерација.
„Иако младите луѓе не се сосема имуни на националистичката реторика, се чини дека ние сме повеќе загрижени за иднината отколку за минатото“, рече таа. 
„Идеално би било кога би се извршила целосна измена на нашиот устав. 
Јас сум за укинување на ентитетите и целата политика која форсира национализам. 
Луѓето треба да имаат можност да гласаат за најкомпетентната личност, а не за личноста која е од нивниот [ентитет или политичка партија].“
Нејзиниот пријател, Анер Зуковиќ (23) смета дека политичката ситуација во БиХ е многу посложена отколку пред четири години со катастрофално висока невработеност и буквално непостоење на странски инвестиции.
„Ова е година на избори и можете да видите особено длабоки поделби“ по етнички линии без алтернатива, рече Зуковиќ, истакнувајќи дека партиите на актуелната политичка елита, најверојатно, ќе бидат повторно избрани.
Даночниот инспектор Жељко Радуловиќ (37) -- смета дека меѓу Сараевчаните голем број бараат промени во владата и во уставот, додека луѓето во руралните градови и села се посклони да ги слушаат своите етнички водачи.
„Не очекувам брза промена“, рече Радуловиќ. 
„Мислам дека меѓународната заедница премногу рано ја напушти БиХ. 
Тие требаше да сторат повеќе за притисок врз неодговорните политичари, бидејќи нашите гласови на изборите, за жал, не можат да направат многу.“
