08/11/2012
Од Енди Дабилис за Southeast European Times во Атина -- 08/11/12
Во драматичното полноќно гласање во четвртокот (8-ми ноември), грчкиот парламент со тесно мнозинство го одобри планот за кратење на трошоците и зголемување на даноците во висина од 13,5 милијарди евра, за да се обезбеди долгоодложуваниот заем од 31,1 милијарди евра од меѓународните кредитори.
Со тесно мнозинство од 153 наспрема 128 гласови, со 18 воздржани и еден отсутен, пратениците го одобрија планот предложен од премиерот Антонис Самарас, кој предвидува уште покоренити мерки на штедење, во обид да се намали огромниот долг на државата.
Коалицијата на Самарас контролираше 177 гласови.
Но, противењето на некои од најострите промени доведе до тоа еден од членовите на конзервативната Нова демократија и шест од партнерите на Самарас, социјалистите на ПАСОК, да гласаат воздржано или против планот, што доведе до нивно протерување од партиите.
Другиот партнер, водачот на Демократската левица, Фотис Кувелис, беше воздржан, а неговиот блок се спротивстави на мерките.
Гласањето се одржа додека трае дводневниот општ штрајк предводен од двата најголеми синдиката во земјата.
Леонидас Каратанасис, член на извршниот совет на ГСЕЕ, кој претставува 500.000 приватни работници, изјави за SETimes дека укинувањето на колективните договори, намалувањето на отпремнината и другите промени, „ќе ги вратат правата на работниците назад во средниот век ...
работниците ќе бидат оставени на милост и немилост на нивните газди и пазарот на работна сила ќе стане џунгла“.
„Ќе бидеме тотално осиромашени“, рече за SETimes Елиас Елиопулос, неговиот колега од АДЕДИ, кој претставува 500.000 јавни работници.
„Тие [владата] ги слушаат наредбите на оние надвор од земјата ...
за сметка на народот.“
Околу 100.000 демонстранти протестираа цело попладне и во текот на дождливата вечер, викајќи во знак на противење надвор од парламентот, додека маскираните анархисти фрлаа молотови коктели на полицијата, која одговори со солзавец, шок-бомби и водени топови.
„Тука сме бидејќи нашата влада не нé слуша“, рече за SETimesАриадне Рокари (37), секретарка.
„Нивниот лек не е добар за народот, туку само за банките.“ Таа рече дека нејзината плата е скратена за 30 отсто, а сега ќе биде намалена за уште 30 отсто, со што таа ќе добива 530 евра месечно.
Таа ја издржува својата сестра, која е без работа, и нивната мајка.
Самарас предупреди дека ако не бидат усвоени мерките, Тројката на ЕУ-ММФ-ЕЦБ ќе ги прекине заемите за спас, вклучително и првата транша од 130 милијарди евра, кои се држеа во неизвесност, како и дека Грција ќе остане без пари до 16-ти ноември.
„Денес гласаме за тоа дали ќе останеме во еврозоната или ќе се вратиме во изолација“, рече тој, додавајќи дека кратењата на платите и пензиите се неправдни, но ќе бидат последни, како и дека владата сега ќе ги гони даночните затајувачи и ќе се обиде да го спречи губитоците.
Алексис Ципрас, водачот на најголемата опозициска партија Коалицијата на радикалната левица (СИРИЗА), побара нови избори, бидејќи тој рече дека коалицијата не ги исполни ветувањата дека ќе се спротивстави на мерките на штедење и ги исмеа надежите на владата дека ќе обезбеди продолжување на рокот за спроведување на новите реформи.
„Единственото продолжување што ни треба е јаже со кое ќе се обесиме“, рече тој.
Антонис Клапсис, шеф за истражување во Институтот за демократија „Костас Караманлис“, експертска група на Нова демократија, рече дека владата немала друг избор и ги поздрави реформите.
„Грција стигна до пресвртница“, рече тој за SETimes.
„Ова е крај на тешкиот пат и има добри шанси економијата повторно да почне да се развива.“
Николас Економидес, професор по економија на Универзитетот Њујорк, изјави за SETimes дека дополнителното штедење без инвестиции нема да функционира.
„Владата мора да стисне заби и да ги отпушти оние државни службеници што повеќе не се корисни, ниту продуктивни“, рече тој.
Тројката сака Грција да го намали својот долг наспрема БДП, кој сега изнесува скоро 190 отсто, на 120 отсто до 2020 година, но даночните приходи се нeобјективни, а неплатените даноци за оваа година достигнаа 10,17 милијарди евра, објави Министерството за финансии.
Димитрис Сотиропулос, професор по политички науки и соработник-истражувач во Грчката фондација за европска и надворешна политика во Атина, изјави заSETimes дека пакетот „ќе й помогне на Грција да ја преброди кризата само ако продолжи со реформите во јавниот сектор и со отворање на либералните професии и другите занимања“, како што се адвокатите, фармацевтите и таксистите.
