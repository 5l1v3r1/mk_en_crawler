14/09/2009
Од Бојана Миловановиќ за Southeast European Times од Белград -- 14/09/09 Фотографии на Никола Барбутов
20-годишната Јелена Марковиќ од Пожега ќе ја претставува Србија на изборот за Мис на светот во Јоханесбург во декември. 
Марковиќ, носителка на титулата Мис на Србија, е студентка на Правниот факултет во Белград, но нејзина амбиција е да стане телевизиски новинар.
Секој може да види дека Марковиќ е убава, а што се однесува до нејзиниот карактер, таа остава впечаток на воспитана, елоквентна девојка која знае што сака од животот. 
Таа зборува за нејзината титула, образованието и нејзината земја во ексклузивното интервју со дописникот на SETimes Бојана Миловановиќ.
SETimes: Каков совет би им дала на девојките кои сакаат да се пријават на следниот избор за Мис на Србија?
Јелана Марковиќ: Би им кажала дека многу е добро чувството да се има титулата најубава девојка, но исто така би им кажала дека таа носи голема обврска и бара сериозност и зрелост, како и способност да не бидеш целосно понесен од тој минлив момент.
Би им препорачала на младите девојки да не брзаат. 
На возраст од 14 или 15 години, тие треба да се посветат на завршување на основното училиште и запишување во средно училиште и треба да се пријават на натпреварот само откако ќе одлучат што ќе прават во нивниот живот, како и кога ќе се подготвени зрело да се справат со некои понеубави работи, некои лоши наслови во весниците. 
Тие треба да се свесни дека ова, исто така, е дел од оваа работа.
SETimes: Кои се твоите обврски како Мис на Србија и што се надеваш да постигнеш додека си носителка на таа титула?
Марковиќ: Сега вратите се отворени за одредени работи за кои претходно можев само да сонувам. 
Дури можам да се надевам дека ќе имам можност да пробам некои работи кои секогаш ме интересирале. 
Исто така, имам голем број обврски, моја задача е да се појавам на различни програми и да давам интервјуа. 
Подготовките за Мис на светот во Јоханесбург ќе траат околу еден месец и таму ќе бидам кон средината на ноември. 
Пред сето тоа, исто така, треба да правам моден дневник во Њу Јорк.
SETimes: Какво е вашето мислење за образовниот систем во Србија и што треба да се подобри во тој сектор?
Марковиќ: Мислам дека ние, како народ, имаме многу интелигентни поединци, но за жал тие не се доволно стимулирани да се образоваат. 
Познавам толку многу луѓе од мојата средина кои имаат голем потенцијал, но не се заинтересирани да се стекнат со универзитетска диплома. 
Ако можат повеќе луѓе да се едуцираат на трошок на државата и ако државата обезбеди финансиски стимул, бесплатни книги или олеснети студии во финансиска смисла, тогаш мислам дека ќе има многу повеќе високо образовани луѓе од сега.
SETimes: Кое е најдоброто нешто во Србија?
Марковиќ: Најдоброто нешто за Србија е нашиот интелектуален потенцијал и талентирани луѓе. 
Сите други земји извезуваат работи како кафе или шеќер, додека пак ние ги извезуваме најдобрите во спортот и универзитетите. 
Многу луѓе во Србија се многу талентирани, но не се во можност да се покажат тука, бидејќи нема кој да ги финансира нивните проекти. 
Порано бев член на истражувачката станица Петница и запознав многу генијалци таму. 
Знам дека тие луѓе ќе постигнат многу на нивното стручно поле, но мислам дека сите тие сакаат да заминат во странство и да најдат подобри услови таму.
SETimes: Ако станеш Мис на светот, кои ќе бидат твоите обврски и што очекуваш да постигнеш со таа титула?
Марковиќ: Тоа е нешто сосема различно од Мис на Србија, бидејќи секоја девојка која учествува на подготовките потпишува ексклузивен договор во случај да ја освои посакуваната титула, со кој е обврзана да живее во Лондон една година. 
Девојката што ќе стане Мис на светот, исто така станува лице на многу кампањи на разни агенции. 
Таа мора да се откаже од многу работи, но тоа е многу добро во финансиски поглед. 
Што се однесува до моите реални шанси, ќе мора да почекаме и да видиме, бидејќи политиката и многу други работи играат улога во натпреварот за титулата Мис на светот.
SETimes: Кои се вашите планови за во иднина?
Марковиќ: Ме интересира новинарството. 
Во последните неколку дена, читав некои статии во весниците за мене и си помислив, „Не дај Боже да треба да заработувам за живот некогаш плукајќи врз други луѓе“. 
Да бев во новинарството, тоа ќе беше нешто каде што ќе можев да го изразам моето мислење, а не мислењето на претпоставениот.
Би сакала да бидам телевизиски новинар и да имам мое шоу, во кое гостите ќе дискутираат за нивните различни мислења -- без навреди и расправии. 
Исто така, ме интересира глумењето и би сакала да го пробам и тоа. 
Кога ќе помине оваа година и кога ќе се сетам на целиот процес за избор на мис, би сакала тоа да биде пријатно сеќавање, наместо да се прашувам зошто ми требаше сето тоа.
