13/07/2010
Од Адиса Бусалџиќ за Southeast European Times во Сараево -- 13/07/10
Во првите две години по масакрот во Сребреница, Хасан Нухановиќ се надевал дека некако, некаде, неговите мајка, татко и брат ќе се појават живи и здрави.
Во меѓувреме, тој се обидувал да продолжи со својот живот.
Успеал да ја пронајде својата колешка-девојка.
Таа му станала сопруга -- и тие сега имаат ќерка, Насиха, крстена по неговата мајка.
Хасан продолжил да работи како преведувач.
Како преживеан, тој постојано бил преплавен со медиумско внимание.
Новинарите честопати му барале помош во реконструкцијата на, како што стана познат, најголемиот масакр во Европа по Втората светска војна.
Почнал да го користи своето слободно време -- по работа, за време на викендите, па дури и боледувањата -- за да работи со истражителите на Хашкиот трибунал, како и со новинарите што ги испитувале злосторствата.
Тој тесно соработувал со добитникот на Пулицеровата награда Дејвид Роде, на неговата книга Крај и со Френк Вестермен, автор на Како Сребреница стана глобална работа.
Истражител на Хашкиот трибунал еднаш му покажал на Хасан видео-снимка на која јасно се гледа како неговиот татко, Ибро, разговара со генералот на српската армија Ратко Младиќ.
Неговиот татко, очигледно, се обидувал да пренесе порака од цивилите во Сребреница, само неколку дена пред масакрот.
Неколку месеци подоцна Младиќ беше обвинет од Хашкиот трибунал за геноцид, злосторства против човештвото и бројни воени злосторства за нападот на областа прогласена за безбедна од ОН.
Хасан ги закопал остатоците на својот татко на церемонијата во Меморијалниот центар Поточари на 11-ти јули 2007 година.
Неговиот татко беше еден од 465-мината жртви на ганоцидот од Сребреница чии остатоци беа ископани од масовните гробници и идентификувани таа година.
Трагајќи по вистината
Напорите на Хасан да ја дознае и објави вистината за геноцидот во Сребреница продолжуваат со несмалена сила.
Тој напиша своја книга со наслов „Под знамето на ОН“.
Таа дава хроника на настаните и ја испитува одговорноста на ОН и другите претставници на меѓународната заедница.
Правното дејство е уште еден канал.
Хасан ги тужи ОН за незаштитување на неговото семејство, кое беше официјално под заштита на силите на ОН во заштитената зона прогласена со резолуција на Советот за безбедност.
Тој и семејството на Ризо Муставиќ -- електричар на ОН кому му беше наредено од холандски војник да ја напушти базата во Поточари -- покренаа судска постапка во холандските цивилни судови против Холандија.
Покрај тоа, Хасан и семејството на Муставиќ неодамна поднесоа тужба во воениот суд во Холандија против командантот на холандскиот баталјон во Сребреница, Том Кареманс, и неговиот заменик, Роб Франкен, обвинувајќи за нивно соучество во воените злосторства и геноцидот.
„Оваа година е поинаку!“
Контактиран неодамна за ова интервју, Хасан беше запрашан дали е сé уште на истото работно место како и минатиот пат кога беше контактиран.
„Оваа година е поинаку!“ извика тој ентузијастички.
„Оваа година конечно ја добив работата што навистина сакам да ја работам.
Пред два месеци бев назначен за Програмски координатор на Меморијалниот центар и гробиштата Сребреница-Поточари.“
Тој соработува со другите преживеани и со организациите што ги претставуваат семејствата на жртвите од Сребреница, на осмислувањето и изградбата на меморијалниот центар, кој содржи 10.000 гробни места за жртвите.
Досега се идентификувани 8.372 жртви.
Оваа година е поинаку.
Утрото на 9-ти јули Хасан Нухановиќ отиде во Сребреница за да присуствува на официјалната церемонија по повод 15-годишнината од геноцидот.
Тој ден се одржа меморијална служба и погреб на 775 жртви чии остатоци се идентификувани оваа година.
Меѓу нив беа и неговата мајка и неговиот брат.
Неделата беше тажен семеен собир.
За првпат во последниве 15 години семејството Нухановиќ беше заедно на исто место.
Ибро, Насиха и нивниот помлад син, Мухамед, почиваат еден до друг во Меморијалните гробошта Поточари, додека нивниот син и брат Хасан работи таму.
Првиот дел од приказната на Хасан можете да го прочитате тука .
