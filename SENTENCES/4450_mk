01/08/2008
(Њујорк тајмс, ФТ, Гардијан, Индипендант, Тајмс - 01/08/08;
AП, Ројтерс, АФП, ДПА, Блумберг, ББС, ВОА, РФЕ/РЛ, Б92 - 31/07/08)
Радован Караџиќ за првпат се појави пред Меѓународниот кривичен трибунал за поранешна Југославија (МКТЈ) во четвртокот (31-ви јули), одбивајќи да се изјасни и велејќи дека ќе се застапува самиот.
Српската полиција го уапси поранешниот водач на босанските Срби на 21-ви јули и го префрли во Хаг рано во средата.
Полицијата го уапси Караџиќ 13 години откако обвинителите на ОН го издадоа своето првично обвинение во кое го товарат за повеќекратни воени злосторства во врска со конфликтот во периодот 1992-1995 година во Босна и Херцеговина (БиХ).
Тој се соочува со обвинение за геноцид, за 44-месечната опсада на Сараево и масакрот во Сребреница во 1995 година на 8.000 мажи и момчиња од босанските муслимани.
„Имавте власт и контрола над силите на босанските Срби“, рече претседателот на судот Алфонс Ори, читајќи го изменетото обвинение против Караџиќ од 11 точки во април 2000 година.
„Ги планиравте, поттикнувавте, наредувавте, извршувавте или на друг начин помагавте и поттикнувавте прогонот и тактиките на терор против [против несрпското население].“
Караџиќ (63) остана прибран во текот на едночасовното рочиште.
Тој одби да се изјасни, и сега има рок од 30 дена да го стори тоа.
Следниот датум што го одреди судот е 29-ти август.
За разлика од својот воен сојузник, Слободан Милошевиќ, кој почина во притворот на ОН во 2006 година, Караџиќ не го доведе во прашање легитимитетот на МКТЈ за време на рочиштетот во четвртокот, но јасно стави до знаење дека самиот ќе се застапува.
„Ќе се бранам себеси пред оваа институција како што би се бранел себеси пред каква било природна катастрофи“, му рече Караџиќ на судијата.
На почетокот од рочиштето, тој рече дека добива инструкции од „невидлив советник“.
Главниот обвинител на ОН за воени злосторства, Серж Брамерц, ги потврди плановите на ажурирање на обвинението против Караџиќ, со цел да се одразат последните докази и да се загарантира ефикасно претставување на случајот.
Запрашан дали има каква било поплака во врска со тоа како се постапува со него во притворот на Трибуналот во близина на едно приморско одморалиште, тој рече дека бил „и во полоши места“.
Но, тој наведе „бројни нерегуларности“ во процесот на негово апсење, тврдејќи дека бил киднапиран три дена пред да биде за првпат објавено неговото апсење на 21-ви јули.
Тој, исто така, изрази загриженост за својата безбедност.
Покрај ова, Караџиќ тврдеше дека имал договор со поранешниот американски претставник Ричард Холбрук, кој посредуваше за Дејтонскиот мировен договор во 1995 година, според кој обвиненијата за воени злосторства против него ќе бидат отфрлени ако тој исчезне од јавниот живот.
Како одговор на ова во четвртокот, Холбрук рече дека тоа е „чиста лага“.
„Имаше договор да се повлече од власта“, Њујорк тајмс го цитираше Холбрук.
„Тој не доби ништо за возврат.“
