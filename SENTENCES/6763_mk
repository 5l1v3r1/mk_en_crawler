02/12/2011
Цветина Борисова за Southeast European Times -- 02.12.11
Од своето формирање во 1993 година, Меѓународниот кривичен трибунал за поранешна Југославија (МКТЈ) на ОН, работи на изведување пред правдата на одговорните за воените злосторства извршени за време на балканските конфликти во 1990-тите.
SETimes разговараше за изминатите предизвици на Трибуналот и континуираното наследство, со портпаролката и жртва на воените злосторства, Нерма Јелачиќ.
SETimes:
МКТЈ има задача да ги изведе пред правдата воените злосторници од конфликтот и да ја задоволи правдата кон нивните жртви.
Што е најголемиот предизвик во овие напори?
Нерма Јелачиќ:
Трибуналот се соочува со бројни предизвици од самиот почеток на своето постоење.
Тоа беше прв трибунал од ваков вид, формиран среде конфликт, во време кога локалните судови не беа во состојба самите да ги испитуваат и судат злосторствата.
Како таков, истиот се соочи со застрашувачка задача да се крене од ништо;
од неговите правила и процедури, начинот на кој ќе се спроведуваат истрагите и ќе се обезбедува соработка од државите за доаѓање до докази и апсење на обвинетите, до водењето на судските документи, управувањето со притворскиот оддел и заштитата на сведоците.
Предизвикот за решавање на сложените случаи се појави веднаш штом започна првиот случај ...
кој бараше добра рамнотежа меѓу правото на обвинетиот на фер судење и потребата да се загарантира дека судењата се спроведуваат на што е можно поефикасен начин.
Овој предизвик се зголеми со усвојувањето на стратегијата за комплетирање, во 2003 година, која бараше трибуналот да ги забрза постапките на таков начин што во никој случај нема да влијае на нивната правичност.
Мандатот на трибуналот не се состои само од судење и вклучува активности и надвор од судницата, кои придонесуваат за мирот и стабилноста.
Во 1999 година Трибуналот формираше Програма за досегнување подалеку, прва програма на комуникации од ваков вид во историјата на меѓународното судство, со цел доближување на работата на трибуналот до луѓето во регионот.
Сега наследството на трибуналот е она што претставува еден од неговите најголеми предизвици.
За трибуналот успешно да го исполни својот мандат, апсолутно суштински е да загарантира дека наследството ќе продолжи да одекнува уште долго откако истиот ќе ги затвори своите врати.
SETimes:
Како судиите на МКТЈ успеваат да останат непристрасни, со оглед на емотивното влијание на повеќето случаи?
Јелачиќ:
Должност на судиите е да останат непристрасни и да се придржуваат на најстрогите стандарди на владеењето на правото.
Сите судии во Трибуналот се високопрофесионални и искусни.
Исклучиво врз основа на доказите претставени во судот, судиите ги носат своите одлуки.
SETimes:
Ако можете да издвоите еден случај кој оставил најголем белег во работата на МКТЈ, или бил пресвртница, кој би бил тоа?
Јелачиќ:
Невозможно е да се посочи некој случај посебно.
Сите случаи одиграа клучна улога во обезбедувањето можност за жртвите да истапат и да сведочат и правејќи го тоа, да им донесат чувство на олеснување и правда.
И сите имаа важна улога во развивањето на меѓународното кривично и хуманитарно право.
SETimes:
Кога очекувате МКТЈ да ги комплетира своите задачи и на крајот да се затвори?
Jелачиќ:
Трибуналот сé уште ја води својата работа во согласност со последниот Извештај на Стратегијата за комплетирање, кој беше поднесен од страна на претседателот на Советот за безбедност на ОН минатата пролет.
Следниот извештај ќе биде направен подоцна оваа година и трибуналот ги презема сите неопходни мерки за комплетирање на неговата преостаната работа не подоцна од крајот на декември 2014 година.
Сите случаи за кои ќе бидат поднесени жалби по јули 2013 година ќе бидат решавани од Механизмот на остатокот, кој ќе почне да функционира следната година за МКТР (Меѓународниот кривичен трибунал за Руанда) и во 2013 година за МКТЈ.
Во вториот дел од ова интервју, Јелачиќ говори за активностите на МКТЈ со цел подготвување на локалните судови во Западен Балкан за ефикасно решавање на случаите на воени злосторства.
