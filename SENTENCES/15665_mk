21/08/2006
СОФИЈА, Бугарија -- Експертска мисија на ЕУ пристигна во Софија во понеделникот (21-ви август) за да направи проценка на борбата против организираниот криминал и перењето пари, потврди министерот за европски прашања, Меглена Кунева, на националното радио. 
Ова ќе биде последна ваква партнерска инспекција што ја спроведува Европската комисија (ЕК) во рамките на поглавјето за правдата и домашните работи, пред ЕК да го објави својот мониторинг извештај во септември, за напредокот на Бугарија кон пристапот во ЕУ. 
Извештајот ќе одигра решавачка улога во одредувањето на тоа дали Бугарија ќе влезе во ЕУ во јануари 2007 година, според планираното, или нејзиниот влез ќе биде одложен за една година.
Според извештајот на министерот за внатрешни работи, Румен Петков, од неделата, стапката на криминал паднала во првата половина од 2006 година. 
Бројот на сериозните кривични дела во Бугарија е намален за 26 отсто во првата половина од годината, во споредба со истиот период во 2005 година. 
Петков рече дека имало три платени убиства, од кои едното е решено. 
(БНР - 21/08/06; Mедиапул - 20/08/06)
