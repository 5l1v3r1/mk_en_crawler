26/09/2005
(Блиц, Angus Reid Global Scan - 26/09/05; AФП - 25/09/05; AP, Wall Street Journal - 23/09/05)
Шефот на администрацијата на ОН во Косово, Сорен Јесен-Петерсен, минатата недела сигнализираше дека ОН, најверојатно, ќе дадат зелено светло за разговорите во врска со конечниот статус на покраината откако специјалниот претставник на генералниот секретар Кофи Анан, Каи Еиде, ќе го поднесе клучниот извештај на почетокот од октомври.
Во документот на Еиде ќе биде дадена оценка за напредокот на покраината во спроведувањето на осумте меѓународно одредени стандарди. 
Но, според Јесен-Петерсен, ОН, најверојатно, ќе го одобрат започнувањето на разговорите дури и ако ниту еден од стандардите не е целосно исполнет, со оглед на фактот дека не можат вечно да управуваат во покраината.
Во меѓувреме, српските фунционери и функционерите на косовските Албанци забележуваат дека е можно да биде тешко да се постигне договор. 
Приштина сигнализираше за својата дилема дали воопшто да разговара околу статусот на покраината со Белград.
„Ние ќе преговараме со Србија за договорите околу многу прашања од заеднички интерес, како што е културното и религиозното наследство на косовските Срби [и] за гаранциите за малцинствата на Косово и бегалците. 
[Но] за идниот статус на Косово можеме да преговараме само со меѓународната заедница“, АФП во неделата (25-ти септември) го цитираше косовскиот премиер Бајрам Косуми.
Претседателот на косовскиот парламент, Неџат Даци, за АФП изјави дека меѓународната заедница „не треба да губи време и пари“ барајќи решение кое не ги исполнува очекувањата на народот во Косово.
Истражувањето спроведено од „Индекс Косова“ помеѓу 15-ти и 31-ви август покажува дека 86 отсто од сите 992 испитаници ја поддржуваат идејата Косово да стане независна држава во своите сегашни граници. 
Осум отсто се за обединување на Албанија, а 6 отсто рекле дека не знаат.
Но, Белград остро се спротивставува на евентуалната независност.
„Независна држава Косово не претставува загарантирано право туку екстремно барање“, рече министерот за надворешни работи на Србија и Црна Гора, Вук, Драшковиќ, пред Генералното собрание на ОН минатата недела.
Во четвртокот Белград за првпат го образложи својот став во врска со евентуалниот исход на разговорите околу статусот, откривајќи ги деталите на формулата „повеќе од автономија, помалку од независност“, која ја промовира со месеци.
Суштината на ова, според Санда Рашковиќ-Ивиќ, шефот на српскиот Координативен центар за Косово, е тоа Косово да има своја извршна, законодавна и судска власт, додека Србија да ги задржи државниот и територијалниот суверенитет врз покрината. 
Косово би станало демилитаризирана зона, а Србија би ја задржала контролата врз границите, царината, фискалната и монетарната политика, додека одбраната и надворешните работи би биле централизирани.
