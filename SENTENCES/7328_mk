06/03/2012
Менексе Токјај за Southeast European Times во Истанбул -- 06.03.12
Лути поради недоволниот напредок во кипарското прашање, највисоките турски владини претставници постојано најавуваат дека ако нема решение до 1-ви јули, кога Кипар ќе го преземе ротирачкото претседателствување со ЕУ, Турција ќе го прекине дијалогот со Унијата до следното претседавање во јануари 2013 година.
„Сите опции се на маса за решение на кипарското прашање. 
Решението [кое Турција би го разгледала] би вклучило повторно обединување според договор кој двајцата водачи може да го постигнат, создавање две независни држави по договор меѓу двајцата водачи, ако тие не можат да склучат договор за повторно обединување, или присоединување на [Турската Република Северен Кипар] со Турција“, рече турскиот министер за европски прашања, Егемен Багис.
Оваа остра изјава е главно поврзана со ќор-сокакот во врска со односите ЕУ-Турција под условеноста на кипарскиот конфликт, тврдат експертите.
Според заменик-директорот на Институтот за меѓународни работи, Натали Тоци, изјавите на Багис потсетуваат на ставот на Турција во врска со кипарскиот конфликт во периодот 1997-1999 година, кога, исто така, беа давани прикриени закани за присоединување.
„Не е совпаѓање тоа што ваквите закани се искажуваат повторно сега“, рече Тоци за SETimes. 
„Во двата случаи -- 1997-1999 година и денес -- односите на Турција со ЕУ беа, и се, во очајна состојба. 
Во минатото поради студениот туш што го доби Турција на самитот во Луксембург во 1997 година, а денес поради заглавените преговори за пристапувањето.“
Сепак, експертите се сега на исто мислење кога станува збор за поголемото значење на изјавата.
Мехмет Хасгулер од Европскиот универзитет во Лефке, смета дека неодамнешниот акцент на Багис е значаен контра-потег кој покажува дека има најразлични алтернативи на маса за сегашниот ќор-сокак во врска со кипарското прашање, рече тoj за SETimes.
„Кога Партијата АК дојде на власт, истата презеде тешка агенда за Кипар и почна да го менува долготрајниот тренд на обвинување на турската заедница дека го блокира секое решение.“
Сепак, како држава-гарант во Кипар според Спогодбата за гаранција од 1960 година, на Турција й е забрането какво било сценарио за присоединување, рече директорот за истражување на Кипарската иницијатива 2015 и професор по меѓународни односи на Европскиот медитерански универзитет, Ахмет Созен.
„Багис ризикува да ги прекрши обврските на Турција од самата спогодба според меѓународното право кога -- како официјален претставник на Турција -- говори за алтернативни модели на решение во Кипар во овој детал, дури и од тактички причини“, рече Созен за SETimes.
Созен рече дека присоединувањето не само што нема никаква меѓународна правна основа, туку нема ниту поддршка во јавноста, кај кипарските Турци.
„Според анкетата на јавното мислење што Кипарската иницијатива 2015 ја спроведе [на крајот од 2010 година], 52 отсто од кипарските Турци сметаат дека моделот на ,присоединувањето на Турција’ е ,целосно неприфатлив’, додека само 25 отсто сметаат дека оваа опција е ,задоволителна’.“
Но, тактички или не, сите потези имаат своја цена.
„Се разбира дека е ризично да се покажат вакви остри реакции во врска со кипарското прашање. 
Но, ако Турција е решена да направи вакво присоединување, можеме да претпоставиме дека Турција донесла конечна одлука во врска со својата кандидатура за членство во ЕУ“, според Хасгулер.
„Ова треба да ги натера сите -- во Кипар, Турција и ЕУ -- заинтересирани за решение на островот, да сфатат колку се значајни шансите за пристапување на Турција, за помирувањето на Кипар“, рече Тоци.
