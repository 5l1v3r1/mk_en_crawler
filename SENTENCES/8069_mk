01/12/2012
Анес Алиќ за Southeast European Times во Сараево -- 01.12.12
Под зголемен притисок на меѓународните финансиски институции, Федерацијата на Босна и Херцеговина (ФБиХ) се очекува да поднесе кривични обвиненија до крајот на годината против 25 лекари осомничени за измама со доделување статус на инвалиди на воени ветерани.
Обвиненијата се резултат на неодамна зголемениот притисок од Светска банка и ММФ врз тековната ревизија од страна на ФБиХ на листата на инвалидизирани ветерани што добиваат владини бенефиции, што ќе биде решавачки во покажувањето на фискалната одговорност на владата и буџетските кратења за новиот заем на ММФ за земјата.
На крајот од септември, ММФ одобри заем за БиХ од 410 милиони евра, но истиот зависи од владините напори за заштеда на пари, вклучително и ограничувањата на јавните расходи и построга контрола на буџетскиот дефицит.
Зукан Хелез, министер за ветерани на БиХ, објави дека владата ќе поднесе кривични обвиненија против 25 лекари одговорни за проценка и доделување статус на инвалиди на воени ветерани.
„Лекарите се осомничени дека примиле мито од кандидатите, а за возврат им дале различни дијагнози.
Но, овие обвиненија се само почеток.
Ние ќе ги судиме поединците кои лажно барале статус на инвалиди и вмешаните поединци од здруженијата на ветерани“, рече Хелез за медиумите.
Ревизијата, која почна во средината на 2011 година, а се очекува да заврши во 2014 година, покажа дека 2.500 ветерани лажно барале статус на инвалиди и лажно примале финансиска помош меѓу 50 и 2.500 евра месечно.
Околу 60.000 воени ветерани побарале статус на инвалиди во ФБиХ.
Владата се очекува да заштеди 5 милиони евра годишно откако ќе се откажат неоправданите барања.
Според владините проценки, 50 отсто од ветераните добиле статус на инвалиди врз основа на изјави на лажни сведоци.
Исмар Чаушевиќ, кој изгубил нога за време на конфликтот, вели дека само оние што нешто кријат, се против ревизијата.
„Кога ќе видите дека мнозинството се противи на [ревизијата], сликата е јасна.
Јас не можам да лажам за мојот инвалидитет.
Ако само вистински инвалидизираните лица добиваа финансиска помош, ние ќе имавме подобри програми за вработување и повеќе права.
Но, со овој број на приматели на помош, ниту богатите земји не би можеле да се справат“, рече Чаушевиќ заSETimes.
Владата проценува дека поголем дел од лажните тврдења за инвалидитет добиле статус од 2004 година, девет години по крајот на конфликтот.
Илјадници ветерани тврдат дека претрпеле пост-трауматско нарушување.
Лажните тврдења се голем товар за буџетот на ФБиХ, од кој скоро 40 отсто се одвојуваат за социјална помош.
Хамдија Зуко, претседател на Сојузот на воени инвалиди на Сараевскиот кантон, вели дека владата треба да почне со истрага во минитерството за ветерани, бидејќи неговите функционери се, исто така, вклучени во измамата.
„Целиот систем е вмешан, а судското гонење на лекарите е само еден мал дел од проблемот.
Владата треба да се фокусира повеќе на ветераните кои добија статус на инвалиди по војната, бидејќи тогаш се случија највеќе измами“, рече Зуко.
Но, проблемот е, исто така, политички.
Првичните повици за спроведување истрага во врска со листата на воени ветерани што добиваат надоместок за инвалидитет дојдоа во 2002 година;
но, истите беа постојано игнорирани поради стравувањето од социјални немири и губењето гласови за политичките партии.
Т.н.
воена популација игра клучна улога во изборниот процес, го сочинува најголемиот дел од социјалната категорија и голем дел од електоратот.
Кога се очекуваше тесна изборна трка на изборите во 2006 година, тогашната владејачка бошњачка и бошњачко-хрватска етно-националистичка партија, брзо усвоија закон кој гарантираше 80 евра месечно за невработените, демобилизирани војници.
Овој потег ги спаси изборите за двете, но буџетот не можеше да го издржи тоа.
Властите на Федерацијата побараа помош од комерцијалните банки за исполнување на нивните обврски за трошење.
Претходните обиди за спроведување ревизија на примателите на социјална помош не успеаја, бидејќи воените ветерани посебно се закануваа со социјални немири.
Но, овојпат властите во ФБиХ се силно мотивирани да избегнат банкрот на владата.
