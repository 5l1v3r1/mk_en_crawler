23/05/2011
Од Билјана Пекушиќ за Southeast European Times во Белград – 23/05/11
Поради приливот на српски баратели на азил за земјите-членки на ЕУ, Брисел го предупреди Белград дека идното безвизно патување во Шенген областа е доведено во прашање.
Визите беа укинати за граѓаните на Србија, Македонија и Црна Гора во декември 2009 година.
Во текот на следните 12 месеци, 17.000 луѓе од Србија побараа азил во ЕУ, претежно во Шведска, Белгија и Германија.
Тие не избегале поради политички прогон, туку се работи за сиромашни луѓе кои веруваат дека во побогатите земји од Западна Европа животот ќе биде полесен поради владините субвенции.
Околу 95% се Роми, а останатите претежно припадници на албанското малцинство во Прешево и Бујановац во јужна Србија.
Желни за преселба, многумина стануваат цел на корупција и измама.
„Мојот пријател во Ниш плати 1.500 евра на полицаец за да добие пасош, бидејќи немаше лична карта, ниту, пак, постојана адреса на живеење.
Тој сакаше да оди за Швајцарија бидејќи не можеше да најде работа“, рече за SETimes Цакан Дујиќ, припадник на ромската заедница.
„Никогаш не го доби пасошот.
Сега мора да го врати долгот бидејќи парите беа позајмени, а полицаецот се преправа дека не го познава.“
Српската полиција уапси 24 лица, вклучително и 16 колеги полицајци, за наводно издавање лажни документи потребни за добивање пасоши.
Инспекторите велат дека некои од полицајците наплаќале и по 5.000 евра за својата „услуга“.
По повеќе од една година постојани проблеми со лажните баратели на азил, Белгија испрати писмо до Европската комисија, која предупреди дека ќе бара поништување на неодамна доделениот „бел Шенген“ за Србија.
Реалната можност Србите да го изгубат ова свое ново право на слободно патување, ја постигна целта.
„Само со [ова] се чувствуваме Европјани, ако го изгубиме, повторно ќе бидеме како гето“, рече Горан Божиновиќ, студент од Белград.
Владата најави нов закон кој ќе го заостри пристапот до пасоши и патувања надвор од земјата, што веднаш предизвика загриженост за еднаквиот третман и прашањата на дискриминацијата.
„Не смееме да примениме поостри услови за патување на Циганите и сиромашните Албанци од јужна Србија, отколку за другите националности и граѓани“, рече поранешниот државен секретар во Министерството за правда, Марко Караџиќ.
Покрај тоа, додаде тој, „Државата мора да создаде подобри економски услови и да обезбеди подобри права за овие луѓе, за тие да [не ги бараат] во другите земји“.
Министерот за внатрешни работи, Ивица Дачиќ, се согласува, велејќи дека Србија ќе работи понапорно во име на ромското малцинство.
„Сакаме да работиме на вклучување на Ромите, да се чувствуваат еднакви со другите граѓани, и да им објасниме дека азилот не е решение“, рече тој.
Србија, исто така, ја разгледува можноста за прогласување за кривично дело на организирањето незаконска миграција, казнувајќи ги групите кои ги искористуваат луѓето со лажни ветувања за азил.
„Оние кои го организираат заминувањето на барателите на азил ќе бидат апсени и судени“, рече вицепремиерот Божидар Ѓелиќ.
На пограничните премини, полицијата ќе бара доказ за утврдување дали патниците имаат повратни билети, осигурување, доволно пари за патување, каде одат и зошто.
