18/07/2006
БРИСЕЛ, Белгија -- Шефот за безбедност на ЕУ, Хавиер Солана, и комесарот за проширување Оли Рен во понеделникот (17-ти јули) го претставија планот за идната улога на ЕУ во Косово. 
Подготвен на барање на Министерскиот совет на ЕУ, документот предвидува идниот шеф на меѓународното цивилно присуство во Косово да биде и специјален претставник на ЕУ и да има овластување за спроведување на законот и безбедноста.
Подоцна во понеделникот, министрите за надворешни работи на ЕУ го одобрија планот и изразија поддршка за активностите на специјалниот претставник на ЕУ за разговорите во врска со статусот на Косово, Марти Ахтисари, особено неговата иницијатива за организирање на директни преговори помеѓу српските водачи и водачите на косовските Албанци. 
Ахтисари вели дека не очекува состанокот на 24-ти јули во Виена да даде какви било значајни резултати. 
Наместо тоа, тој ќе биде можност секоја страна да ја претстави својата позиција. 
(веб-страница на ЕУ, Танјуг, Бета, Косова лајв - 17/07/06)
