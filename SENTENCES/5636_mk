01/06/2010
Од Пол Чикои за Southeast European Times во Букурешт -- 01/06/10
По пет години дебата, долниот ром на романскиот парламент го усвои законот за лустрација, и повеќето очекуваат претседателот Трајан Башеску да го потпише.
Но гласањето предизвика малку ентузијазам кај оние што чекаат 20 години една ваква мерка.
Поранешните противници на комунистичкиот режим и учесници на револуцијата од 1989 година велат дека е малку премалку и предоцна.
Покрај долгото чекање, законот кој беше конечно усвоен е премногу лабав.
„Ова е трик;
се работи за одлука која само го носи во заблуда јавното мислење“, рече поранешниот политички затвореник Василе Парашив за SETimes.
„Овој закон е само формалност која не допира до никого бидејќи не го опфаќа мнозинството од виновниците, туку само грст поранешни комунистички второрангирани функционери“, додаде тој, мислејќи на клаузулата во која се вели дека функционерите кои се моментно на власт не можат да бидат лустрирани додека ја вршат својата функција.
Парашив (82) беше еден од првите луѓе за време на комунистичкиот режим кој отворено се залагаше за слободни и демократски синдикати.
Неговите дејства доведоа до негов прогон од страна на Секуритате, која присилно го одведе во психијатриски болници -- страшно политичко оружје во тие времиња
„Со овој осакатен закон, [политичарите] се обидуваат да го обноват својот капитален имиџ кој во континуитет го губеа во изминатите 20 години.
Тие го замислија како чин на правда, но во реалноста тоа не може да се направи“, рече поранешниот дисидент.
Законот, усвоен од романските пратеници на 19-ти мај со 203-40 гласови, забранува поранешни комунистички функционери и високи јавни службеници да вршат или да се кандидираат за јавни функции во период од пет години, откако ќе биде официјално објавен законот.
Забраната, исто така, се однесува на началниците и замениците на началниците на полициските оддели и команданти на политичките затвори.
Истиот ги обврзува сите сегашни високи службеници да пријават во рок од 30 дена од неговото влегување во сила дали вршеле вакви функции меѓу 1945 и 1989 година.
Социјалдемократите (ПСД), најголемата опозициска партија во Романија, рече дека ќе го оспори законот пред Уставниот суд, тврдејќи дека истиот ги загрозува човековите права бидејќи предвидува колективна, а не индивидуална, вина.
Партијата, исто така, вели дека владејачкото мнозинство го штити Башеску од лустрација во иднина со додавање одредба која вели дека поранешните шефови на дипломатски и трговски мисии не се опфатени.
Меѓу 1987 и 1989 година Башеску водеше оддел на поранешното државно поморско претпријатие Навром, во белгиското пристаниште Анверс.
Поранешниот претседател Јон Илиеску, кој држеше важни позиции во Романската комунистичка партија (ПЦР) до 1984 година, остро го критикуваше новиот закон, кој беше наречен „диверзија“ на актуелното раководство.
Илиеску може да го изгуби своето раководство со институтот Романска револуција 1989 ако законот стапи на сила.
„Меѓу 200.000 и 300.000 луѓе сé уште може да се лустрираат во оваа земја“, изјави Теодор Мариес, водач на Здружението 21 Декември, првата организација на револуционерните борци од 1989 година, за SETimes.
„Точно е дека законот има повеќе симболична улога, 20 години подоцна, но истиот им носи морален надоместок на жртвите на поранешниот режим и, ако биде соодветно применуван, сé уште може да казни некого“, рече тој.
