08/12/2008
Од Наташа Радиќ за Southeast European Times во Загреб -- 08/12/08
Протестите на групата на Фејсбук закажани за петокот (5-ти декември) низ цела Хрватска, не привлегоа значителен број учесници.
Во Загреб 3.000 лица присуствуваа на протестот, што е далеку помалку од очекуваните 50.000.
Само неколку стотици луѓе излегоа во вториот по големина град, Сплит.
Излезноста низ земјата не ја надмина бројката од 5.000.
Групата -- Стегнете го појасот, бандо крадци -- има околу 60.000 членови.
Некои од нив беа сослушани минатата недела поради истакнувањето постери за митингот.
Приведувањата ја налутија јавноста, што резултираше со нивно ослободување и извинување од полицијата.
Ова е за првпат една Интернет група да организира улични протести во Хрватска.
Нејзините членови сакаа да го изразат своето незадоволство поради ограничувачките мерки на владата со цел справување со светската економска криза и нејзините потенцијални последици по хрватската економија и животниот стандард.
Како реакција на соопштението на премиерот Иво Санадер за намалување на федералните трошоци кои ќе спречат какво било зголемување на платите во јавниот сектор во 2009 година, незадоволните Хрвати без никаква политичка припадност се организираа самостојно преку „Фејсбук“.
Тие ја исмеаја реториката на премиерот за стегнување на појасот и одлучија да се мобилизираат.
„Дојдов тука да го изразам моето незадоволство од актуелната ситуација во Хрватска, која ја предизвика владата“, им рече еден од демонстрантите на новинарите.
„Ние просто бараме подобри услови за секој поединец во Хрватска“, рече тој.
Со формирањето на антивладината група, корисниците на „Фејсбук“ сакаа да испратат порака за тоа како овие нови мерки ќе им наштетат на Хрватите, истовремено недопирајќи до политичарите и богатите граѓани.
„Само обединети можеме да станеме сила која никој не може да ја игнорира“, рече водачот на групата, Јосип Дел Олио, пред насобраниот народ во Загреб.
Сепак, разочарувачкото присуство на митинзите ги остави организаторите да бараат објаснување.
„Беше многу полесно да се кликне на глувчето од дома отколку да се излезе на јавно место“, рече портпаролот на групата, Јаска Матиновиќ, откако виде колку малку луѓе присуствуваа на протестите.
Во петокот владиниот портпарол Златко Мехун рече дека полицијата ќе ги остави демонстрантите на мира сé додека не го прекршуваат законот.
„Владата внимателно ќе ги анализира пораките од протестите и тие може да имаат улога и во нашите идни активности и одлуки“, додаде тој.
