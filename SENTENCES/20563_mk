11/03/2008
САРАЕВО, Босна и Херцеговина (БиХ) -- Високиот претставник Мирослав Лајчак во понеделникот (10-ти март) потврди дека политичките водачи на БиХ мора да преземат решителни дејства за потпишување на Договорот за стабилизација и асоцијација (ДСА) со ЕУ и за трансформирање на Канцеларијата на високиот претставник во Канцеларија на специјалниот претставник на ЕУ. 
На прес-конференцијата Лајчак рече дека БиХ се соочува со шанса која не може да си дозволи да ја испушти. 
„Ако одговорните водачи на оваа земја сакаат да ги остварат своите цели, ќе мора да работат напорно. 
Во моментов јас гледам само политички празни разговори, насочени кон сé друго освен кон постигување договор“, рече Лајчак. 
„Меѓународната заедница бара јасен доказ дека политичките водачи на БиХ се подготвени и способни да ја водат оваа земја во позитивна насока, кон ЕУ.“
Во меѓувреме, состанокот на шесте водачи во владејачката коалиција, закажан за понеделник, беше откажан поради тоа што претставниците на Сојузот на независните социјалдемократи и Хрватската демократска заедница 1990 не можеа да присуствуваат. 
Не се знае за кога ќе биде презакажан состанокот. 
(Дневни аваз, Независне новине - 11/03/08; РТРС, Фена, веб-страница на ОХР - 10/03/08)
