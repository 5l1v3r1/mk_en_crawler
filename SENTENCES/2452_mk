23/08/2005
Од Ерлис Селимај за Southeast European Times -- 23/08/05
Албанија се соочува со сé поголем број случаи на напуштање на училиштето, како што покажуваат податоците на Директоратот на јавниот сервис.
Во текот на изминативе шест месеци, како што покажуваат податоците, има континуиран пораст на стапката на деца кои го напуштаат училиштето за да работат и да помогнат во издржувањето на своите семејства.
Помеѓу другото, овие податоци ја зголемуваат загриженоста дека албанските деца се изложени повеќе од кога и да е на ризикот од трговија со луѓе.
„Од вкупно 4 отсто од децата кои не одат на училиште, скоро 72 отсто работат на улиците, продавајќи различни предмети или миејќи автомобили, додека 15 отсто од нив питаат на улиците“, се вели во истражувањето.
Со цел решавање на овој проблем Градското собрание на Тирана иницираше програма која нуди социјални услуги, советување, економска помош и здравствена заштита за децата и нивните семејства.
Општината, исто така, работи на интегрирање на скоро 50 случаи на напуштање на училиштето повторно во образовниот систем.
По разговорите со нивните родители и понудите за финансиска помош, скоро 31 деца се согласиле да се вратат на училиште.
Во соработка со непрофитната организација „Децата на светот“ општината, исто така, нуди помош и за децата на улиците и другите кои не одат на училиште.
Програмата вклучува три основни училишта во главниот град со најголем број ранливи деца.
Децата во овие училишта честопати доаѓаат од семејства со ниски примања и социјални проблеми.
Голем број од нив се од ромската заедница.
Во овие училишта се формирани интегрирани одделенија, со кои раководат по двајца наставници за јазик и математика, додека социјалниот работник им помага на децата да се справат со економските проблеми, проблемите со однесувањето, присуството на наставата и другите области од интерес.
Се одржуваат и дополнителни часови, кои вклучуваат различни социјално-културни активности.
Според меѓународната организација „Ворлд вижн“ околу 60 отсто од децата на 15 годишна возраст испитани во Албанија не посетуваат училиште.
„Овие деца се изложени на најголем ризик од трговија со луѓе и продажба“, вели организацијата.
Албанскиот Институт за статистика објави дека 32 отсто од децата на возраст помеѓу шест и седумнаесет години се ангажирани во некој вид работа, вклучувајќи и просење, собирање и преработка на отпадот.
Голем број од овие деца се соочуваат со големи тешкотии во трката против лошата исхрана, сиромаштијата и неквалитетното образование.
