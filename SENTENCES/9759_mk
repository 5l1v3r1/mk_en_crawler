19/06/2013
Горан Трајков за Southeast European Times во Скопје -- 19.06.13
Maкедонскиот предлог-закон за медиумите и понатаму предизвикува дебата, откако двапати претрпе измени поради бројните забелешки на новинарите и меѓународните експерти, кои рекоа дека законот ја попречува слободата на медиумите во државата.
Законот ги уредува правата на новинарите, уредниците и радиодифузерите, го регулира издавањето дозволи за радио и телевизиско емитување и другите медиуми.
Истиот предвидува формирање регулаторна агенција за печатените, електронските и онлајн медиуми, која ќе има големи ингеренции да ги спроведува контроверзните ограничувања на слободата на медиумите.
Иако цензурата е забранета со уставот, членот 4 од предлог-законот предизвика загриженост меѓу новинарите.
Истиот гласи:
„Слободата на медиумите може да биде ограничена само кога и доколку тоа е нужно заради заштита на националната безбедност, територијалниот интегритет или јавниот ред и мир, спречување немири и казниви дела, заштита на здравјето или моралот, заштита на угледот или на правата на другите, спречување за откривање на доверливи информации или заради зачувување на авторитетот и независноста на судската власт“.
По состанокот минатата недела со комесарот за проширување на ЕУ, Штефан Филе, министерот за информатичко општество, Иво Иваноски, изјави за Македонската информативна агенција дека Филе ја поздравил транспарентноста на процесот.
Следниот чекор ќе биде нова верзија на законот и понатамошна можност за јавни коментари.
„Двете здруженија на новинари од Македонија беа присутни на овие расправи и јас можам да ви ветам дека ќе има уште еден круг слични преговори за да добиеме квалитетна законска регулатива, која ќе биде поздравена од ЕУ“, рече Иваноски.
Меѓународните експерти велат дека законот треба да биде пократок и појасен, бидејќи истиот дава малку можност за учество на граѓанското општество во важните одлуки.
Советот на Европа и Организацијата за безбедност и соработка во Европа (ОБСЕ) објавија изјави во кои се критикува законот.
Анализата од 17 страници на ОБСЕ се противи на условот за задолжителна регистрација во владата на печатените и електронските публикации, велејќи дека таквата одредба „може да има негативен ефект врз слободата на медиумите“.
На јавната дебата Здружението на новинари на Македонија ја предаде анализата на британскиот адвокат Питер Норландер, чија специјалност е регулацијата во медиумскиот сектор.
Норландер вели дека законот излегува од рамките на директивата на Европската комисија за аудиовизуелните медиуми.
Тој вели дека е недозволиво воспоставување единствен регулаторен режим за печатените, интернет и електронските медиуми, како што се предлага со законот.
„Ако погледнеме кои институции ќе ги назначуваат членовите на агенцијата, јасно е дека постои ризик политичките интереси да го контролираат ова тело“, напиша Норландер.
Билјана Петковска, од Македонскиот институт за медиуми, изјави за SETimes  дека нејзината организација е загрижена за тоа како законот ќе влијае врз слободата на медиумите.
„[Maкедонскиот институт за медиуми] има повеќе забелешки кои се главно фокусирани на прекумерното влијание на владата врз клучните тела и механизми, кои треба да бидат независни, со влијание врз изборот на поголем дел од членовите на овие тела“, рече Петковска.
Групата не се согласува со сегашната дефиниција на терминот новинар, велејќи дека истата „е ирационална и застарена и ја ограничува слободата на професијата“.
Сашо Митаноски, претседател на Здружението на приватни медиуми на Република Македонија, изјави за SETimes  дека една од главните критики на новиот закон се однесува на начинот на кој истиот ги става електронските медиуми и интернет порталите под истите ограничувања.
„[Членот 4] е многу широк и многу воопштено ги третира поимите ,заштита на моралот и угледот’, што може понатаму да се искористи за влијание на владата врз новинарите, уредништвото и, според тоа, врз медиумите“, рече Митаноски.
„Како здружение ние предлагаме да се прецизира што точно ќе подразбира овој член ...
Доколку е возможно предлагаме да се избегнат или по можност да се исфрлат ваквите поими.“
Снежана Трпевска, професорка по право на медиуми на Школата за новинарство и јавни односи, изјави за SETimes  дека законот треба да се однесува само на аудиовизуелните медиуми и дека истиот треба да се усогласи со европската Директива за аудиовизуелниот медиумски сервис, која се однесува само на телевизијата.
„Вклучувањето на интернет медиумите во законот навистина предизвикува загриженост и стравување дека истиот може да ја ограничи слободата на изразувањето, без оглед на фактот што истиот опфаќа само ,пријавување’ или минимални обврски на овие медиуми“, рече Трпевска.
Дали мислите дека законот ќе ја ограничи слободата на медиумите?
Споделете ги вашите размислувања во делот за коментари.
