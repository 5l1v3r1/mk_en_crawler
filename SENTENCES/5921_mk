13/01/2011
Од Мухамет Брајшори за Southeast European Times во Приштина -- 13/01/11
Единаесет правни факултети во Југоисточна Европа (ЈИЕ) формираа еден вид конзорциум, со обука насочена целосно кон идното членство во ЕУ.
Во соработка со германската Агенција за техничка соработка (ГТЗ) и Отворениот регионален фонд за Југоисточна Европа - правната реформа, факултетите ја подготвија својата прва регионална магистерска програма за Бизнис правото на ЕУ.
Заедничката програма треба „да ја зголеми меѓународната конкурентност на европското високо образование, особено во поглед на развојот на наставните програми, меѓуинституционалната соработка и интегрираната програма за учење на регионално ниво“, рече за SETimes Вероника Ефремова, водач на тимот во Отворениот регионален фонд ГТЗ за правна реформа на Југоисточна Европа.
Досега 86 студенти се запишаа во четири институции, факултетите во Скопје, Тирана, Белград и Мостар.
Професорот по право Горан Коцевски, член на факултетот при Универзитетот во Скопје, вели дека е импресиониран од она што го видел.
„Имав можност да одржам предавања во Тирана, Мостар и Белград. 
Искуството е фантастично, со оглед на тоа што имав шанса да разменам знаење со студентите од различни политички, економски и социјални средини.“
„Не беше лесно да се отпочне ваква програма, со оглед на тоа што се вклучени многу правни факултети од регионот на ЈИЕ“, рече тој. 
„Благодарение на ГТЗ, работите се одвиваа непречено.“
Иницијативата беше размислувана со години. 
Оригиналниот Договор за соработка во организирање и реализација на регионална магистерска програма за бизнис правото на ЕУ, беше потпишан во мај 2008 година.
Регионалната програма за магистерски студии по бизнис право на ЕУ ќе биде цврста основа за создавање и развивање слични програми во другите правни дисциплини или академски области во регионот“, рече Ефремова за SETimes. 
ГРЗ веќе планира нова програма, мрежа на Правни училиште од Југоисточна Европа (СЕЕЛС), за почетокот од оваа година. 
Таа може да го вклучи и Косово.
„Една од нашите визии е на краткорочен план да се формира СЕЕЛС за институционализација на академската соработка во областите на правното образование, научното истражување и издаваштвото, и да се зголеми мобилноста и мрежната поврзаност на академците, студентите, научниците и експертите по право меѓу државите“, рече таа.
„СЕЕЛС [ќе ги подобри] врските на правната заедница на ЈИЕ со истакнатите академски институции во Европа и во светот, и со тоа, ќе ја зголеми меѓународната видливост на правните училишта кои се членови“, додаде таа.
