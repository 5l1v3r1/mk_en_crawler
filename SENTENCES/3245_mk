01/05/2006
Од Ерлис Селимај за Southeast European Times во Тирана -- 01/05/06
Седум шефови на држави од Западен Балкан се собраа во јадранското пристаниште Драч во петокот (28-ми април), на покана на албанскиот претседател Алфред Мојсиу. 
Фокусот на неформалниот состанок беше зајакнување на соработката и регионалните врски.
Бугарскиот претседател Георги Парванов, хрватскиот претседател Стипе Месиќ, македонскиот претседател Бранко Црвенковски, црногорскиот претседател Филип Вујановиќ, романскиот претседател Трајан Башеску и српскиот претседател Борис Тадиќ, му се придружија на Мојсиу во Драч. 
Босанскиот претседател на Претседателството, Сулејман Тихиќ, не можеше да присуствува „поради политички ангажман во својата земја“, според официјалните извори.
Мојсиу, исто така, зборуваше по телефон со косовскиот претседател Фатмир Сејдиу, информирајќи го за состанокот.
За време на нивните разговори, претседателите на седумте држави разговараа за унапредувањето на економските врски, трговијата и туризмот. 
Високо на агендата беа евроатланската интеграција и развојот на настани во регионот.
Учесниците се согласија дека инвестициите во инфраструктурата, со помош од странските донатори, ќе помогне многу за поттикнување на понатамошната соработка помеѓу балканските земји. 
„Ние предвидуваме дека проектите како што е Коридорот 8, АМБО или создавањето на заедничка регионална мрежа на електрична енергија, ќе имаат позитивно влијание за нашите земји и за засилување на нашите врски“, рече Мојсиу.
Во своето обраќање на состанокот Црвенковски ја истакна важноста на економската соработка на Балканот.
„Македонија, земјата со најмал потенцијал на внатрешен пазар во регионот, се одлучи за спроведување на активна политика на надворешната трговија која има за цел интензивирање на трговската соработка со регионот и пошироко, преку либерализација и олеснување на условите за извоз и увоз на стока“, рече Црвенковски.
Тадиќ во своите коментари го опфати прашањето на статусот на Косово, како и претстојниот референдум за независност на Црна Гора. 
Тој го потврди противењето на Белград на „граничните промени“ во регионот, но рече дека Србија учествува во преговорите за статусот на Косово и ќе се залага за воспоставување на подобра основа за врски со Црна Гора. 
„Имавме многу проблеми во минатото, но тие треба да останат зад нас“, рече Тадиќ.
Тој, исто така, ја истакна важноста на процесот на интеграција во ЕУ за сите земји во регионот, велејќи дека европските аспирации на Балканот „се исполнети“.
Мосјиу ја истакна и европската перспектива на регионот. 
„Иднината на Балканот е интеграција во ЕУ. 
Се надевам дека албанско-српските односи ќе го надминат горчливото минато во име на подобра иднина“, рече тој.
Во својата изјава балканските претседатели го поздравија состанокот во Драч како „добар знак за соработката и разбирањето помеѓу земјите во регионот“.
Тоа ја покажува заедничката желба да се продолжи понатаму по патот на интеграцијата кон Обединета Европа“, рекоа водачите.
