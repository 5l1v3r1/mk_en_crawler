26/07/2010
Од Пол Чикои за Southeast European Times во Букурешт -- 26/07/10
Напуштените сали на Поставарија Романа, фабрика во работничката област Пантелимон од времето на комунизмот, го доловуваат чувството на постреволуционерните индустриски тешкотии.
Стариот комплекс се вклопува во сивите станбени блокови на населбата, озлогласени во 1990-тите со бандите и дилерите на дрога.
Со текот на времето областа се промени.
Почнаа да никнуваат супермаркети и да цветаат приземните приватни продавници.
Но, населбата од периферијата немаше никакво културно место.
Една невладина организација -- Мејк а поинт -- забележа.
„Мејк а поинт е невладина организација која, како што кажува и познатиот израз, се обидува да ја доближи културата до луѓето географски“, рече Мадалина Роска, креативен директор на Мејк а поинт, за SETimes.
Роска ја објасни преокупацијата на групата со идејата на периферијата, сфаќајќи ги реалностите во кои живеат некои надвор од градскиот центар.
„Секој вид културен настан е лоциран во центарот, на неколку километри оддалеченост.
Некогаш морате да одите многу за кафе, а да не зборуваме за гледање филм или театарска претстава“, рече таа.
Роска и нејзините колеги дошле на идеја за прикажување бесплатни филмови во соседството, секој четврток попладне, во сала на поранешната фабрика.
„Ни требаа месеци да ја претвориме поранешната сала во модерен простор каде што ќе можеме да прикажуваме филмови.
За таа цел, ангажиравме архитект за реставрација и технички уредник на нацрт-план.
Резултатот е неверојатен -- старите индустриски скали, лифтовите и апаратите за заварување беа пренаменети и претворени во практични предмети, како што се маси и каучи.
Мејк а поинт, исто така, носи филмски продуценти и актери да учествуваат во искуството.
„На секои две недели имаме кустоски четврток -- носиме гостин актер или режисер кој избира, претставува и дискутира за филмот кој сметаат дека бил суштински за нивното професионално формирање, или кој тој/таа смета дека мора да се види во Романија“, рече Роска.
И покрај успехот на програмата, таа признава дека организацијата мора уште многу да работи на промовирање на настанот локално во населбата, а не само на интернет.
„Половина од оние кои доаѓаат се од различни делови на градот.“
Мејк а поинт го проширува својот опфат вклучувајќи и други проекти -- визуелни и кинематографски културни часови, анимациски часови за деца, концерти и изложби.
„Една од изложбите што ја подготвуваме е мешавина од сликарство и кинематографија -- сликари љубители на филмот и многу сликовити филмски работници донесени на едно место во Поставарија Романа“, рече Роска.
