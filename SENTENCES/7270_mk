09/03/2012
Х.К. 
Цанис за Southeast European Times во Атина -- 09.03.12
Мешавината од неконкурентни цени, прекумерната регулација и бирократијата, која сега се повторува во скоро секоја инстанца и ја расцепкува грчката економија, директно се обвинува за драстичниот пад на морскиот туризам, сегмент од економијата кој се смета за клучен за излегување од кризата. 
Овој тренд очигледно е највеќе од корист за Турција, иако и Хрватска и Црна Гора неодамна привлекоа приличен дел од јахтите и моторните чамци.
Во поглед на Грција, политиката на претходната социјалистичка влада во 2009 година ги зголеми даноците и засилените инспекции на бродовите за одмор не успеаја, бидејќи официјалните бројки на Грчката крајбрежна стража покажуваат дека не помалку од 3.823 приватни бродови беа прогласени за „трајно усидрени“ во 2011 година.
„Даночните критериуми [за поседување на брод] беа укинати во 2002 година, но со нивното повторно воведување во 2009 година, бројот на бродовите се промени од 11.500 на 2.600 низ цела Грција“, рече Илиас Периметис, претседател на националните производители на плексиглас, трговци и провајдери на услуги во бродскиот сектор.
„Овој вид критериуми се грчки изум. 
Нивниот ,резон’ е само да се собираат приходи од страна на државата; но, во практиката државата губи пари бидејќи производствениот сектор, на пример, во кој се вработени илјадници луѓе, се уништува ден за ден“, рече тој, додавајќи дека неговата група чека актуелната привремена грчка влада да го исполни своето ветување и да го укине дополнителниот даночен товар врз сопствениците и операторите.
Но, Турција се чини дека привлече добар дел јахти во грчка сопственост, дел од сезонските професионалци во секторот и, се разбира, голем број бродови во странска сопственост.
Претприемачот Ставрос Гавриас е подеднакво песимист, и потврдува дека многу грчки професионалци од морскиот туризам се префрлаат во соседна Турција.
„Имаше еден пример во кој даночните инспектори се качиле на бродови со странско знаме за проверка, нешто што е многу здодевно за сопствениците и екипажот. 
Тие [сопствениците и операторите] не се грижат за тоа каде ќе ги однесат своите бродови. 
Тие може да работат од секаде, и многу одат и се враќаат во Турција“, рече тој.
Гавриас, договарач, исто така, посочува дека неконкурентните цени се најголема пречка за поттикнување на растот во секторот, и преголемата бирократија во градењето и работењето на софистицираните пристаништа.
„Најзначајна привлечност е да има повеќе, подобри и поевтини пристаништа во Грција. 
Тоа значи либерализација на секторот за потенцијалните инвеститори. 
Турција е поконкурентна во поглед на цените и коректните услуги“, рече тој, додавајќи дека секторот во Грција очајнички очекува предлог-закон кој ќе го направи градењето и работењето на новите пристаништа попривлечно.
Освен Турција, тој рече дека операторите на т.н. 
„мега-јахти“ сé повеќе ја избираат Црна Гора како база на своето работење.
Претседателот на влијателното Грчко професионално здружение на сопственици на јахти, Антонис Стелиатос, рече дека бројот на професионални бродови регистрирани во Грција изнесува меѓу 3.150 и 3.500, и сите пловат под грчкото знаме. 
Од тоа, рече тој, 800 се „крузери“ од различен облик и големина, придружени со екипаж од пет до осум лица. 
Остатокот, рече тој, се едрилици без екипаж.
Тој се пожали на фактот што постојат само 19 целосно сервисирани пристаништа во една „многу безбедна земја со повеќе од 5.000 острови и островчиња, прекрасни води и милениумска историја и култура, практично под секое камче“.
Според бројките на здружението, 28 отсто од усидрените бродови го Грција избегале во регионална држава, првенствено Турција, но и Хрватска и Црна Гора.
„Критериумите, кои беа изгласани за време на еден период на паника поради јавниот долг, беа исклучително високи, со што се поттикна надолниот тренд, се намалија државните приходи и се зголеми невработеноста, додека во исто време се предаде финансиската контрола на морскиот туризам во Егејот на Турција“, рече генералниот секретар на Здружението на грчки туристички претпријатија, Јоргос Верникос.
Подалеку од Егејот, во подеднакво живописниот Јадран, во поглед на најважните во моментов цени на горивото, и спротивно на неодамнешните извештаи во медиумите, Хрватска не станува нова дестинација за полнење на горивото на јахтите долж ова прекрасно крајбрежје.
Андро Влахушиќ, градоначалник на епонимниот град Дубровник, неодамна му пиша на раководството на ИНА, најголемото хрватско претпријатие за нафта, барајќи земјата да ги модернизира своите станици за полнење гориво во јужните туристички места, за да ги направи поатрактивни.
Според Југослав Буљубашиќ, кој плови со Галеб 2 олд-тајмер јахта, цените на горивото се најголем проблем за хрватските морепловци.
„Јахтите обично полнат гориво во Црна Гора, во Италија или подалеку, во Малта. 
Цените во Хрватска се премногу високи, така што луѓето претежно полнат на други места. 
Морате да платите двојно тука отколку во Црна Гора, така што јас не мислам дека -- ако цените не се намалат -- ние ќе станеме место каде што јахтите ќе полнат гориво на лето“, рече за SETimes Буљубашиќ.
Но, актуелните официјални податоци покажуваат дека повеќе од 400 мега-јахти впловуваат во хрватските пристаништа секоја година.
Наташа Радиќ во Загреб даде свој придонес за овој извештај.
