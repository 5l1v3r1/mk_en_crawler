05/05/2012
Анес Алиќ за Southeast European Times во Сараево -- 05.05.12
Граничната линија меѓу ентитетите од 1.200 километри, која ја одвојува Федерацијата на БиХ (ФБиХ) од Република Српска (РС), беше нацртана за време на Дејтонската мировна конференција, со која заврши војната од периодот 1992-1995 година, но никогаш не беше официјално спроведена или верификувана од босанските институции.
Додека локалните политичари немаат консензус за ова прашање, на илјадници луѓе што живеат на линиите меѓу ентитетите им е усложнет животот од многу аспекти. 
Еден земјоделец може да ја најде својата куќа во еден ентитет, а шталата во друг.
Некои открија дека нивните имоти им припаѓаат на двата ентитети, или на ниеден, што ги прави сопственичките права во најдобар случај двосмислени, а плаќањата на комуналиите сложено. 
Тие се соочуваат со двојно оданочување, закони и прописи.
Најфлагрантен пример за нејасноста на граничната линија е во сараевската населба Добриња, каде што невидливата линија поминува низ зградите и ги пресекува. 
По војната, еден дел од Добриња го делеа двата ентитети. 
Не беше невообичаено бањите да бидат во РС, а дневните соби во ФБиХ.
Оваа апсурдност беше во извесна мера коригирана со меѓународна арбитража во 2001 година, кога околу 800 од овие станови беа официјално доделени на ФБиХ, а околу 300 на РС. 
Но, тешкотиите остануваат.
По арбитражата, еден жител, Фенан Фејзиќ, вели дека иако неговиот стан сега е јасно во ентитетот на Федерацијата, зградата сé уште се наоѓа на линијата меѓу ентитетите и има две различни имиња.
„Некои сметки, како што се за електричната енергија и телефонот, ги плаќаме во Федерацијата, додека за водоводот сметката доаѓа од Република Српска, така што плаќаме таму“, рече Фејзиќ за SETimes. 
Тој, исто така, вели дека неговата зграда е главно место за провали и кражби, бидејќи се наоѓа токму на линијата меѓу ентитетите. 
Крадците, вели тој, може да влезат и веднаш да преминат во друга јурисдикција без полицијата да соработува.
Регулативите за линијата што ги дели ентитетите претставуваат политички чувствително прашање. 
Во првите неколку години по војната, босанска парламентарна комисија регулираше околу 3 отсто од линијата, но оттогаш ова прашање беше оставено за подоцна.
Политичките водачи, исто така, не успеаја да се договорат за името на оваа „линија“. 
Додека политичарите во ФБиХ го избираа името „гранична линија“, властите во РС честопати го нарекуваа „граница“, што има посилна национална нота.
Властите во РС притискаат силно за финализирање на демаркацијата меѓу ентитетите, повикувајќи се на законската обврска на земјата да го направи тоа во согласност со Дејтонскиот мировен договор. 
Но, политичките партии од ФБиХ не покажуваат знаци за придвижување напред со ова прашање. 
Портпаролот на Партијата за демократска акција (СДА), Елдар Селмановиќ, изјави за SETimes дека демаркацијата на линијата не е приоритет и не претставува никаков вид граница.
„Кажавме и порано дека ќе работиме во парламентарната комисија задолжена за цртање на граничните линии на државата, што ни е поважно. 
Многу е лесно да се утврдат границите меѓу ентитетите; но се чини дека некои функционери од Република Српска се обидуваат да ги претстават линиите на ентитетите како државни граници“, рече Селмановиќ.
Рајко Васиќ, генерален секретар на Сојузот на независни социјалдемократи (СНСД), главната партија во РС, го негираше тоа. 
Тој изјави за SETimes дека воспоставувањето на граничната линија меѓу ентитетите претставува практично прашање, со цел е да им се олесни животот на жителите.
Но, тоа не е единствениот мотив. 
„Уште поважно е што Република Српска има околу 1 отсто помалку територија од она што беше планирано со оригиналната линија на демаркација, и ние мораме да го поправиме тоа“, рече Васиќ за SETimes.
Уште еднаш ќор-сокакот ќе биде решен од меѓународната заедница, која ги повика властите од двата ентитети да ги именуваат членовите во комисијата и да го почнат процесот. 
РС понуди еднострана демаркација на линијата меѓу ентитетите, но Дејтонскиот договор јасно предвидува дека двата ентитета мора да учествуваат во процесот.
Граничката линија меѓу ентитетите поминува низ 42 општини и пресекува повеќе од 520 километри приватен имот. 
Властите од двата ентитета проценуваат дека околу 14.000 луѓе се погодени поради непостоењето на демаркација.
Иако мапите ќе мора повторно да се нацртаат, експертите велат дека прашањето може да биде решено за неколку денови.
Ведран Зубиќ, професор по географија од Сараево, изјави за SETimes дека мапата на која се нацртани линиите меѓу ентитетите не била изработена од професионален картограф. 
„На мапата на Босна нацртана во Дејтон, еден милиметар од линијата претставува 50 метри ширина во реалноста. 
Оваа граница е премногу широка дури и за границите на државите, а особено за урбаните области“, рече Зубиќ.
Тој и други сметаат дека мапите треба да се прецртаат од експерти, откако политичарите од двата ентитета ќе постигнат консензус. 
„Границите не треба да пресекуваат имоти, куќи и станови, туку да се движат межу нив. 
Сé што мора да направат овојпат е да употребат соодветни мапи, и можеби потенок маркер“, рече Зубиќ.
