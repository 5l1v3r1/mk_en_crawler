19/11/2004
(Атинска новинска агенција - 19/11/04;
АП, Ројтерс, Њујорк тајмс, Македонска новинска агенција, Атинска новинска агенција - 18/11/04;
Ројтерс - 12/11/04)
Грчкиот буџет за 2005 година, кој министерот за финансии Јоргос Алогоскуфис го презентираше пред Парламентот во четвртокот (18-ти ноември) покажува дека износот на атинската Олимпијада, најверојатно, ќе ја надмине цифрата од 11 милијарди евра -- двојно повеќе од првобитните проекции.
Првично Грција планираше да потроши 4,5 милијарди евра за Летните Игри.
Помалку од два месеца пред официјалното отворање на 13-ти август, Алогоскуфис рече дека сметката најверојатно ќе достигне висина од 6 милијарди евра.
И таа бројка беше значително надмината.
„Висината на трошоците за Игрите се очекува да достигне 8,95 милијарди евра“, изјави за новинарите минатата недела министерот за финансии, признавајќи дека сите цифри не се конечни.
Со додавањето на 2,37 милијарди евра од буџетот за 2005 година, конкретната бројка ќе достигне повеќе од 11 милијарди евра.
Дополнителната сума, според АП, ги покрива инфраструктурните проекти и други индиректни трошоци на јавниот сектор, кои не се вклучени во оригиналниот буџет за Олимпијадата.
Алогоскуфис објасна дека разликите помеѓу 9-те милијарди евра објавени минатата недела и новите бројки претставуваат резултат на „различни конзервативни пресметки“, кои ги изоставуваат „другите трошоци, како што е продолжувањето на подземната железница, кое беше спроведено итно“ за Олимпијадата.
Износот определен со буџетот за 2005 година за продолжувањето на подземната железница изнесуваше 484 милиони евра.
Другите трошоци вклучуваат 600 милиони евра за одложените изградби, 560 милиони евра за приградската железничка линија и околу 731 милион евра за трошоците „на бизнисите и индустриите на широкиот јавен сектор“.
Последните бројки, сепак, не ги вклучуваат 267-те милиони евра наводно потрошени за трамвајската пруга изградена главно за Олимпијадата.
По одложувања на изградбите со години, Грција мораше да се трка со времето за да заврши во тесните временски рокови.
Неконтролираните трошоци драстично влијаеја на износот, доведувајќи го дефицитот на земјата до 5,3 отсто -- што е прилично над горната граница на ЕУ од 3 отсто.
Во четвртокот Алогоскуфис вети дека ќе го преполови на 2,8 отсто во 2005 година.
„Нашата цел да се намали дефицитот е амбициозна и ние ќе вложиме максимални напори за да го постигнеме тоа преку благо приспособување“, Ројтерс ја цитира неговата изјава за новинарите при презентирањето на финалната верзија на буџетот за 2005 година.
Сакајќи да ги увери своите партнери во ЕУ во врска со посветеноста на земјата на правилата на блокот, Грција во четвртокот вети дека буџетот за 2005 година ќе ја обнови фискалната дисциплина, делумно и со намалување на трошоците.
Според новиот буџет трошоците ќе се зголемат за само 4,8 отсто следната година, додека растот на приходите ќе изнесува 7,4 отсто.
Другите буџетски проекции вклучуваат раст на БДП за 3,9 отсто во 2005 година, од 3,7 отсто предвидени за оваа година.
Инфлацијата се очекува да се намали на 2,9 отсто следната година од 3,1 отсто оваа година, како и 3,4 отсто во 2003 година.
Друго тешко прашање со кое се соочува економијата е невработеноста.
Се очекува таа да се зголеми на 10,5 отсто во 2005 година, по што ќе се намали на 9,8 отсто во 2006 година.
