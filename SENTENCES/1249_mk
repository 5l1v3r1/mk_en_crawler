27/01/2009
Tурција и Ирак ќе продолжат да соработуваат во борбата против терористичката Курдистанска работничка партија (ПКК), во „различни форми“, рекоа турскиот министер за надворешни работи, Али Бабаџан, и неговиот ирачки колега, Хошјар Зебари, по состанокот во петокот (23-ти јануари) во Анкара. 
Бабаџан рече дека Анкара сака конкретни дејства од ирачката централна влада и регионалната курдска администрација за искоренување на скривалиштата на ПКК во северен Ирак. 
Зебари објави дека Турција, САД и Ирак ќе формираат заеднички центар во северен Ирак за решавање на проблемот со ПКК.
***
Српскиот министер за одбрана, Драган Шутановац, се наоѓа во официјална посета на Велика Британија, објави Министерството за одбрана. 
Шутановац се состана со својот британски колега Џон Хатон во понеделникот (26-ти јануари). 
Двајцата планираа да потпишат договор за соработка во областа на одбраната и да разговараат околу начините за зајакнување на воената соработка.
***
Maкедонскиот претседател Бранко Црвенковски во петокот (23-ти јануари) имаше аудиенција кај папата Бенедикт Шеснаесетти. 
Папата изрази надеж за решавање на спорот Скопје-Атина во врска со името, кој ја блокира Македонија во кандидатурата за членство во НАТО. 
Тој, исто така, ја истакна поддршката на Ватикан за македонскиот модел на мултиетничка и мултирелигиска толеранција. 
„Како таква, Македонија може да биде модел не само за регионалните земју, туку и за поширокиот европски регион“, рече Бенедикт Шеснаесетти. 
Црвенковски, исто така, се состана со италијанскиот колега Џорџо Наполитано и ватинскиот државен секретар Тарцисо Бертоне.
***
Aлбанската министерка за интеграција, Мајлинда Брегу, во четвртокот (22-ри јануари) во Прага доби уверување дека Чешка ја поддржува интеграцијата на Албанија и внимателно ќе го следи процесот на интеграција во ЕУ на земјите од Западен Балкан. 
Чешка го презеде ротирачкото претседателство на ЕУ претходно овој месец. 
Брегу ја искажа посветеноста на Албанија на спроведувањето на реформите и зајакнувањето на напорите за исполнување на условите на ЕУ.
***
Интеграцијата на Србија во ЕУ беше главна тема на разговорите помеѓу францускиот министер за надворешни работи, Бернард Кушнер, и неговиот српски колега, Вук Јеремиќ, во четвртокот (22-ри јануари) во Париз. 
Париз го поддржува пристапот на Србија во ЕУ, рече Кушнер потоа, подвлекувајќи дека Белград треба да ја продолжи својата соработка со Хашкиот трибунал за исполнување на својата цел. 
Јеремиќ рече дека интеграцијата на Србија во ЕУ се движи побавно отколку што тој би сакал, но изрази надеж за напредок оваа година.
***
Американскиот амбасадор во Aлбанијa Џон Витерс во понеделникот (26-ти јануари) вети дека неговата земја ќе продолжи со поддршката за демократизацијата на албанските институции. 
На состанокот со претседателот Бамир Топи, Витерс рече дека слободните и фер парламентарни избори во јуни се клучни за членството на земјата во НАТО. 
Топи рече дека Тирана им е благодарна на САД за поддршката на процесите на демократизација и интеграција на Албанија.
Витерс, исто така, на конференцијата за американската надворешна политика во Тирана рече дека новиот претседател Барак Обама ќе биде „добар пријател на Албанија“. 
Амбасадорот ја опиша поканата за членство во НАТО што ја доби Албанија за висока точка на билатералната соработка меѓу двете земји.
(Разни извори -- 20/01/09-27/01/09)
