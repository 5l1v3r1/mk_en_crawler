24/07/2007
ВАШИНГТОН, САД -- Државниот секретар Кондолиза Рајс се состана со членовите на косовскиот преговарачки тим -- Групата за единство -- во понеделникот (23-ти јули) и ги повика косовските водачи да ги продолжат разговорите за финалниот статус со Белград, наместо евентуално унилатерално прогласување независност.
По состанокот портпаролот на Групата за единство, Скендер Хисени, рече дека Косово ќе остане близок партнер во напорите на Вашингтон и Брисел за финализирање на процесот на статусот на Косово.
Премиерот Агим Чеку, кој неодамна ја искажа идејата за прогласување независност на 28-ми ноември, по состанокот рече дека Косово ќе прогласи независност само со согласност и поддршка од САД и ЕУ.
Косовскиот претседател Фатмир Сејдиу рече дека добил уверување оти откако ќе заврши периодот од 120 дена за дополнителните разговори, брзо ќе се премине на решавање на прашањето на статусот.
Во другите вести од понеделникот, околу 100 активисти на косовските Албанци одржаа мирни демонстрации во Приштина против пролонгирањето на процесот на дефинирање на статусот.
Тие ги повикаа косовските водачи да одредат временски лимит за независноста од Србија.
(РТК, Балканвеб, РФЕ, Телеграфи, Танјуг, Бета, РТС, АФП, АП, Ројтерс, УПИ, ДВ - 23/07/07)
