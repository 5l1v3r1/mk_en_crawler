16/12/2008
Бугарскиот премиер Сергеј Станишев во неделата (24-ти декември) пристигна во официјална посета на Скопје, по повод 15-годишнината од воспоставувањето на дипломатските врски со Maкедонијa.
На состанокот со водачите, тој ја повика земјата да постигне решение со Грција во врска со долготрајниот спор околу името.
Aлбанијa постигна значителен напредок во изминатите три години и влезе во нова фаза од својот процес на интеграција во ЕУ, рече во четвртокот (11-ти декември) Дирк Ланге, шеф на единицата на Албанија и Босна и Херцеговина во Генералниот директорат на Европската комисија (ЕК) за проширување.
Ланге се состана со претседателката на парламентот, Јозефина Топали, за време на неговата последна посета на Тирана пред крајот на неговиот мандат.
Топали му се заблагодари за поддршката на ЕК и вети дека Албанија ќе продолжи со проевропските реформи.
Претседателката на албанскиот парламент, Јозефина Топали, во неделата (14-ти декември) се состана со чешка парламентарна делегација, на разговори околу интеграцијата во ЕУ и НАТО и други прашања.
Делегацијата беше во Тирана, каде што присуствуваше на конференција за децата, организирана заеднички од страна на албанскиот парламент и УНИЦЕФ.
Чешка го презема ротирачкото претседавање со ЕУ во јануари.
Унгарскиот претседател Лажло Сољом вети поддршка за кандидатурата на Maкедонија за интеграција во ЕУ и НАТО и рече дека неговата земја нема да дозволи наметнување дополнителни услови за процесот на визна либерализација во ЕУ.
На заедничката прес-конференција во четвртокот (11-ти декември), по состанокот со македонскиот претседател во посета на земјата, Бранко Црвенковски, Сољом рече дека се надева оти режимот на визна либерализација ќе биде спроведен во 2009 година, во времето на чешкото и шведското претседавање со ЕУ, бидејќи Скопје ги исполни сите технички услови.
Американскиот секретар за одбрана, Роберт Гејтс, и неговиот заменик, Гордон Ингланд, во средата (10-ти декември) ја изразија својата целосна поддршка за Aлбанијa.
На состанокот во Вашингтон со албанскиот министер за одбрана во посета на земјата, Газменд Окета, двајцата ветија дека позитивната соработка со Тирана ќе продолжи и во иднина.
Гејтс и Ингланд рекоа дека го следат процесот на ратификување на протоколите со кој Албанија ќе влезе во НАТО на следниот самит на Алијансата во април 2009 година.
Водачот на кипарските Tурци Мехмет Али Талат во вторникот (9-ти декември) пристигна во Брисел, на разговори околу посветеноста на ЕУ на олеснувањето на изолацијата на заедницата на кипарските Турци.
Тој се состана со претседателот на Европската комисија, Жозе Мануел Баросо, шефот за надворешна политика на ЕУ, Хавиер Солана, и комесарот за проширување на ЕУ, Оли Рен.
(Разни извори 09/12/08-16/12/08)
