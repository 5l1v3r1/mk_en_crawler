25/09/2006
(Канцеларија на високиот претставник, ФЕНА - 22/09/06)
Високиот меѓународен претставник во Босна и Херцеговина (БиХ) во петокот (22-ри септември) ги повика невладините организации да извршат притисок врз политичките партии -- по престојните општи избори -- за да осигурат нивно работење во интерес на народот.
И покрај тоа што земјата помина долг пат по завршувањето на конфликтот во периодот 1992-1995 година, сé уште има уште многу предизвици кои треба да се решат, рече високиот претставник Кристијан Шварц-Шилинг на состанокот со активистите за граѓанско општество, пред изборите на 1-ви октомври. 
Невладиниот сектор е тој кој може и треба да изврши притисок за спроведување на реформите кои се клучни за подобра иднина, им рече тој на учесниците на настанот, кој беше спонзориран од Граѓанската организација за демократија.
„Ние се соочуваме со обесхрабрувачки и опасен магичен круг“, рече Шварц-Шилинг. 
„Политичарите се срамотно индиферентни кон интересите и аспирациите на гласачите. 
Тоа прави сé повеќе гласачи да бидат апатични во поглед на учеството во политиката. 
А тоа, пак, од друга страна, ги прави политичарите незаинтересирани за интересите и аспирациите на гласачите.“
Престојните избори се едни од најважните во постконфликтната историја на БиХ, со оглед на тоа што оние кои ќе бидат избрани на 1-ви октомври ќе ја преземат одговорноста за иднината на земјата по планираното затворање на Канцеларијата на високиот претставник следната година.
Посочувајќи го континуираниот пад на одѕивот на гласачите помеѓу 1996 и 2002 година -- од скоро 2,4 милиони луѓе на помалку од 1,3 милиони -- германскиот дипломат ветеран ги повика активистите да помогнат во мобилизирањето на што е можно повеќе луѓе.
„Секој кој ќе избере да не ја искористи можноста што ја даваат изборите, ќе им дозволи на другите да одлучуваат за неговата судбина“, рече високиот претставник.
Критикувајќи ги босанските политичари за неусвојувањето на ниту една од серијата реформи што тој во мај ги наведе како неопходни за подобрување на квалитетот на животот, тој ги повика невладините организации да вршат притисок врз политичарите и по изборите.
Во неговата редовна неделна колумна што излегува во босанските весници Дневни аваз, Независне новине и Вечерњи лист во петок, високиот претставник вели дека тие се „однесуваат како да живеат во свет на фантазијата“. 
Тој мислеше на двата неодамнешни случаи, во кои таканаречениот закон за ветераните и Закон за девизни заштеди брзо се усвоија, иако и двата беа фискално неодржливи и можеа да имаат негативно влијание врз буџетот.
„Политиката во Босна и Херцеговина се чини дека воопшто не се однесува на она што е возможно, туку на она што звучи добро, без оглед на последиците“, пишува Шварц-Шилинг во колумната.
