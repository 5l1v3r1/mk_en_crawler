22/05/2006
Од Давор Коњикушиќ за Southeast European Times во Белград – 22/05/06
Бидејќи елементарните непогоди стануваат постојан проблем на Балканот, државите во регионот се под голем притисок да покажат дека се способни ефикасно да реагираат.
Критичарите велат дека поплавите покажаа сериозни недостатоци, но претставуваат и потенцијален катализатор за неопходни политички промени.
„Историјата и географијата се погрижија балканските земји Србија, Романија и Бугарија да бидат најтешко погодени од поплавите“, пишува Лондон Тајмс во април.
„На овие земји им остана наследство од комунизмот:
слаба централна власт, лоша инфраструктура и сиромашни национални агенции кои не можеа да се справат со настанатата штета“.
Србија, заедно со своите балкански соседи, во април беше погодена од полави кои предизвикаа катастрофални штети во селата, на обработливото земјиште и на инфраструктурата.
Едно од најпогодените места беше Војводина, која се смета за „житница“ на Србија и дом на најсиромашните семејства во оваа република.
Освен што ги загубија своите домови, земјоделците ги загубија и своите средства за егзистенција;
почнувајќи од мај, беа погодени околу 240000 хектари -- над 5 отсто од 4,5 милиони хектари обработливо земјиште во земјата.
Сообраќајот на Дунав беше запрен со недели.
Вкупната штета се проценува на дестина милиони евра, иако не е можно да се дадат конечни бројки се додека водата целосно не се повлече и експертските комисии не ги завршат своите анализи.
Досега српската влада има издвоено 3,2 милиони евра од буџетските резервите за закрепнување од елементарните непогоди (поплави и одрони на земјиштето).
Овие средства, како што е наложено со владин декрет, се наменети за спроведување на најважните мерки неопходни за помош на општините погодени од поплавите.
Но, како што велат многумина, помошта по катастрофата не е доволна.
Наместо тоа, треба да се посвети поголемо внимание на подготвките.
Експертите велат дека штетата од неодамнешните поплави ќе беше значително помала доколку се инвестираше во изградба на насипи или во обновување на веќе постоечките.
На овој начин, парите што сега се трошат за закрепнување од поплавите можеа да помогнат за ублажување на катастрофата.
Војводина, на пример, долго време се смета за подрачје најподлежно на поплави во Србија, но ниту еден километар од новите или реконструирани насипи не е комплетиран таму уште од 1994.
Не се работи само за недостиг на средства.
Се работи и за средства кои беа одвоени но не беа исплатени на време.
Како резултат на тоа, постигнат е мал или никаков напредок а градежните фирми кои ги извршија работите за заштита од поплави се уште не се исплатени.
Покрај непосредната штета од поплавите, постојат и подолгорочни штети предизвикани од уништувањето на земјоделските култури.
Според министерството за земјоделство, поплавено беше повеќе од половина од земјиштето погодно за одгледување на жито.
Земјоделците не можеа на време да го завршат сеењето, а како резултат ќе има значително намалени житни приноси.
Се разбира, најмногу страдаат земјоделците, но заесгнати се и потрошувачите -- пазарните цени на раниот зеленчук се веќе 20 отсто повисоки од просечните.
Наместо да се намалат во пролетниот период, тие растат.
Владата понуди експертска и технолошка помош, но тоа не е долгорочно решение.
Покрај тоа, за разлика од повеќето равиени земји, најголем дел од земјоделците во Србија немаат соодветно осигурување.
Дури и по повлекувањето на водата, постои сериозна опасност од заразни болести.
Загадената вода за пиење, на пример, може да доведе до цревни инфекции.
Поради тоа, општинските власти ќе имаат тешка и скапа задча да ги исчистат и дезинфицираат бунарите со хлориди, како и да извршат дезинфекција на поплавените улици, плоштади, куќи и дворови.
Покрај тоа, поплавите носат комарци.
Секоја година, Белград одвојува 1,7 милиони евра од буџетот на градот за да ги одбегне овие штетници.
Годинава, тие средства нема да бидат ни приближно доволни.
Овој проблем ги засега сите градови што се наоѓаат покрај поплавените реки и притоки, вклучувајќи го и Белград.
На крајот, постои уште една индиректна штета во форма на криминал -- поточно, ограбување на евакуираните домови.
Србија веќе се обидува да обезбеди помош од ЕУ, од меѓународните финансиски институции и од агенциите за помош.
Премиерот Воислав Коштуница вети дека ќе направи се за да го забрза закрепнувањето, а претседателот Борис Тадиќ бара поголемо инвестирање во изградбата на насипи.
Во меѓувреме, министерот за инвестиции Велимир Илиќ соопшти дека ќе бидат доделени 1 милион евра за изградба на насип во општинатата Зрењанин.
Постојат надежи дека овогодинешниот пустош ќе се покаже како катализатор за преземање на неопходните мерки.
Сепак, владата и понатаму е ограничена поради недоволните приходи и политичкиот ќор-сокак.
Дури и да беше подобро организирана, секоја влада е ограничена во својата способност да се справи со Дунав.
Широк со милји во својот балкански дел, тој претставува застрашувачки предизвик.
