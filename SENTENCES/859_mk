22/05/2007
Претседавачот на претседателството на Босна и Херцеговинa (БиХ), Небојша Радмановиќ, и членот на претседателството Харис Силајџиќ во неделата (20-ти мај) заминаа за Њујорк, на одбележувањето на 15-годишнината од членството на земјата во ОН.
Официјалните претставници на БиХ треба да се состанат со генералниот секретар на ОН, Бан Ки Мун, и со претседателот на генералното собрание на ОН, Хаја Рашед Ал-Калифа.
Делегација на владата на Република Српскa (РС), предводена од министерот за економија, Јасна Бркиќ, е во Брисел, каде што учествува на вториот економски дијалог помеѓу ЕУ и Босна и Херцеговинa (БиХ).
Дијалогот има за цел да й помогне на РС во изготвувањето на успешна економска политика и дефинирањето на рамка за идната економска соработка и помошта на ЕУ за БиХ.
Хрватскиот претседател Стипе Месиќ во неделата (20-ти мај) го посети центарот кој ги обучува ирачките полицајци во близина на Аман, на крајот од неговата тридневна официјална посета на Јордан.
Тој ја подвлече подготвеноста на неговата земја да помогне во реконструкцијата на Ирак и во воспоставувањето на цивилна демократска администрација.
Месиќ, кој беше во Аман на Светскиот економски форум за Средниот Исток и Г11, оствари одделни средби со јорданскиот крал Абдула Втори, авганистанскиот претседател Хамид Карзаи и генералниот секретар на Арапската лига, Амр Муса.
Грчкиот премиер Костас Караманлис и министерот за надворешни работи, Дора Бакојани, во понеделникот (21-ви мај) пристигнаа во главниот град на Австралија, Канбера, на разговори со премиерот Џон Хауард.
За време на петдневната посета ќе биде потпишан билатерален договор за социјална сигурност.
Караманлис и Бакојани ќе го посетат и Сиднеј, Аделаид, Мелбурн и Дарвин.
Претседателот на хрватскиот парламент Владимир Шекс во неделата (20-ти мај) започна тридневна посета на Норвешка, на покана од својот колега Торбјорн Јагланд.
Разговорите се очекува да се фокусираат на билатералната соработка и кандидатурите на Хрватска за членство во ЕУ и во НАТО.
Началникот на Генералштабот на српската армија, генерал Здравко Понос, во понеделникот (21-ви мај) ја продолжи петдневната посета на САД, каде што има состаноци со официјалните претставници во врска со начините за зајакнување на билатералната воена соработка.
По завршувањето на втората заедничка седница на хрватската и унгарската влада во четвртокот (17-ти мај) во Загреб, хрватскиот премиер Иво Санадер и неговиот унгарски колега, Ференц Ѓурчани, потпишаа пет договори за соработка од областа на инфраструктурниот развој, економската соработка, културата, локалната самоуправа и регионалниот развој.
Ѓурчани, исто така, се состана со претседателот Стипе Месиќ, со кого разговараше за интегративниот курс на Хрватска во ЕУ.
Претседателот на албанскиот парламент Јозефина Топали, во четвртокот (17-ти мај) го посети Луксембург, каде што се состана со претседателот на Домот на делегатите, Лусиен Веилер.
Земјата се очекува да го ратификува Пактот за стабилизација и асоцијација помеѓу Албанија и ЕУ во следните два месеци.
Словачкиот министер за надворешни работи Јан Кубис, кој во средата (16-ти мај) го посети Белград, рече дека неговата земја целосно ја поддржува Србијa на патот за интеграцијата во ЕУ.
Кубис, кој оствари разговори со неговиот српски колега, Вук Јеремиќ, и со премиерот Воислав Коштуница, рече дека неговата земја ќе стори сé што е во нејзина моќ за да обезбеди почитување на интересите на Србите и етничките Албанци во новата резолуција на ОН за Косово.
(Разни извори 15/05/07-22/05/07)
