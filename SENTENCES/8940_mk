23/04/2012
Катица Ѓуровиќ за Southeast European Times во Белград -- 23.04.12
Стапките на невработеност се високи во голем дел од светот, но невработеноста на Балканот е скоро четирипати поголема од просекот на ЕУ.
Во повеќето земји образовниот систем и недостатокот на работни програми се сметаат за главни виновници.
Во Босна и Херцеговина, на пример, Националниот завод за статистика објави дека во 2011 година цели 55 отсто од луѓето на возраст меѓу 15 и 30 години биле невработени.
Во Македонија Државниот завод за статистика објави дека 52,5 отсто од лицата на возраст меѓу 15 и 24 години се невработени.
Слично е и во Грција, каде што невработеноста за оние помлади од 25 години е 51,5 отсто.
Истата е околу 50 отсто во Србија.
Таму, Националната служба за невработени работи на тоа да ги вработи луѓето со тоа што им нуди субвенции на оние што се подготвени да започнат сопствен бизнис.
Александар Цветиќ (31) од Панчево, одлучи да се обиде.
Денес Цветиќ има претпријатие кое се вика Електросакупљач кое рециклира непотребна електроника, како што се компјутери и фрижидери.
„Видов можност кога владата најави субвенции за собирање на [електронски] отпад.
На почетокот таа одлука не беше спроведена во практиката, така што почнав со одредени загуби и трошоци.
Но, откако дојдоа субвенциите, почнавме да работиме со полно работно време и денес имам четворица вработени“, рече Цветиќ за SETimes.
На младите претприемачи како него им се нудат 160.000 динари во вид на условни грантови.
„Благодарение на овој проект, 3.725 луѓе започнаа сопствен бизнис.
Од таа бројка, 25-35 отсто од корисниците на субвенции се помлади од 30 години“, рече за SETimes Дејан Јовановиќ, директор на Националната служба за невработени.
Но, претприемништвото не е за сите.
Всушност, студија спроведена од различни цивилни иницијативи претходно оваа година покажа дека повеќето млади луѓе во Србија се плашат да започнат свој бизнис, велејќи дека тоа е скапо, сложено и во суштина е ризик:
тие сметаат дека земјата не ги охрабрува доволно младите работници.
Бранко Јовиќ (29), графички дизајнер од Шабац, е регистриран во Националната служба за невработени од декември 2009 година.
Повеќе од две години тој аплицира за работа во својата област, но никогаш не му е понудено ништо.
„Мислев да отворам свое студио, но сфатив дека е подобро да работам хонорарно.
Тоа е премногу ризично, бидејќи имаме огромен пазар за графички дизајн и конкуренцијата е многу сурова, особено ако почнете сопствен бизнис“, рече Јовиќ за SETimes.
Според Коста Андриќ, директор на Белградската младинска канцеларија, образованието претставува главна причина за високите стапки на невработеност меѓу младите луѓе.
„Условите за работа се поразлични отколку оние во минатото, додека образовниот систем е сé уште ригиден и старомоден.
Не е доволно да ги подготвите студентите за нивните кариери.
Тие треба да се учат како да се адаптираат на променливата светска и претприемачка средина“, рече Андриќ за SETimes.
Исто така, постои и недостаток на ресурси за работна обука.
Во БиХ, на пример, помалку од една конвертибилна марка (0,5 евра) по невработено лице се доделува за програмите за вработување.
„Минатата година државата одвои 78 милиони конвертибилни марки (39 милиони евра) од буџетот за земјоделство, и само 200.000 конвертибилни марки (100.000 евра) за младинските програми.
Тоа покажува колку државата се грижи за своите млади“, напиша Русмир Пробиќ, проект координатор за Институтот за младински развој, во написот објавен во Аљазеа.
Според податоците на Националниот завод за статистика, 55 отсто од младите во БиХ не се заинтересирани да зпочнат бизнис, додека 30 отсто велат дека се обесхрабени од отпочнување каков било сопствен бизнис.
Во Бугарија Институтот за статистика проценува дека до крајот на 2011 година имаше 28,9 отсто млади луѓе на возраст под 24 години кои беа невработени.
Главниот приоритет на Акциониот план за вработување на земјата за 2012 година е насочен кон невработеноста меѓу оние на возраст од 29 години и помалку.
Планот се состои од мерки, програми и активности кои ќе ги зајакнат професионалните квалификации на младите работници нудејќи обука во практичните вештини и нудејќи можности за стажирање.
Исто така во Црна Гора, невработеноста на младите се смета за еден од најважните социјални проблеми, иако процентот на невработеност меѓу младите е релативно низок, и изнесува 11 отсто.
Директорот на Младинската иницијатива за човекови права во Црна Гора, Борис Раониќ, рече дека има многу млади луѓе кои не можат да го искористат едно од своите основни права -- правото на работа.
„За многумина единствено решение е сивата економија, каде што тие немаат никаква државна заштита“, рече Раониќ за SETimes.
Тој додаде дека образовниот систем во Црна Гора е пропаднат бидејќи произведува професионалци како дипломати, адвокати и менаџери, иако тие буквално нема можност тие да добијат соодветна работа во овие области.
Според Хрватското биро за вработување, секое трето невработено лице било на возраст под 30 години на крајот од минатата година.
Невработеноста ги тера младите луѓе да ги напуштаат домовите во потрага по подобра перспектива во странство.
Во Србија, на пример, 63 отсто од студентите велат дека би сакале да си одат од државата, која се рангира на второто место во светот според „одливот на мозоци“, според американската Агенција за меѓународен развој (УСАИД).
Во Косово повеќе од половина од младите луѓе сакаат да емигрираат, според УНДП.
Во одделно истражување спроведено делумно од делегацијата на ЕУ во БиХ, утврдено е дека од крајот на војната, повеќе од 100.000 млади луѓе ја напуштиле земјата.
Од оние што останаа, 73 отсто велат дека веднаш би заминале.
Стефан Ердоглија (26), дипломиран филозоф од Белград, се согласува со нив.
„Едвај чекам да ја напуштам оваа земја засекогаш.
Моментно аплицирам на неколку магистерски студии во странство бидејќи тоа е најдобра шанса за мене да ја напуштам земјата и да живеам во странство“, рече Ердоглија за SETimes.
