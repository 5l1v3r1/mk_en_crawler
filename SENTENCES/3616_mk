03/11/2006
(Дојче веле, Ромпрес, Nine o'Clock, Sofia Echo, Europe.bg - 03/11/06;
AП, ДПА, Ромпрес, Медиафакс, EUexpands.com, Ромпрес, Софиска новинска агенција - 02/11/06)
Германскиот канцелар Ангела Меркел во четвртокот (2-ри ноември) рече дека нејзината земја можеби ќе инсистира Бугарија и Романија да преземат дополнителни чекори во областите на правните и внатрешните прашања, ако не ги решат соодветно проблемите наведени во последниот извештај на Европската комисија (ЕК) за двете земји.
За време на еднодневната посета на романскиот премиер Калин Попеску Таричеану на Германија, Меркел рече дека побарал од претседателот на ЕК, Жозе Мануел Баросо, да го информира Берлин на крајот од декември дали двете балкански нации се справиле со „дефицитите“ во двете области.
Германија потоа ќе одлучи дали да побара какви било понатамошни мерки пред двете земји да влезат во ЕУ.
Нивниот влез во блокот е закажан за 1-ви јанури, 2007 година -- истиот ден кога Германија ќе го преземе шестмесечното ротирачко претседателство со ЕУ од Финска.
Минатата недела долниот дом на германскиот парламент, Бундестагот, ги ратификуваше спогодбите за пристап на двете земји со големо мнозинство од 526 гласа од вкупно 551.
Сепак, пратениците побараа од владата да направи притисок врз ЕК за активирање на заштитните клаузули веднаш по пристапот на Бугарија и Романија, за справување со проблемите во областите на правосудството и земјоделството.
ЕК го одби тој повик, ставајќи јасно до знаење дека новите земји-членки ќе добијат време да ги решат недостатоците.
Заштитните клаузули -- вклучувајќи ја, на пример, и онаа која би значела дека пресудите на бугарскиот и романскиот суд нема да бидат признаени од страна на другите земји на ЕУ -- ќе стапат на сила само ако третина од членките го поддржат нивното активирање.
Меркел изрази уверување дека горниот дом на парламентот, Бундестратот, ќе гласа, исто така, за ратификување на спогодбата подоцна овој месец.
„Романија направи големи напори да влезе во ЕУ“, рече таа.
Сепак, таа додаде дека областите со нерешени проблеми внимателно ќе се следат.
Помеѓу другите прашања за кои Таричеану и Меркел разговараа во четвртокот беа и приоритетите на престојното германско претседателство со ЕУ, идната уставна спогодба на ЕУ и пристапот на романските работници на германскиот пазар на труд по 1-ви јануари.
Меркел рече дека Берлин нема да воведе никакви специјални ограничувања за романските работници во потрага по работа, различни од оние што веќе постојат за десетте земји-членки од Централна и Источна Европа, кои пристапија во ЕУ во мај 2004 година.
„Тоа нема да биде специјална ситуација за Романија.
Ќе важат истите правила кои важат и за државјаните на другите десет земји-членки кои пристапија“, романската новинска агенција Медиафакс ја цитираше Меркел.
„Тоа е начин на кој Германија го заштитува својот пазар на труд.“
