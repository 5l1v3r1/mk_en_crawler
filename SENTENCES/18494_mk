12/03/2007
БЕЛГРАД, Србија -- Комесарот за проширување на ЕУ, Оли Рен, во саботата (10-ти март) ја потврди поддршката на Унијата за предлогот на специјалниот претставник на ОН, Марти Ахтисари, за решавање на прашањето на статусот на Косово и за поднесувањето на планот до Советот за безбедност на ОН до крајот на овој месец.
Рен го изјави ова откако Ахтисари го објави крајот на јаловите преговори, што се одржаа помеѓу тимовите од Белград и Приштина во Виена претходно истиот ден.
Рен истакна дека картата со насоки на ОН претставува „реалистичен компромис“, кој обезбедува рамка за „идното стабилно, демократско и мултиетничко Косово“.
Кристина Галах, портпаролката на шефот за безбедност на ЕУ, Хавиер Солана, го повтори истиот став во неделата.
Во Вашингтон, портпаролката на американскиот Стејт департмент, Џоан Мур, во неделата истакна дека Вашингтон смета оти изменетиот предлог на Ахтисари е „фер“ и ги повика сите партии да се согласат со истиот.
Но, Сергеј Бабурин, заменик-претседавачот на рускиот парламент, изрази сомневање дека Советот за безбедност на ОН ќе усвои нова резолуција, предизвикувајќи загриженост дека Русија и Кина би можеле да го искористат своето право на вето.
(Албански вести - 12/03/07;
Taнјуг, РТС, Ројтерс, АФП - 11/03/07;
Taнјуг, АП, Ројтерс - 10/03/07)
