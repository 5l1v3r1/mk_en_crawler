27/07/2006
САРАЕВО, Босна и Херцеговина (БиХ) -- Два одделни настани во средата (26-ти јули) навестија повторно одложување во спроведувањето на полициските и радиодифузните реформи, кои се клучни за потпишувањето на Договорот за стабилизација и асоцијација (ДСА) со ЕУ. 
Директоратот за полициски реформи на БиХ во средата одлучи да го продолжи крајниот рок за подготвување на предлогот за идната структура на полицискиот систем од 30-ти септември на 30-ти ноември. 
Претседателот на комисијата, Винко Думанчиќ, рече дека до ова дошло поради континуираниот бојкот од страна на претставниците на Република Српска кои се противат на целосно укинување на надлежностите на ентитетите во полицискиот сектор.
Исто така, се чини дека реформите во јавна радиодифузија ќе бидат одложени поради одлуката на Уставниот суд на Федерацијата на БиХ (ФБиХ). 
Судот, до кој се обратија хрватските претставници во горниот дом на ФБиХ, се согласи дека дел од текстот на новиот нацрт-закон за сервисот на државната радиодифузија во ФБиХ ги загрозува националните интереси на Хрватите во ентитетот. 
Третиот круг технички разговори за ДСА беше отворен во четвртокот.
Во другите вести од средата, централната изборна комисија на БиХ ја заврши верификацијата на кандидатските листи за општите избори на 1-ви октомври. 
Одобрени се вкупно 7.245 кандидати. 
(Дневни аваз, Независне новине - 27/07/06; РТРС, ПБС БиХ - 26/07/06)
