30/12/2010
Од Линда Карадаку за Southeast European Times -- 10\30\2010
Мимоза, фризерка, се подготвува за традиционалната празнична вечера. 
Покрај храната, таа купува играчки за нејзините две деца, Марко (7) и Лисена (3).
„Тешко е“, вели таа. 
„Со овие цени, нема што многу да се купи.“
Лидра, сопственичка на мала продавница за храна во центарот на Тирана, признава дека скоро сé што продава станува поскапо во текот на празниците. 
Таа вели дека продавачите немаат избор -- дистрибутерите наплаќаат многу, и за да се остане во бизнисот, таа мора да ги префрли дополнителните трошоци на потрошувачите.
„Секогаш на крајот од годината, во декември, е истата приказна“, вели таа.
Таа води бележник во кој ги запишува имињата на луѓето и колку тие купиле ветувајќи дека ќе платат, без да дадат никакви пари.
„Тие велат дека ќе платат. 
Тогаш кога ќе добијат некои пари, плати, пензии или кога нивните деца им испраќаат пари од странство, тие доаѓаат и плаќаат.“
Нејзиниот список сега има 300 до 500 имиња. 
Секоја година станува сé подолг.
Не само што работите стануваат поскапи како што се приближуваат празниците, туку и цените од година на година растат. 
„Можевме да продаваме масло за готвење по 180 леки за литар на крајот од минатата година, а сега го продаваме за 230 леки за литар. 
Шеќерот беше 100 леки за пакет минатата година, а оваа година е 140 леки за пакет ... 
млекото беше 100 леки за литар, е сега е 120 леки за литар ... 
цените на сите производи, вклучително и цигарите и алкохолните пијалаци пораснаа, од храна до тоалетна хартија...“ раскажува Лидра.
Многу фактори придонесуваат за овој тренд, велат продавачите -- економската криза во Европа, зголемената вредност на еврото во споредба со лекот. 
А потоа, тука е и непознатиот елемент во игра, додаваат тие: „кој знае што“, како што вели Лидра.
Мимоза одлучила да пресмета внимателно што ќе купи. 
„Ова е една вечер, новогодишната вечер. 
Ќе купам мисирка ... 
и потоа само две играчки за децата. 
Ќе се снајдам“, вели таа.
Мисирката, традиционална храна на албанската новогодишна трпеза, чини 5.000 леки деновиве. 
Тоа е голем трошок од буџетот на повеќето семејства -- а сепак скоро сите ја купуваат. 
Сепак, ова е Нова година.
„Нема Нова година без мисирка“, објаснува Мимоза. 
„Децата сакаат да гледаат кога ја печам, и потоа да прават першеш“, јадење кое претставува мешавина од леб со остатоците од чинијата.
Многумина се сомневаат дека дистрибутерите на храна намерно ги зголемуваат цените за да го испитаат заробениот пазар. 
Според албанскиот весник Мапо, Управата за конкурентност спроведува прелиминарни истражувања.
„Не сфаќам зошто се случува ова во Албанија. 
На сите други места, како што велат моите браќа и мојата сестра, цените паѓаат за време на празниците. 
Тука, тие се качуваат“, се жали Мимоза.
