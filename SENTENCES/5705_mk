28/04/2011
Од Алакбар Рауфоглу за Southeast European Times -- 28/04/11
Од подемот на владејачката Партија на правдата и развојот (АКП) во 2002 година, опозициските партии немале важна улога во развојот на турската амбициозна агенда на надворешната политика. 
Сепак, политичкото реорганизирање на Републиканската народна партија (ЦХП) во текот на изминатата година може да го промени тој тренд.
На крајот од март, пет високи претставници на најголемата опозициска партија ЦХП -- заменик-претседателот Осман Корутурк, Гулсун Билгехан, Умут Оран, Фаик Озтрак и советникот на претседателот Фарук Логоглу -- го посетија Вашингтон за да ја претстават новата платформа на надворешната политика на партијата пред изборите на 12-ти јуни.
„Бевме дочекани со исклучителен интерес на највисоко ниво“, изјави за SETimes Логоглу, поранешен амбасадор во САД, по серијата разговори со конгресните претставници и претставниците на Стејт департментот.
„Нашата платформа за надворешната политика која им ја претставивме на американските партнери се заснова на принципите на доверба и транспарентност“, рече тој, додавајќи дека на дипломатијата на АКП й недостасува реализам и ефикасност.
Корутурк, син на шестиот турски претседател Фатих Корутурк, смета дека додека опозицијата не е на власт, АКП радикално го промени имиџот на Турција на меѓународната сцена.
„Денес ни се поставуваат неочекувани прашања за некои ограничувања на [сé], oд слободите на човековите права до турската регионална позиција во нејзиното соседство“, рече тој за SETimes, додавајќи дека наместо да одржува конзистентна надворешна политика, АКП ја користи дипломатијата за своите домашни политички интереси.
„На пример“, тврди тој, „многумина на Запад сметаат дека Турција не ја покажува точната водечка улога што се очекува од неа во врска со социјалните движења на Блискиот Исток, додека АКП се обидува да го искористи ова и да добие гласови од [верниците] во земјата“.
Логоглу е главно заинтересиран за односот на Турција со Запад. 
„Гледаме дека најударно мислење за Турција беше перцепцијата дека демократијата на земјата оди наназад“, рече тој.
Заменик-претседателот на АКП, Салих Капусуз, ја брани политиката на неговата партија, изјавувајќи за SETimes, „Сите овие се мислења на опозицијата; ние имаме наша вистина која ја прифаќа целиот свет како турска официјална позиција. 
Немаме тајни од нашиот народ или меѓународните партнери -- ние ја кажуваме вистината во Вашингтон, на Истокот или во срцето на Турција.“
Во врска со американско-турските односи, Капасуз вели: „Нашите земји се партнери, но тоа не значи дека ние треба да ги поддржуваме грешките на Вашингтон“.
Јусуф Текин, политички научник во анкарската експертска група Институт за стратешко размислување, вели дека како и во секоја предизборна кампања, сите партии се фокусираат на надворешната политика во својата платформа, но ова е првпат -- поради блискоисточните немири -- луѓето да се позаинтересирани за источната политика отколку за западната.
„АКП многу добро го разбира тоа“, рече тој за SETimes. 
„Затоа, не се обидува да добие поддршка од Запад во овој момент.“
„Но, ситуацијата со ЦХП е поинаква“, додава Текин, тврдејќи дека како партија поткрепена од секуларна политика, главната опозиција бара поддршка од Запад.
„Турскиот народ е сведок дека меѓународниот став на земјата добива сé поголемо влијание и игра важна улога во меѓународните односи“, инсистира Капусуз. 
„Резултатите од политика на АКП ќе се покажат на изборите на 12-ти јули.“
АКП се очекува повторно да победи, додека ЦХП ќе остана главна опозициска партија.
