29/11/2006

Во понеделникот (27-ми ноември) беше отворена постојана изложба и образовен центар во Меморијалниот парк Јасеновац, местото каде што се наоѓал поранешниот концентрационен логор формиран од страна на пронацистичките власти кои биле на власт во Хрватска за време на Втората светска војна. 
Таму биле масовно убивани Срби, заедно со Евреи, Роми и политички противници на усташкиот режим. 
На церемонијата присуствуваа хрватските водачи, странските дипломати и претставниците на еврејската заедница. 
„Јасеновац не остава простор за сомневање во врска со тоа како денешна Хрватска гледа на настаните од Втората светска војна. 
Тука нема простор за минимизирање или намалување на злосторствата, геноцидот и холокаустот, кои беа извршени во име на Хрватска“, рече претседателот Стипе Месиќ.
***
Филмот на јужнокорејскиот режисер Ким Тае-Јонг „Семејни врски“ ја освои наградата Златен Александар за најдобар филм, на 47-мото издание на Солунскиот меѓународен филмски фестивал во Грција. 
„Семејни врски“ доби и награда за најдобро сценарио, која ја подели со филмот на бразилскиот режисер Карим Аиноуз „Сигурно на небото“.
***
Сараевскиот Национален театар и опера ја прослави својата 60-та годишнина на 24-ти ноември, со претставата „Еликсир на љубовта“ на Гаетано Доницети. 
Истата беше во продукција на романската Национална опера во Тимишоара, во режија на Огњан Драганоф (Бугарија) и под диригентската палка на Роберт Хомен (Хрватска).
***
Бугарскиот и српскиот машки ракометен тим стигнаа во полуфиналето на Светскиот шампионат во ракомет за мажи во Јапонија оваа недела. 
Српскиот тим, кој сé уште игра под име на Србија и Црна Гора, останува непобеден на турнирот, додека Бугарија загуби на својот последен натпревар против Бразил.
***
Филмот „Ламба со капа“ на романскиот режисер Раду Јуде ја освои наградата за најдобар филм на 16-тиот Букурешки меѓународен филмски фестивал ДаКИНО минатата недела. 
На настанот беа прикажани краткометражни филмови -- фикција и документарни. 
Оваа година наградата за најдобар режисер отиде во рацете на Пини Тагвер од Израел, за неговиот филм „Улица Вајцман, број 10“.
***
Изложбата на дела на кои е прикажан Истанбул на фотографот роден во Tурција Алп Симе, беше отворена на 24-ти ноември во Aтина. 
Истата ќе трае три недели.
(Разни извори -- 22/11/06 - 29/11/06)
