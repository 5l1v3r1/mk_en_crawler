27/01/2011
Од Наташа Радиќ за Southeast European Times во Загреб -- 27/01/11
Марија Терзиќ знае како е да се работи, а да не се прими плата за тоа. 
Поранешната 48-годишна работничка во фабрика за текстил со месеци се соочува со задоцнети исплати на платата -- или воопшто недобивање на плата -- откако претпријатието се соочи со финансиски проблеми и на крајот банкротира.
„Требаше да заминеме кога не бевме платени првиот пат, што беше пред повеќе од една година, но продолживме да мислиме дека „ова се тешки времиња, треба да му дадеме одредено признание на менаџментот“, рече таа. 
„Откако добив задоцнети плати два или три месеци, одлучив дека е време да заминам. 
Беше навистина понижувачки.“
Терзиќ, кој сега работи за мало претпријатие во приватна сопственост, рече дека повторно ќе бара вработување во голема корпорација. 
„Ова е едноставно бесмилосно“, рече таа.
Вакви приказни има во изобилство во Хрватска, каде што несигурната економија им нанесе тежок удар на многу бизниси. 
Според податоците на државната агенција за вработување, околу 7.000 Хрвати моментно работат без плата.
Некои се просто среќни што воопшто имаат работа, иако платите ги добиваат почесто подоцна отколку порано. 
Во ситуација кога невработеноста е на највисокот ниво од април 2005 година, стотици илјадници Хрвати се борат да најдат начин да ги платат сметките и да имаат храна на масата.
Според податоците од декември бројот на невработените е 319.845, од вкупното населени од 4,4 милиони жители.
Администрацијата на премиерката Јадранка Косор инсистира на тоа дека е посветена на проблемот и дека преземените чекори ќе вродат со плод. 
Властите велат дека и покрај високите цифри, невработеноста веќе почна да се израмнува, при што стапката е околу 20 отсто пониска отколку во 2009 година.
„Владата ќе стори сé што може и нашите мерки ќе водат до отворање нови работни места“, рече министерот за економија, Ѓуро Попијац, за локалните медиуми.
Претседателот Иво Јосиповиќ е помалку оптимист. 
Високата стапка на невработеност останува „загрижувачки проблем кој укажува на тоа дека владината програма за обнова не даде резултати“, рече тој на неодамнешниот собир на претставниците на водечките бизниси. 
„Тоа е сериозно и опасно, не само за хрватската економија, туку и за целото општество, и ние мораме да најдеме решение.“
Чекајќи во ред во загрепската агенција за невработени, Здравко Јуриќ (53), се обидува да најде некое работно место. 
Тој вели дека некако му е срам да бара преку огласи на прозорецот на агенцијата.
Јуриќ работел во градежништвото пред да удри финансиската криза. 
Тој го издржувал семејството, односно својата сопруга, ќерката и синот средношколци. 
Тој има некаква заштеда, вели, но наскоро мора да најде работа.
„Знаете, немам избор. 
Добро е што и да најдам. 
Се чувствувам здрав и енергичен, но за работодавачите јас сум во ризичната група. 
Кој ќе му даде работа на 50-годишен работник“, вели тој.
Неговата сопруга нашла втора работа, а децата не бараат џепарлак додека семејството не застана повторно на нозе. 
„Па, секогаш имам опција да собирам пластични шишиња и да ги рециклирам за нешто малку пари“, вели Јуриќ обесхрабрено.
Сузана (35) се согласува дека повозрасните луѓе се борат да најдат можности. 
„Многу потешко е за оние над 50 години. 
Мислам дека за нив нема многу надеж“, рече таа за SETimes.
Сепак, рече таа, интеграцијата со остатокот на Европа може да обезбеди поттик за вработувањето воопшто. 
„Се надевам дека ќе биде подобро кога ќе влеземе во ЕУ“, рече таа. 
„Можеби тогаш ќе биде полесно да се најде работа, ако не во Хрватска, тогаш на друго место, во другите земји-членки.“
