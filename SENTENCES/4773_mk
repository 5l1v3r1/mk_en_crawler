05/03/2009
Од Христос Рингас за Southeast European Times во Атина -- 05/03/09
Грција можеби ќе го види крајот на турбулентните 34 години на „Олимпик ерлајнс“ во државни раце.
Оваа недела три претпријатија поднесоа понуди за задолжениот државен превозник.
„Близу сме до договор, кој се очекува да биде финализиран овој четврток“, Ројтерс цитираше неименуван претставник на Марфин инвестмент груп, најголемиот грчки специјалист за откуп.
Заинтересираноста за задолжениот авио-превозник -- што ќе го спаси од национално понижувачко затворање -- доаѓа откако владиниот меѓународен тендер истаче во јануари без задоволителни понудувачи.
„Катар ервејс“ и „Етхад ервејс“ на УАЕ беа меѓу заинтересираните, кои на крајот се повлекоа.
Марфин контролира скоро 50 отсто од пазарот на патнички превоз преку својата филијала, Блу стар ферис.
Другата филијала, Вивартиа, е најголем играч во балканската прехранбена индустрија.
Претпријатието проценува дека неговата вкупна инвестиција -- ако го добие тендерот -- ќе изнесува од 180 до 250 евра, вклучително со цената на новите авиони и вработувањето нов персонал.
Две други претпријатија изразија интерес додека владата го разгледуваше предлогот на Марфин.
„Егејан ерлајнс“, приватниот грчки конкурент на „Олимпик“, понуди 170 милиони евра во средата, двапати повеќе од Марфин.
„Крајслер авиејшан“, американско чартер претпријатие, понуди 210 милиони евра истиот ден, според грчката државна телевизија.
Четврто претпријатие, шпанска фирма за превоз на авионски товар и ракување со авиони на копно Свиспорт, беше единствен понудувач за копнениот сервис на „Олимпик“.
Владината Комисија за приватизации ја проценува сегашната вредност на авио-компанијата на 120 милиони евра.
Приватизацијата значи неизвесна иднина за вработените во авио-компанијата.
Како дел од јавниот сектор, тие моментно уживаат високи дополнителни бенефиции.
Во минатото тие се спротивставуваа на потезите за продажба или модернизација на претпријатието со штрајкови и демонстрации.
Сепак, бизнис аналитичарите велат дека платниот список на „Олимпик“ е надуен.
Владата соопшти дека ќе префрли поголем дел од 8.100 вработени на други позиции во јавниот сектор, оставајќи му го на евентуалниот нов сопственик на авио-претпријатието своето корпоративно име и лого.
Атина со години се бори со ЕУ околу нелегалните субвенции на превозникот, кои беа длабок одвод од државната каса.
Според АП, „Олимпик“ „акумулирал загуби од околу 2,7 милијарди евра“.
Легендарниот бродски магнат Аристотел Оназис го основа „Олимпик“ во 1957 година по купувањето на ТАЕ - Грчката државна авио-компанија.
Претпријатието, кое ги уживаше своите денови на слава во 1960-тите, премина во државни раце во 1975 година по смртта на Оназис.
Порано познато како „Олимпик ервејс“, тоа го доби своето сегашно име во рамките на широките напори за реструктуирање во 2003 година.
