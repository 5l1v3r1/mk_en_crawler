16/05/2005
Од Марија Лазарова за Southeast European Times во Скопје – 16/05/05
Како дел од напорите на македонската влада за олеснување на визниот режим на ЕУ, воведени се нови пасоши со современа технологија.
Минатиот месец беше отворен тендер за овој проект.
Минатиот месец македонската влада отвори тендер за нов систем на дигитални пасоши, со современа технологија што моментно се користи во ЕУ и во САД.
Најуспешниот понудувач ќе биде избран до август, што ќе им овозможи на граѓаните да ги добиваат нивните нови пасоши на почетокот од следната година.
Помеѓу многуте заштити од крадење на идентитетот, пасошите ќе вклучуваат и дигитален код на кој се снимени биометричките карактеристики на носителот, како што е бојата на очите.
Царинските власти веднаш ќе имаат пристап со дигиталното досие без специјална помош од полицијата.
Осовременувањето претставува дел од напорите на владата за олеснување на шенгенскиот визен режим за македонските граѓани, нешто за што таа се надева дека ќе се случи откако земјата ќе добие позитивно мислење (ави) од Европската комисија (ЕК) во врска со Прашалникот на ЕУ и ќе добие статус на кандидат за ЕУ.
Тоа би можело да се случи околу почетокот на следната година.
„Владата донесе одлука да распише тендер за нови пасоши бидејќи тоа е последната врска што недостасува, ако сакаме да го олесниме шенген визниот режим до почетокот на 2006 година“, изјави премиерот Владо Бучковски по објавувањето на тендерот.
Сумата од 15 до 20 милиони евра, потребна за овој проект, ќе дојде од различни извори, меѓу кои и од претпријатието за телекомуникации „Македонски телекомуникации“, како и од државните средства.
„Најсоодветен начин за финансирање на новите пасоши е од дивидендата што „Македонски телекомуникации“ треба да й ја платат на владата“, рече Бучковски.
„Потоа, може да се земат предвид и кредитите за стока, парите за инвестирање во другите сегменти, како и парите предвидени за капиталните трошоци што вообичаено не се инвестираат.“
Јавните средства ќе бидат одвоени во буџетот од 2006 година и потоа ќе бидат рефундирани со парите што ќе се собираат од секој сопственик на нов пасош.
Дванаесет фирми ја поминаа фазата на предквалификации, што им овозможи да учествуваат на тендерот, како што објави Министерството за внатрешни работи.
Нивните понуди ќе бидат официјално отворени на состанокот во јули.
Помеѓу другите чекори што Македонија ќе може да ги преземе се и потпишувањето на договорот за реадмисија со ЕК до 2006 година и завршувањето на предавањето на контролата на границата од македонската армија на Министерството за внатрешни работи.
