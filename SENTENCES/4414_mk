02/04/2008
Од Пол Чиочиу за Southeast European Times во Букурешт – 02/04/08
Светските водачи се собираат во Букурешт во среда (2-ри април) на 20-тиот и најголем досега самит на НАТО. 
Под силно обезбедување, состанокот ќе се одржи во букурешката историска Парламентарна палата, производ на грандиозните амбиции на комунистичкиот диктатор Николае Чаушеску.
Проширувањето на Алијансата е едно од трите големи прашања што се очекува да бидат дискутирани за време на тридневниот настан. 
Хрватска, Албанија и Македонија се надеваат на покани за влез во Алијансата, иако е можно Грција да стави вето на кандидатурата на Македонија, поради тековниот спор околу името. 
Грузија и Украина е можно да бидат поканети да се приклучат на Акциониот план за членство на НАТО.
Исто така, се очекува да биде дискутирано и за мисијата на НАТО во Авганистан и потенцијалното распоредување дополнителни трупи. 
Третата точка на агендата е можноста за заштита на сите земји на НАТО со противпроектилски одбранбен систем.
Парламентарната палата, изградена во 1980-тите, стана една од најголемите туристички атракции на Романија. 
Повеќе од 7 квадратни километри од историската област на градот беа демолирани и повеќе од 40.000 луѓе беа преселени за да се направи повеќе простор за зградата. 
Структурата зазема 330.000 квадратни метри и има 16 ката -- од кои четири се под земја -- како и два антиатомски бункери.
Скоро 700 архитекти и 20.000 работници работеа деноноќно за да го изградат, како што некогаш се викаше, Народниот дом. 
Во 1989 година зградата беше проценета на околу 1 милијарда евра, а во 2006 година на околу 3 милијарди евра.
Скапоста на зградата е очигледна во Соборната сала -- каде што НАТО ќе одржи тркалезна маса. 
Салата има 1.200 метри квадратни и го има еден од најголемите ќилими на светот, за кој се потребни 35 луѓе за да го свиткаат.
Диктаторот кој ја нареди изградбата на оваа огромна градба, Чаушеску, беше водач на романската Комунистичка партија од 1965 година. 
Тој беше соборен за време на револуцијата во 1989 година и беше убиен од стрелачки одред по кусото судење на воениот суд.
Во неговата палата, која требаше да биде потврда за славата на комунизмот, денес се сместени двата дома на парламентот -- Сенатот и Домот на пратениците -- и Романскиот музеј на современа уметност. 
Почнувајќи од среда, истата ќе прими 3.000 делегати -- најголем број присутни на еден самит на НАТО.
Примарната мисија на организаторите на настанот беше да се загарантира безбедноста на учесниците, така што земјата стори сé што беше во нејзина моќ, од затворање на улиците и распоредување обучени снајперисти до ловење улични кучиња.
Авиони и воени бродови се на готовс во Романија и соседна Бугарија -- најновите членки на НАТО. 
Властите донесоа илјадници лица како дополнителен персонал, вклучително и експерти за хемиски и биолошки војни.
Воспоставена е ексклузивна сообраќајна лента за официјалните моторизирани придружби да одат директно од Меѓународниот аеродром Хенри Коанда до Парламентарната палата. 
Околу 300 минибуси и 100 автобуси ќе ги пренесуваат учесниците до и од самитот и скоро 500 автомобили ќе се користат за официјалните моторизирани придружби, од кои 70 ќе бидат блиндирани. 
Покрај ова, отстранети се корпите за отпадоци и запечатени се канализациите долж патот што ќе го минува моторизираната придружба.
