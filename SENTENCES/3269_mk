29/06/2007
(Турски дневни вести, Заман - 29/06/07; AП, Ројтерс, АФП, ББС, ВОА, Еуопсервер, веб-страница на португалското претседателство со ЕУ - 28/06/07)
Потврдувајќи ја поддршката на неговата земја за кандидатурата на Турција за членство во ЕУ, високиот португалски функционер во четвртокот (28-ми јуни) рече дека целта на разговорите за пристап со Анкара е полноправно членство, а не привилегирано партнерство.
„Сите преговори за пристап имаат една цел: пристапот, откако сите критериуми ќе бидат исполнети“, рече португалскиот државен секретар за европски прашања, Мануел Лобо Антунес, чија земја го презема шестмесечното ротирачко претседателство на ЕУ од Германија во недела. 
„Договорите потпишани од страна на земјите-членки мора да се почитуваат“, истакна тој, мислејќи на одлуката на Унијата од октомври 2005 година за отпочнување разговори за пристап со Турција.
Разговорите, кои се очекува да траат најмалку десет години, не течеа без проблеми за Анкара. 
Само едно од 35-те поглавја на преговорите -- тоа за науката и истражувањето -- беше условно затворено.
Во декември, Брисел ги замрзна разговорите за осумте други поглавја поради одбивањето од страна на Турција да ги отвори своите пристаништа и аеродроми за сообраќајот од членката на ЕУ, Кипар. 
Во април беа отворени разговорите за политиката на претпријатијата и индустријата. 
Претходно оваа недела ЕУ даде одобрение да се продолжи со разговорите за две други области на политиката, што не се поврзани со трговијата -- статистиката и финансиската контрола.
Сепак, како резултат на противењето од Франција, блокот одлучи да не отвора разговори за поглавјето на економската и монетарната политика.
Во четвртокот, францускиот претседател Николас Саркози, кој вели дека на Турција треба да й се понуди привилегирано партнерство, повторно повика за дебата во врска со изгледите за членство во ЕУ на претежно муслиманската земја, за време на самитот на блокот во декември.
Подоцна Лобо Антунес јасно стави до знаење дека неговата земја нема планови да обрнува внимание на ваквите повици, туку ќе работи на тоа преговорите за пристап со Турција да ја заземат вистинската насока.
„Тоа е наш приоритет, ние сакаме да го вратиме процесот во вистинскиот правец, во поглед на процесот на пристап на Турција“, им рече на новинарите португалскиот претставник, посочувајќи, исто така, дека неговата земја најверојатно ќе го поддржи другиот француски повик за голема дебата за границите на ЕУ.
„Франција има целосно право да каже дека треба да разговараме за проширувањето, за целото прашање на границите и за Турција“, рече тој. 
„Но, исто така, право на претседателството е да го искаже своето мислење.“ Ставот на Португалија, според Лобо Антунес, е дека треба да се фокусира на, како што смета, главниот приоритет на своето претседателствување со ЕУ, а тоа е финализирањето на договорот за реформи што ќе го замени пропаднатиот устав на блокот.
„Прашањата на проширувањето се прашања за кои земјите-членки имаат различни мислења и различни ставови“, рече тој. 
„Јас не сум сигурен дека сега треба повторно да започнеме разговори што се сложени и тешки.“
На први јули ќе започне третото претседателствување на Португалија со ЕУ откако земјата пристапи во блокот во 1986 година.
Претставувајќи ги приоритетите на неговата земја пред странските новинари во четвртокот, Лобо Антунес ги спомена и енергијата, животната средина, подобрувањето на состојбата со јавните финансии и поттикнувањето на вработувањето и социјалната помош.
