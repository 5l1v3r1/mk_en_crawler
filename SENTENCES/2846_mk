28/09/2006
Од Влатко Вукотиќ за Southeast European Times во Бања Лука – 28/09/06
Безбедноста во сообраќајот во Босна и Херцеговина (БиХ) е влошена во последните години, при што статистичките податоци покажуваат зголемување од 7 отсто на бројот на луѓе кои гинат на патиштата годишно.
Секоја година седум луѓе гинат на секои 10.000 возила во БиХ -- двапати повеќе отколку во земјите на Западна Европа, како што се Велика Британија и Шведска.
Новиот закон усвоен минатиот месец има за цел ова да се промени.
Истиот вклучува голем број ограничувања, со кои ќе се воведат европски стандарди за босанските возачи и построги казни за прекршителите.
Според новиот закон, максимално дозволено присуство на алкохол во крвта за време на возење е 0,3 отсто.
За лица под 21 година, тоа е нула.
Покрај заканата од зајакнати ограничувања на алкохолот, користењето на мобилни телефони е исто така забрането.
Минималната казна сега е 15 евра, наместо 5 евра.
За посериозни прекршоци, возачите ќе плаќаат и по неколку стотини евра парична казна.
Најстрогите казни -- кои изнесуваат половина од просечната месечна плата во БиХ -- се за брзина, техничка неправилност, возење без дозвола и возење на нерегистриран автомобил.
Покрај паричните казни, возачите може да добијат и казнени поени.
Оние кои ќе добијат десет поени годишно, мора да поминат часови по сообраќајна безбедност, а оние кои ќе соберат 15 поени мора да го повторат возачкиот испит.
БиХ се соочува со голем број предизвици во спроведувањето на законите за сообраќајот и управувањето со возила.
Надлежноста е поделена помеѓу кантоните, ентитетите и државата.
Поддршката на законот би можела да зависи од воспоставувањето на централна база на податоци за возачите и возилата.
Дел од експертите за безбедност велат дека новиот закон е незадоволителен бидејќи не прави ништо за да го промени системот за тестирање на возачите.
Особено, велат тие, нема реална контрола врз комисиите за тестови, кои според голем број Бошњаци се корумпирани.
Законот, исто така, е критикуван и поради тоа што не направи ништо да ја охрабри едукацијата на возачите.
За време на Југославија, БиХ имаше сообраќајни училишта за млади луѓе и тие во голема мерка помагаа да се намали бројот на сообраќајните несреќи на младите.
Покрај тоа, новите регулативи и казни нема да го изменат фактот дека повеќето автомобили на патиштата на БиХ се стари -- во просек 17 години.
Таквите автомобили се честопати несигурни, факт кој -- заедно со брзината и алкохолот -- придонесува за високата стапка на несреќи.
