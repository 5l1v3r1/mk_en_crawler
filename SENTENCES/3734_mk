26/10/2007
Од Игор Јовановиќ за Southeast European Times во Белград - 26/10/07
Првиот црногорски устав -- по нејзината независност минатата година -- беше усвоен од страна на парламентот во понеделникот (22-ри октомври).
По долгите, вжештени разговори помеѓу владата и опозицијата, уставот доби поддршка од две третини од парламентот, со што беше одбегнат референдум.
„Новиот устав ја штити улогата на законот, како и малцинските и човековите права“, рече претседателот на парламентот Ранко Кривокапиќ.
Тој, исто така, ја истакна важноста на уставната одредба со која се дозволува парламентот да гласа со двотретинско мнозинство за тоа дали земјата треба да пристапо во ЕУ.
Новиот устав исполнува еден критериум во заложбите на Црна Гора за членство во Унијата.
Земјата го потпиша Договорот за стабилизација и асоцијација на 15-ти октомври.
Сепак, наместо политички консензус, новиот устав го прошири јазот помеѓу владејачките партии и опозицијата, која се залага за блиски односи со Србија.
Српската православна црква се спротивстави на новиот устав бидејќи тој ја карактеризира црквата како верска заедница, без да биде наведено нејзиното цело име и историска улога.
Претставникот на Српската православна црква во Црна Гора, архиепископот Амфилохије Радовиќ, рече дека новиот устав „плука“ на црквата.
Албанските партии, исто така, се спротивставија на новиот устав бидејќи нивното барање за доделување општински статус на Малесија, регион со мнозинско албанско население, не беше одобрен.
Просрпските партии се спротивставија на новиот устав во голем дел поради тврдењето дека околу 200.000 Срби, кои сочинуваат околу 30 отсто од црногорското население, сега имаат малцински статус.
Нивните критики за уставот беа разгорени од фактот што Црна Гора го замени српскиот како официјален јазик, додека кириличната и латинската азбука се подеднакво во употреба и на последниот попис, повеќето црногорски граѓани рекоа дека говорат српски јазик.
Дополнителна загриженост за опозицијата беше тоа што Србите повеќе немаат право на двојно државјанство.
Усвојувањето на документот, исто така, создаде проблеми во самата опозиција.
Другите партии го обвинија Движењето за промена на Небојша Медојевиќ, за поддршката на уставот и овозможување на неговото усвојување.
Опозициската Бошњачка партија, исто така, гласаше за уставот.
Владејачката партија, од друга страна, изрази задоволство од новиот устав.
Поранешниот премиер и водач на владејачката Демократска партија на социјалистите, Мило Ѓукановиќ, рече дека истиот го комплетира обновувањето на црногорскиот устав.
Тој додаде дека ова ќе ја зајакне евроатланската интеграција.
Шефот на мисијата на ОБСЕ во Црна Гора, Параскева Бадеску, рече дека новиот устав е „во согласност со препораките на Советот на Европа“.
Башеску за медиумите изјави дека со новиот устав „Црна Гора направи уште еден важен чекор во своите напори за зајакнување на демократските реформи и владеењето на законот“.
Опозициската Српска листа ја повика јавноста да не го прифаќа новиот устав, бидејќи тој е „дискриминаторски за Србите“.
„Отсега натаму, ние ќе се бориме за еднаквост на Србите во Црна Гора“, се ветува во соопштението за медиумите.
