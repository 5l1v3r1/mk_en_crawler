19/01/2011
ПРИШТИНА, Косово -- Полицијата на ЕУЛЕКС во вторникот (18-ти јануари) спроведе рации во канцелариите на четири претпријатија, во врска со корупцијата во која било вклучено Министерството за транспорт и телекомуникации.
Претресите беа спроведени во Приштине/Приштина, Пеје/Пеќ и Призрен.
Судијата на ЕУЛЕКС за предсудски процес, на Окружниот суд на Приштине/Приштина, ги овласти претресите.
Во друга истрага поврзана со сомнителните тендери во општината Гјилан/Гњилане, полицискиот извршен оддел на ЕУЛЕКС изврши рација во канцелариите на две претпријатија.
Претставници на министерството рекоа дека немаат информации за овие активности, ниту дека биле контактирани од страна на ЕУЛЕКС во врска со истите.
Косовската полиција не беше дел од овие рации.
Портпаролот на ЕУЛЕКС рече дека истрагите биле продолжение на истрагите за случајот на поранешниот министер за транспорт и телекомуникации, Фатмир Лимај.
Минатата година ЕУЛЕКС спроведе рации во просториите на министерството и приватните домови на претставниците на министерството, во врска со сомневањата за прекршоци во тендерите за патишта.
Досега само Лимај и претставникот за набавки се под истрага за перење пари, организиран криминал, злоупотреба на службената должност и мито.
(Зери, Експрес, Коха Диторе - 19/01/11;
Кохавижн, РТК, Телеграфи - 18/01/11)
