22/02/2010
Сообраќајната полиција во Романија воведува нова генерација радари кои не можат да бидат фатени од радарските детектори кои некои возачи ги користат. 
Повеќе од 100 радарски системи Аутовижн се поделени меѓу сообраќајните полицајци низ целата земја, а нивниот конечен број се очекува да достигне 449. 
Повеќето ќе се користат во Букурешт.
***
Црногорската влада ја одржа својата прва е-седница во четвртокот (18-ти февруари). 
Целта на проектот е да го направи кабинетот поефикасен. 
Воспоставениот ИТ систем ќе го забрза процесот на носење одлуки и ќе ја зголеми транспарентноста.
***
Босна и Херцеговина и Србијa потпишаа договор за соработка во образованието, културата и спортовите на 16-ти февруари во Сараево. 
Договорот има за цел зајакнување на соработката меѓу образовните институции на двете држави и зголемување на размените од страна на експертите, професорите и студентите.
***
Ниш, во Србија, беше домаќин на дводневна конференција за трендовите и модалитетите на меѓународната соработка во културата и науката во четвртокот (18-ти февруари) и петокот. 
Градскиот совет отпочна иницијатива за формирање Канцеларија за меѓународна соработка во науката, образованието и културата.
***
Повеќе од 70 отсто од Хрватите користат интернет секојдневно, според истражувањето на претпријатието ГфК, објавено во средата (17-ти февруари). 
Според резултатите, 66 отсто од хрватските домаќинства имаат компјутери, што е скок од 54 отсто минатата година. 
Околу 13 отсто од интернет корисниците рекле дека се зависни од глобалната мрежа.
***
Српското Mинистерство за научен и технолошки развој распиша конкурс за Најдобар технолошки пронајдок за 2010 година, со награден фонд од повеќе од 120.000 евра. 
Заинтересираните на конкурсот може да аплицираат до 31-ви март.
***
Турскиот министер за правда, Садула Ергин, во петокот (19-ти февруари) рече дека локалните судски власти треба да одлучат за укинување на забраната за Јутјуб. 
Веб-страницата беше забранета во мај 2008 година, откако едно стрип-видео го исмеја основачот на турската република, Кемал Ататурк. 
Навредата на Ататурк е кривично дело во Турција.
***
Бугарските учесници на Шестата меѓународна олимпијада Јаутиковск за математика, компјутерски науки и физика, се вратија дома со девет медали. 
Натпреварот се одржа во Алмати, Казахстан. 
Бугарија ја претставуваа два тима, со вкупно 14 студенти.
(Разни извори -- 15/02/10-22/02/10)
