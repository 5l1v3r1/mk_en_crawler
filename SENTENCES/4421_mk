03/03/2008
Од Зоран Николовски за Southeast European Times во Скопје - 03/03/08
Македонскиот оперски пејач Борис Трајанов започна иницијатива за засадување на два милиони дрвја низ планините на земјата, по едно за секој граѓанин на Македонија. 
Околу 200 садници се веќе засадени претходно оваа година во Брезница, во близина на Скопје, област уништена од големиот шумски пожар минатото лето.
„Ова чувство да се има земја во рацете со садење на живот, дава огромно задоволство“, рече Трајанов, Уметникот за мир на УНЕСКО.
Тој рече дека сака да види како Македонија уште еднаш станува земја со највеќе шуми на Балканот, во однос на својата големина. 
Преку кампањата, луѓето ќе дадат пример како да се справиме со климатските промени, додаде тој.
Иницијативата доби широка поддршка, вклучително и од владата, УСАИД, Европската комисија (ЕК), македонското Претпријатие за шумарство и Факултетот за земјоделство, различни општини, државни институции, медиуми, маркетинг агенции, претпријатија и амбасади.
Таа доби поддршка и од поголем дел од членовите на парламентот, низ целиот политички спектар. 
Трајанов ги повика пратениците да го одобрат големиот буџет за пошумување и да обрнат повеќе внимание на заштитата на животната средина.
Главниот настан на иницијативата за пошумување ќе се одржи под мотото „Денот на дрвото -- засади ја својата иднина“, на 25 локации на 12-ти март. 
Трајанов ја покани јавноста да учествува.
Пожарите уништија околу 35.000 хектари шума минатото лето. 
Коле Василевски, деканот на Шумарскиот факултет во Скопје, рече дека најголемата штета што ја предизвикаа шумските пожари беше на биодиверзитетот. 
Според неговата проценка, за да се надомести штетата што беше направена на екосистемите, ќе бидат потребни помеѓу 50 и 100 години.
