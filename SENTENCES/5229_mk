01/09/2009
(ББС, Еуроњус, Заман, агенција Анадолу, новинска агенција Тренд, News.am - 01/09/09; Ројтерс, АП, ДПА, УПИ, Блумберг, американски Стејт департмент - 31/08/09)
Соседите Турција и Ерменија во понеделникот (31-ви август) направија чекор напред за ставање крај на нивното скоро децениско непријателство, согласувајќи се да отпочнат разговори за нормализирање на врските.
Одлуката беше објавена во заедничкото соопштение на турското и ерменското министерство за надворешни работи, по неколкумесечните разговори со кои посредуваше Швајцарија. 
Во него се вели дека двете страни ќе отпочнат внатрешни политички консултации за два протоколи -- за воспоставување дипломатски односи и развој на билатералните односи.
Консултациите ќе бидат завршени во рок од шест недели, по што ќе бидат потпишани протоколи и ќе бидат поднесени за ратификација до турскиот и ерменскиот парламент, според соопштението.
„Двете страни ќе вложат максимални напори за навремен напредок на ратификацијата, во согласност со нивните уставни и законски процедури“, се вели во заедничката изјава со која посредуваше Швајцарија.
Иако Турција беше меѓу првите земји што ја призна независноста на Ерменија во 1991 година, двете земји сé уште немаат дипломарски врски. 
Нивната заедничка граница е запечатена од 1993 година, кога Анкара ја затвори во знак на протест поради поддршката на поранешната советска република на етничките ерменски сепаратисти во азербејџанскиот отцепен планински регион Нагорно-Карабах.
Но, прашањето што предизвикува најголем раздор меѓу двете нации се однесува на масакрот на 1,5 милиони Ерменци помеѓу 1915 и 1917 година во Турција.
Ерменците тврдат дека масовните убиства имале за цел да ги протераат нивните сонародници од источна Турција и дека тоа претставувало чин на геноцид, став што го поддржуваат многу западни историчари и политичари, но на кој остро се спротивставува Анкара. 
Иако признава дека илјадници Ерменци навистина загинале во последниот период пред падот на отоманската империја, Турција тврди дека бројот на жртвите е преувеличен и ги припишува убиствата на турбулентните времиња на Првата светска војна.
Ерменскиот претседател Серж Саркисјан во интервју за рускиот сервис на ББС во понеделникот изјави дека решението на спорот во врска со убиствата пред скоро еден век нема да претставува предуслов за нормализација на врските помеѓу двете земји.
„Важно е историската правда да биде утврдена. 
Важно е нашите нации да можат да воспостават нормални односи. 
Конечно, важно е ова никогаш повеќе да не се повтори во иднина“, истакна тој.
Американскиот Стејт департмент ја поздрави изјавата од понеделникот.
„Ги повикуваме Ерменија и Турција да продолжат експедитивно, во согласност со утврдената рамка“, се вели во соопштението на портпаролот на Стејт департментот Иан Кели. 
„Остануваме подготвени за тесна соработка со двете влади, за поддршка на нормализацијата, историски процес кој ќе придонесе за мирот, безбедноста и стабилноста низ целиот регион.“
Двете земји почнаа со поправање на односите по посетата без преседан на турскиот претседател Абдула Ѓул на Јереван минатиот септември, кога тој и Саркисјан седнаа еден до друг за време на квалификацискиот натпревар на Светскиот куп помеѓу фудбалските репрезентации на нивните две земји.
Саркисјан треба да ја посети Турција на 14-ти октомври, што ќе се совпадне со повратното соочување на нивните две земји во рамките на квалификациите за Светскиот куп. 
Ерменскиот претседател, сепак, посочи дека е можно да одлучи да не отпатува за Анкара, ако нема видлив напредок во процесот на повторно отворање на заедничката граница.
Турскиот министер за надворешни работи, Ахмет Давутоглу, посочи дека одлуката за пограничното прашање сé уште не е во игра.
„За тоа е потребен подолг процес“, АП ја цитираше неговата изјава, емитувана во понеделникот на турската телевизија НТВ.
