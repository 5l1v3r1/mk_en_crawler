11/05/2007
(ББС, Christian Science Monitor, Ајриш тајмс - 11/05/07; AП, АФП, Ројтерс, АКИ, Бета, Б92, Совет на Европа - 10/05/07; Њујорк тајмс, Совет на Европа - 09/05/07; Хјуман рајтс воч - 07/05/07)
Партиите во српскиот демократски блок постигнаа согласност за формирање нова влада и се, исто така, подготвени да го отстранат контроверзниот ултранационалистички политичар од функцијата претседател на парламентот, според извештаите од петокот (11-ти мај).
Велимир Илиќ, водач на партијата Нова Србија (НС), за новинарите изјави дека коалицијата Демократска партија на Србија-НС, Демократската партија и Г17 конечно постигна договор, повеќе од три месеци по одржувањето на изборите. 
„Сите недоразбирања во рамките на демократскиот блок се отстранети“, рече тој, иако не даде детали во врска со составот на новата влада.
Претседателот на парламентот Томислав Николиќ го потврди договорот и рече дека пратениците, најверојатно, ќе се состанат в сабота, за да гласаат за новата влада. 
Тој, исто така, рече дека демократските партии се согласиле да го отстранат од претседателската функција, додавајќи дека наместо тоа тој ќе поднесе оставка.
Изборот на Николиќ за претседател на парламентот предизвика меѓународна вознемиреност. 
Тој й припаѓа на Српската радикална партија, на чиј претседател, Воислав Шешељ, му се суди во Трибуналот на ОН за воени злосторства.
Николиќ се спротивставува на соработката со Трибуналот. 
Уште пошироко, тој се спротивставува на интеграцијата на Србија во ЕУ и во НАТО, предлагајќи, наместо тоа, земјата да се здружи со Москва.
Еден ден по преземањето на функцијата Николиќ посочи дека Русија ќе формира нов блок „во кој ќе влезат нациите што ќе й се спротивстават на хегемонијата на Америка и на ЕУ“.
Изборот на Николиќ, заедно со одложувањето на формирањето нова влада, поттикнаа сомневања за тоа дали Србија е соодветен избор за претседател на Советот на Европа (СоЕ), дури и откако земјата ја презеде ротирачката позиција во петок.
„Во клучен момент, кога на Србија й треба зајакнување на соработката со ваквите институции за да ја вложи својата иднина на картата на демократијата, одбраната на човековите права и владеењето на правото, зборовите на новиот претседател звучат како загрижувачко ехо на турбулентното минато“, рече претседателот на парламентарните избори на СоЕ; Рене ван дер Линден, во соопштението. 
„Изборот на г-дин Николиќ претставува оптеретување на способноста на Србија да продолжи со сопствената задача.“
Поставувањето на Србија на претседателското место во СоЕ носи ризик од намалување на кредибилитетот на организацијата и „секако укажува на напуштање на луѓето кои биле жртви на геноцидот во [Сребреницa]“, Њујорк тајмс го цитираше директорот на Хјуман рајтс воч, Ричард Дикер, претходно оваа недела.
„Да се покаже неказнивост за воените злосторства е неприфатливо, европските водачи треба да побараат од Србија веднаш да ги уапси и предаде преостанатите бегалци“, додаде тој.
„Ако Србија сака да й се приклучи на ЕУ, треба да има демократска, модерна, проевропска влада која целосно ги споделува нашите вредности“, рече претседателот на Европската комисија Жозе Мануел Баросо во четвртокот во Загреб, повикувајќи ги реформистичките партии во земјата да продолжат со напорите за формирање нова влада.
