15/08/2011
Ивана Јовановиќ за Southeast European Times во Белград -- 15.08.11
32-годишната Тања Јанковиќ дипломирала на Факултетот за политички науки во Белград. 
Како студент работи во меѓународниот прес-центар Бујановац, а потоа како преведувач во меѓународните мисии во Косово, вклучувајќи ја и американската воена база Бондстил во Косово.
Таа заминува од Косово во 2004-та година. 
Додека работеше како новинар, Јанковиќ ја напиша нејзината прва книга, Девојката од Бонстил, мемоари за времето што таа го помина во воениот камп Бондстил во Косово.
SETimes: Пред околу три години, за прв пат, почнавте да зборувате јавно за воениот камп Бондстил и вашиот живот во кампот, кога работевте како новинар за дневниот печат. 
Дали има одредена причина што ве наведе да пишувате за Бондстил?
Тања Јанковиќ: Сакав да го демистифицирам Бондстил затоа што не можев повеќе да ги слушам многуте теории на заговор од луѓето кои не знаат каде се Бондстил и Косово, дури ни на картата! 
Се вознемирував кога ќе слушнев смешни муабети дека има затвор за терористи, лабораторија која произведува оружје за масовно уништување, центар за обука за шпиони на ЦИА или дека Бондстил има бордели со девојки за забава на војници. 
Какви глупости!
На моите колеги од дневниот печат им предложив да напишеме репортажа за Бондстил како дневен прилог. 
Претпоставував дека тоа ќе биде голем хит бидејќи дневниот печат ќе понуди нешто што другите весници не го нудат. 
Тогаш започнаа моите планови да напишам книга за Бондстил. 
Набрзо после тоа се откажав од работата на репортажата за списанието бидејќи одлучив да го задржам материјалот за книгата.
SETimes: Дали би го опишале Бондстил за нашиот SETimes?
Јанковиќ: Бондстил е најголемата американска воена база на Балканот. 
Таа се наоѓа на 5 километри од Урошевац, на патот кон Приштина. 
Базата личи на мал град. 
Во секое време во базата имаше околу 10.000 луѓе, околу седум до осум илјади војници и две илјади цивили кои работеа за војската. 
Кога започнаа американските воени акции во Ирак и Авганистан, нивниот број се намали во Косово, па оттука дојде до намалување на цивилниот персонал и преведувачите.
SETimes: Кога дојдовте во базата во 2001-та година да работите како преведувач бевте млади. 
Дали некој ве препорача за таа работа? 
Кои беа квалификациите кои ве препорачаа за таа работа?
Јанковиќ: Работев за цивилната мисија на ОБСЕ во Косово, на местото на една пријателка, која замина на породилно отсуство. 
Таму се сретнав со некои луѓе кои бараа цивили за да работат за американската војска. 
Тие ми понудија работа. 
Долго време се мислев дали да ја прифатам работата или не, но љубопитноста да видам и да научам нешто за базата, работата на преведувачите и војниците, начинот на живот што тие го водат зад ѕидовите на кампот, беше посилна од моите предрасуди.
За две недели ги направив тестовите -- тестот по англиски јазик, интервјуа со персоналот за воена безбедност и медицинските тестови. 
Случајно, тогаш, листата на чекање за оваа работа беше толку долга што многумина чекаа една година само за интервју. 
Тоа беше една од најдобро платените работи во регионот и не беше потребно никакво образование, само владеење на англискиот јазик.
SETimes: Дали вашата српска националност беше пречка или предност? 
Дали имаше и други Срби?
Јанковиќ: Претходно, немаше ниту еден Србин кој работеше за војската. 
Македонци беа ангажирани како преведувачи на српски јазик, па дури и центарот за логистика беше во Скопје. 
Кога дојдов во 2001-та година, јас бев единствената Србинка.
SETimes: Какви беа условите во воена база каде што живееа жените?
Јанковиќ: Условите беа одлични. 
Имавме сé. 
Камп со пет ѕвездички! 
Четири жени делеа една соба. 
Просториите беа големи, секоја со свој агол, кревет и плакар, имавме голема дневна соба, маса и столчиња, телевизор, ДВД, клима уред, фрижидер, кафемат, па дури и тостер. 
Секоја касарна имаше четири соби. 
Делевме огромна бања со жените од нашата касарна. 
Бањата имаше туш и беше целосно опремена: големи огледала, место за облекување, фенови за коса, просторија за шминкање -- навистина беше одлично.
SETimes: Дали ги паметите вашите цимерки? 
Дали контактирате со некоја од нив?
Јанковиќ: Се разбира! 
Една од нив е Армида, со која најмногу се дружев. 
Таа е Албанка од Тирана и по Бондстил таа замина за Њујорк. 
Ја посетив оваа зима во Њујорк. 
Повеќето други жени од Бондстил се исто така во Америка; кога слушнаа дека сум во посета на Њу Јорк тие брзо дојдоа да ме видат. 
Прекрасно си поминавме повторно заедно. 
Со оние со кои изгубив контакт, повторно воспоставив преку Фејсбук.
SETimes: Дали ваквите пријателства сведочат дека хармонијата и соживотот се можни во Косово? 
Кои се вашите впечатоци?
Јанковиќ: За жал, мислам дека тоа е само еден случај. 
Со години, луѓето во Косово не живеат заедно; Србите и Албанците не живеат едни со други, туку едни покрај други. 
Ако економијата на Косово може некако да се зајакне и подобро да се решаваат заедничките интереси, тие може да заборават на нивните разлики и некако да се согласуваат меѓу себе.
Лично, се согласував и се дружев со сите, дури и подобро со Албанците, но сега, кога ќе размислам за тоа внимателно, тие беа претежно Албанци од Албанија и Македонија. 
Беше тешко да се согласуваш со Албанците од Косово, или тие не ме прифаќаа воопшто. 
Тоа е разбирливо, и Србите и Албанците претрпеа човечки загуби како резултат на вооружениот конфликт во 1998-та година.
SETimes: Каков однос имавте со војниците во базата?
Јанковиќ: Не бев фасцинирана од таа огромна воена база колку што беа машките преведувачи кога пристигнаа во Бондстил. 
Униформи, оружје, автомобили, џипови, хамери, хеликоптери -- навистина не се возбудив премногу во врска со овие работи.
Бев воодушевена кога дознав дека војниците можат да купуваат преку интернет, и дека и јас можам да го направам тоа со нивна помош. 
Со нивните кредитни картички и како привилегирана категорија на американските граѓани, ослободени од даноци, тие не плаќаа превозни и манипулативни трошоци од САД. 
Тие имаа секакви видови на попусти. 
Им додевав со моите барања да нарачаат нешто за мене: производи од Викторија Сикрет, шминки од Мак и облека од Гес. 
Имаше и такви кои негодуваа, но на крајот, сите ми помагаа да купам нешто.
SETimes: Дали тие мораа да ве бранат понекогаш?
Јанковиќ: За жал, да! 
Тие ме бранеа од моите сонародници! 
Исто така, тоа беше еден од моите најтешки моменти во Косово. 
Србите во Штрпце [енклава на косовските Срби] протестираа против одлуката на УНМИК да ја прекине нивната придружба. 
Ситуацијата беше надвор од контрола и Србите ја запалија полициската станица во Штрпце, нападнаа војници, камења летаа на сите страни. 
Се обидов да се заштитам па им реков да не се фрлаат камења по мене, бидејќи јас сум "нивна".
Тие станаа полоши откако ги слушнаа моите зборови, викајќи дека сум се продала на САД и треба да се засрамам што работам за окупаторите. 
Тие беа толку разбеснети против мене, така што војниците мораа да ме заклучат во едно од оклопните возила додека не заврши сé. 
Беше ужасно.
SETimes: Каков однос имавте со косовските Албанци?
Јанковиќ: Еднаш мојата пријателка Армида ме одведе во албанското интернет кафе во Урошевац каде имаше само Албанци кои, прво, радосно ме поздравија мислејќи дека сум Американка. 
Кога Армида им кажа дека сум Србинка, тие ја замолија да не ме носи повеќе таму.
SETimes: Кога локалните медиуми зборуваат за вашата книга, тие се фокусираат на љубовта на главниот протагонист кон Албанка. 
Дали овој пар остана заедно?
Јанковиќ: За жал, таа љубов немаше среќен крај. 
Но, тоа не беше исклучок бидејќи српско-албанските бракови беа речиси непостоечки.
SETimes: Вашата книга привлече голем интерес. 
Меѓу присутните на промоцијата беа и српскиот министер за внатрешни работи и вицепремиер Ивица Дачиќ, секретарот на Министерството за Косово и Метохија Оливер Ивановиќ и поранешниот командир на српската жандармерија, Горан Радосављевиќ Гури. 
Беше ли темата на книгата или едноставно личниот интерес за вас како автор причината за толку многу луѓе на настанот?
Јанковиќ: Веројатно и двете! 
Затоа ја напишав книгата. 
Сакав да го побудам интересот на читателите, главно од Србија, регионот, Европа и пошироко, да започнат да се заземаат за меѓучовечките односи на еден подлабок начин, бидејќи Косово не е само статистика. 
Зборуваме за човекови права - Србите, Албанците и странците - но никој не се занимава со луѓето кои живеат таму.
