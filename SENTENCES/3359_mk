20/02/2007
Од Пол Кокиу за Southeast European Times во Букурешт - 20/02/07
Во голема мера како резултат на својата географска локација, Романија има потенцијал да стане земја на меѓународна трговија со дрога, предупредуваат експертите. 
Оваа балканска нација е позиционирана по должината на транзитните правци на хероинот, поврзувајќи го Авганистан и Централна Африка со Европа, преку Турција. 
Земјата е, исто така, на транзитниот правец за синтетичките дроги од Европа до Блискиот Исток.
Минатиот ноември Европскиот мониторинг центар за дрога и зависност (ЕМЦДДА) објави годишен извештај за проблемот со дрогата во Европа. 
Овој извештај беше објавен истовремено со едно друго истражување, подготвено од страна на романската Национална агенција против дрогата (АНА).
„Ние очекуваме зголемување на употребата на дрогата и шверцот со истата во Романија со текот на времето, и на резултатите сериозно ќе влијае функционирањето на европскиот и глобалниот систем против дрогата“, рече претседателот на АНА, Павел Абрахам, мислејќи на периодот по напредокот во Романија.
Добрата вест е што домашната употреба на дрогата останува на релативно ниско ниво, најниско сега засега. 
Неодамнешното истражување за употребата на кокаинот покажа дека стапката во Романија е 0,4 отсто, во споредба со 3 отсто во европските земји. 
Истовремено, само 0,32 отсто од корисниците на кокаин во Романија побарале медицинска помош, на други места во Европа оваа цифра е 12 отсто.
Сé на сé, националниот извештај за 2006 година покажува дека има околу 35.000 зависници на дрога во Романија. 
Повеќето се на возраст помеѓу 20 и 24 години. 
Значителен број -- 46 отсто -- се корисници на хероин. 
Други 19 отсто земаат дрога со хипнотички и седативни ефекти.
Според АНА, има зголемување од 7 отсто во употребата на дрога и зависноста помеѓу осудениците, во споредба со истиот број во 2001 година.
Распространетоста на хепатитот Ц помеѓу наркоманите е 48 отсто, бројка што ја става Романија на средина според распространетоста на хепатитот Ц помеѓу европските земји. 
Сепак, инфекцијата со ХИВ помеѓу зависниците од дрога е 1 отсто, според извештајот на ЕМЦДДА.
Маргарета Нилсон, координатор на ЕМЦДДА, вели дека извештајот покажува голем пораст во цената на наркотиците. 
Истовремено, производството на хероинот е во пораст, како и бројот на луѓето заразени со инфективни болести како последица на употребата на дрога.
