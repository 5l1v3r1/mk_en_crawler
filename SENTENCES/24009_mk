19/06/2009
ТИРАНА, Албанија -- Членот на Демохристијанската партија Александер Кека загина во експлозија на автомобил-бомба во четвртокот (18-ти јуни) во близина на северниот град Скадар. 
Тој бил сам во автомобилот кога експлодирала бомбата, за која се верува дека била поставена под возачкото седиште. 
Кека (34) беше бизнисмен и имаше четиричлено семејство. 
Ова е најсериозен инцидент од почетокот на предизборната кампања за општите избори на 28-ми јуни, која започна пред три недели. 
Демохристијаните го прекинаа своето партнерство со владејачката Демократска партија неодамна и водат одделни кампањи.
Во другите вести, чешкото претседателство на ЕУ повторно ја повика Албанија да одржи слободни и фер избори и да се погрижи за тоа сите гласачи да имаат можност да гласаат, објавија локалните медиуми во четвртокот.
Исто така во четвртокот, Канцеларијата за демократски институции и човекови права на ОБСЕ (ОДИХР) го објави својот трет и последен мониторинг извештај за предизборната кампања. 
Тензиите се зголемени во некои региони, се предупредува во извештајот. 
(ВоА, Топ ченал, Ора њус, Балкан веб, Шекули, Топ њус, Клан, Алсат - 18/06/09)
