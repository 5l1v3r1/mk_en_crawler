02/01/2013
Мики Трајковски за Southeast European Times во Скопјe – 02.01.13
Новинарите кои го покриваа известувањето од македонскиот парламент се сé уште бесни поради грубиот однос и нивното присилно исфрлање за време на тепачката меѓу членовите на парламентот кои дебатираа во врска со буџетот за 2013 година и бараат одговори од водачите на државата.
Претставниците на неколку печатени и електронски медиуми ја искажаа својата лутина на 27-ми декември, исвиркувајќи го претседателот на парламентот Трајко Вељановски, додека тој се обидуваше да ја отвори седницата на парламентот.
Протестот со свирежи се смета дека е прв од ваков вид од страна на медиумите во текот на 20-годишната историја на државата.
Во меѓувреме, Здружението на новинари на Македонија ги откажа разговорите со државата додека владата не одговори кој е одговорен за исфрлањето на новинарите за време на инцидентот на 24-ти декември, кој го подели парламентот и го натера обезбедувањето да го расчисти законодавниот дом.
„Мислам дека ова е многу важна порака, и оти во иднина нема да може така да се однесуваат“, изјави за SETimesНасер Селмани, претседател на здружението на новинари.
„Ако мислат дека можат да ни го ограничат движењето некаде мора да има објаснување за тоа и истото да биде засновано на закони.“
„Доставивме писмено барање до претседателот на парламентот во кое бараме да каже кој наредил да се користи сила врз новинарите.
Побаравме од Министерството за внатрешни работи да преземе санкции против лицата кои употребија сила врз новинарите.
Од Народниот правобранител побаравме да утврди дали е прекршен Уставот на Македонија -- Член 16, каде се гарантира слободата на информирањето“, рече Селмани.
Вељановски вети дека ќе обезбеди одговори.
„Собранието на Република Македонија секогаш било максимално транспарентно, а јас лично, како претседател, секогаш се залагам за отворен и професионален однос кон новинарите и медиумите“, рече тој.
„Ќе побарам да се утврди одговорноста за настанот.
Очекувам да ги продолжиме високоразвиените односи со новинарите и медиумите ценејќи го нивниот професионален однос и нивната одговорна улога во општеството.“
Во исто време кога се случуваше инцидентот, илјадници демонстранти се судрија надвор од парламентот за време на седницата на пратениците на која ВМРО-ДПМНЕ требаше да го усвои буџетот од 2,4 милијарди евра.
Опозициската СДСМ побара кратење на буџетот од 196 милиони евра, наведувајќи ги како причина проблемите во економијата.
Опозициските пратеници се обидоа да го блокираат усвојувањето на буџетот поднесувајќи повеќе од 1.200 амандмани.
Изби тепачка, што го принуди обезбедувањето да го евакуира Вељановски, а потоа и да ги исфрли опозициските пратеници и новинарите.
Буџетот беше усвоен со 64 наспрема 4 гласови во собранието од 120 членови.
Опозициските групи ветија граѓанска непослушност во знак на протест поради буџетот и, како што тие сметаат, суровата тактика за елиминирање на секаква дебата.
Катерина Цаневска Арсовска, долгогодишен известувач од парламентот, изјави за SETimes дека грубиот однос со известувачите од Собранието претставува навреда за сите новинари.
„Сум известувала од бегалската криза, од воениот конфликт, но не доживеав некој да ме фрла како играчка“, рече таа.
„20 години сум собраниски известувач, но ова беше срам и скандал кој не сум го видела.“
Игор Мицевски, професор за медиуми на Школата за односи со јавноста во Скопје, вели дека е повредено правото на јавноста да знае каде се трошат јавните пари.
„Новинарите не само што имаат право да протестираат, туку имаат и обврска тоа да го направат“, рече тој за SETimes.
„Тоа не смее да запре само на свиркање во собранието, туку мора да има и правна правна акција за кршење на уставот и деловникот.
Не може да нема виновник за бркањето на новинарите од демократскиот дом и ова не може да помине со мало извинување.“
Она што се случи во собранието претставува слика за односот со новинарите во Македонија, рече за SETimesТамара Чаусидис, претседателка на Независниот синдикат на новинари и медиумски работници.
„Тоа е воедно и слика за односот кон јавноста затоа што новинарите се очите на јавноста, тие се таму да им кажат на граѓаните кои ја немаат привилегијата да бидат сведоци на настаните што ги засегаат, што се случило и како.
Инцидентот во парламентот е пример за суспендирањето на демократијата и медиумските слободи во Македонија“, рече Чаусидис.
