10/07/2007
Американскиот помошник државен секретар за европски прашања, Даниел Фрајд, во неделата (8-ми јули) во Подгорица рече дека независноста на Косово е неизбежна.
Фрајд се состана со црногорскиот претседател Филип Вујановиќ и го увери дека САД цврсто ги поддржува сите интегративни напори на Црна Гора, додавајќи дека е јасно оти земјата припаѓа на семејството на ЕУ.
Фрајд подоцна во неделата отпатува за Приштина.
Maкедонскиот министер за надворешни работи, Антонио Милошоски, во понеделникот (9-ти јули) замина во работна посета на САД.
Милошоски се очекува да се состане со американскиот државен секретар, Кондолиза Рајс, американскиот советник за национална безбедност, Стивен Хедли, заменик секретарот за одбрана, Гордон Р. Ингланд, и американски парламентарци и претставници на невладини организации.
Прашањата поврзани со билатералните врски, напорите на Македонија за евроатланска интеграција, борбата против меѓународниот тероризам и прашањето на статусот на Косово ќе доминираат на агендата.
Помошник администраторот на УНДП, Ед Мелкерт, во неделата (8-ми јули) пристигна во дводневна посета на Косовo.
Тој посети неколку корисници на УНДП и се состана со претседателот Фатмир Сејдиу, со претседателот на косовското собрание, Коле Бериша, како и со премиерот Агим Чеку.
Бугарскиот министер за одбрана, Веселин Близнаков, и неговиот српски колега, Драган Шутановац, потпишаа договор за билатерална воена соработка за време на посетата на Шутановац на Софија во понеделникот (9-ти јули).
Близнаков ја потврди поддршката на неговата земја за активното учество на Србија во програмата на НАТО Партнерство за мир.
Хрватскиот претседател Стјепан Месиќ замина во тридневна посета на Казахстан во четвртокот (5-ти јули), на покана на казахстанскиот претседател Нурсултан Назарбахев.
Разговорите се фокусираа на можностите за зајакнување на економската соработка и Назарбајев ја искажа подготвеноста на неговата земја за извоз на нафта за Хрватска и Западна Европа.
Двете земји потпишаа договор за соработка во борбата против организираниот криминал, нелегалната трговија со дрога, тероризмот и другите видови криминал.
Црногорскиот министер за надворешни работи, Милан Рочен, во петокот (6-ти јули) беше во Брисел, каде што потпиша договор со Европската комисија (ЕК) за решавање на прашањето на привилегиите и имунитетот на делегацијата на ЕК во Црна Гора.
Документот беше потпишан од страна на комесарот за проширување на ЕУ, Оли Рен, и комесарот на ЕК за надворешни односи, Бенита Фереро-Валднер.
Договорот е предуслов за отворање на канцеларија на делегацијата на ЕК во Црна Гора.
Бугарскиот претседател Георги Парванов и неговиот германски колега, Хорст Келер, на 3-ти јули во Софија изразија надеж за брзо и позитивно решавање на случајот на шесте бугарски медицински сестри и палестинскиот лекар, осудени на смрт во Либија.
Двајцата се состанаа по пристигнувањето на Келер во официјална посета на Бугарија, дел од неговата балканска турнеја.
(Разни извори 03/07/07-10/07/07)
