03/03/2008
Од Наташа Радиќ за Southeast European Times во Загреб -- 03/03/08
За да го исполни еден од најсложените услови за пристап во ЕУ, Хрватска мора да го реформира својот бавен и неефикасен апарат на државна администрација. 
Вицепремиерката Ѓурѓа Адлесиќ го предводи сеопфатниот и детален реформски процес, кој би требало да ги покаже своите први резултати до крајот на годинава.
Според ЕУ, Хрватска мора да преземе две важни реформи. 
Првата е реформата на правосудството, а втората е промената во државната администрација.
Со повеќе од 50.000 државни службеници, државната администрација не е невообичаено голема, но е критично неефикасна. 
Неефикасната бирократија, пак, создава терен за корупција. 
Владата ја призна потребата за мала, рационализирана и ефикасна државна администрација, која ќе ги задоволува потребите на јавноста врз основа на правилата на ЕУ.
Премиерот Иво Санадер, кој беше реизбран во јануари, вети дека ќе го забрза хрватскиот процес на интеграција и ќе ја доближи земјата до ЕУ. 
Реформите во државната администрација не треба само да ги исполнат очекувањата на Брисел, туку и на домашен терен, каде што голем дел од јавноста е фрустриран од системот.
Адлесиќ предложи детална листа на промени. 
Повеќе од 120 мерки ќе бидат ставени пред владата и парламентот со цел да се исполнат стандардите на ЕУ и да се промени начинот на кој работи државната администрација.
Државните службеници ќе мора да работат на своите професионални способности, своето образование и специјализирано знаење во замена за финансиски поттик. 
Истовремено, некои од застарените и непотребни процедури ќе бидат напуштени.
Ова значи дека Хрватите повеќе нема да чекаат во редици за да ги добијат документи што државата веќе ги има во своја сопственост. 
Претходно, за секоја финансиска трансакција или промена на адресата, лицето мораше да обезбеди основни документи како што се копија од извор на родени и т.н. 
државјанство, кои практично никогаш не се менуваат.
Бидејќи државата веќе ги има овие документи, новиот реформски предлог ќе ги елиминира непотребните чекања во редици. 
Ова ќе им овозможи на државните службеници да се фокусираат повеќе на виталните државни функции наместо на ставање печати и печатење на документите.
Досега напорите на Адлесиќ се поздравени од владата и јавноста. 
Поддршка има и во парламентот, како и кај сите партии што се свесни дека оваа промена требаше да се направи уште одамна.
