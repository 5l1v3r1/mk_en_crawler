13/08/2012
Мухамет Брајшори и Сафет Кабашај за Southeast European Times во Приштина -- 13.08.12
Приштина се обидува да извлече корист од Арапската пролет заземајќи ја страната на Запад и регионалните сили како што се Турција, Катар и Саудиска Арабија, во знак на поддршка на револуциите во Египет, Либија и Сирија.
Косово калкулира дека Турција, Катар и Саудиска Арабија, кои го признаа и одиграа влијателни улоги во државите на Арапската пролет, ќе го променат ставот на пост-револуционерните држави, во корист на признавањето на државата.
Но, досега ветувањата за признавање од пост-револуционерните држави останаа неисполнети, бидејќи истите поминуваат низ тешки транзициски периоди дома и дипломатскиот капитал е потрошен на понеодложни прашања.
Либија и Египет ја одложуваат одлуката, ветувајќи дека ќе ја упатат до Генералното собрание на ОН во септември.
Приштина, исто така, има големи надежи дека ќе добие признавање од Сирија, која се спротивстави на признавањето во минатото, но е потресена од внатрешни превирања и 17-месечно востание против режимот на претседателот Башар ал Асад.
Деведесет и три држави моментно го признаваат Косово.
Заменик-министерот за надворешни работи, Петрит Селими, изјави за SETimes дека со промените на политичката сцена во Сирија и другите арапски држави, владата очекува нова позиција од земјите како Сирија, Египет и Либија.
„Очекуваме секоја земја да го признае Косово.
Диктаторите од Северна Африка беа против признавањето на независноста.
Но, сега ние имаме поинаква, подемократска сцена, што треба да биде корисно за признавањето“, рече Селими.
Артан Бехрами, портпаролот на косовското Министерство за надворешни работи, изјави за SETimes дека косовската ориентација е евро-атланска.
„Косово отворено ја поддржува демократската промена како резултат на Арапската пролет и е на мислење дека ниту еден режим не може да остане имун на демократизација и бран за слобода.
Според тоа, прашање на време е кога тоа ќе се случи и во Сирија.“
Сириската политика кон Косово во голема мера оди паралелно со нејзиниот главен патрон, Русија, која долго време се противи на независноста на Косово поради своите тесни врски со Србија.
Аналитичарите посочуваат дека ако сириската опозиција дојде на власт, ќе има малку ресурси за директно вклучување во одржливи дипломатски напори во Косово.
„Сириската опозиција сé уште не е доволно зрела за да се справи со дипломатските напори на Балканот.
Сирискиот национален совет е концентриран повеќе на дипломатското присуство во големите центри на моќ како што се Вашингтон, Париз, Лондон, Берлин, Анкара и Каиро“, рече за SETimes Бакхтјар Аљаф, директор на љубљанскиот Меѓународен институт за Блискиот Исток и балкански студии.
Албан Бокши, извршен директор на приштинскиот Клуб за надворешна политика, изјави за SETimes дека признавањето од Сирија ќе има влијание врз позицијата на другите земји од Блискиот Исток кон Косово.
„Овие луѓе ќе бидат на власт утре, со Асад или без него“, рече Бокши.
„Но, за да обезбеди признавање, Косово мора да покаже доследност и посветеност во својата поддршка“, рече Бокши, додавајќи дека ветувањата за материјална помош не се спроведени до крај.
Инаку, тие би можеле да го преиспитаат своето ветување за признавање на независноста на Косово.“
