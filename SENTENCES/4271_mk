16/10/2008
Од Пол Чикои за Southeast European Times во Букурешт - 16/10/08
Романскиот Уставен суд во средата (15-ти октомври) ја потврди уставноста на законот со кој им се доделува покачување на платите од 50 отсто на 500.000 настаници.
Домот на пратениците едногласно го усвои предлогот на опозициските социјалдемократи претходно овој месец.
Гласањето ја изненади владата, на помалку од два месеци пред општите избори.
Сепак, претседателот Трајан Башеску мора да го одобри законот за истиот да стапи на сила.
Премиерот Калин Попеску Таричеану во средата ја критикуваше одлуката, предупредувајќи дека спроведувањето на законот ќе биде катастрофално.
„Покачувањето на платите на наставниците за 50 отсто нема да направи ништо освен што ќе ја втурне Романија во голема криза“, рече Таричеану.
„Парламентот требаше да мисли за потребните средства за вакво зголемување на платите“, продолжи тој, додавајќи дека ваквиот „хиперпопулистички“ закон е финансиски неодржлив бидејќи не кореспондира со економскиот раст.
Тогашниот министер за образование, Кристијан Адомнитеи, застана против сопствената влада, залагајќи се за зголемување на платите во Домот на пратениците на 1-ви октомври.
Игнорирајќи ги критиките во самата владејачка Либерална партија, на која двајцата й припаѓаат, Таричеану го отпушти Адомнитеи.
Охрабрени од гласањето на пратениците, повеќе од 100.000 државни службеници вработени во различни оддели, одржаа двочасовен предупредувачки штрајк на 9-ти октомври, барајќи слично зголемување на платите од 50 отсто, почнувајќи од јануари 2009 година.
Синдикалистите тврдат дека земјата, која уживаше годишно пресметан раст на БДП од 9,3 отсто во второто тримесејче, може да си дозволи повеќе да ги плаќа државните службеници.
Министерката за труд, Маријана Кампеану, предупреди дека зголемувањето на платите од 50 отсто за целиот јавен сектор ќе ја зголеми инфлацијата, уништувајќи ја купувачката моќ на пензионерите со фиксни приходи.
Министерот за економија, Варујан Восгаријан, искажувајќи сличен став како Камеану, рече дека се големи шансите буџетскиот дефицит да биде поголем од 7 отсто од БДП, што би ги загрозило надежите на Романија да пристапи во евро-зоната во 2014 година.
ЕУ вели дека буџетскиот дефицит не смее да ја надмине границата од 3 отсто од БДП.
Меѓународните медиуми јавија за вознемиреноста во Романија.
АФП посочи дека владата „стана жртва на сопствената велокодушност“, алудирајќи на неодамнешното зголемување на минималната плата од 132 на 142 евра и 20 отсто зголемување на пензиите, чекори кои Букурешт ги направи, наводно, од политички причини.
Башеску ја повика владата, синдикатите и парламентот да реагираат одговорно, велејќи дека борбата околу зголемувањето на платите довела до девалвација на лејот.
„Мора да се апелира на одговорност ...
бидејќи девалвацијата на националната валута минатата недела беше предизвикана од неколку фактори, од кои најважен беше борбата меѓу владата и парламентот за гласови, кои го измешаа буџетот за кампањата со државниот буџет“, рече Башеску.
