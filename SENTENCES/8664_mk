05/11/2011
Енди Дабилис и ХГ Цанис за Southeast European Times во Атина -- 05.11.11
Откако со тесна разлика во петокот вечер (4-ти ноември) го преживеа гласањето за доверба, грчкиот премиер Јоргос Папандреу сега треба да започне разговори за формирање коалициска влада која можеби нема да ја вклучи главната опозициска партија Нова демократија, што може да ги остави налутени европските водачи и светските пазари по вртоглавата недела на политичко маневрирање и голема драма.
Папандреу беше во незавидна позиција во петокот, откако некои негови сопствени пратеници рекоа дека може да гласаат против него откако тој најави -- а потоа ги повлече -- планови за референдум за тоа дали да се одобри втората финансиска помош од 130 милијарди евра од Тројката ЕУ-ММФ-ЕЦБ и мерките на штедење што доаѓаат со неа.
„Барам гласање за доверба за да ја спречам нестабилноста која би била предизвикана ако земјата биде вовлечена во избори“, рече Папандреу во своето обраќање. 
„Сега е време за соработка со добри намери и за чувство на национална одговорност.“
Тој го преживеа гласањето со резултат од 153 од вкупно 298 пратеници, со двајца отсутни. 
Папандреу рече дека сега е подготвен да стои настрана, но не се обврза, што беше побарано од водачот на Нова демократија, Антонис Самарас, кој, исто така, побара избори пред да земе учество во разговорите за коалициска влада.
Избори можат да бидат избегнати ако ПАСОК успее да постигне договор за власт со разделканото тело на малцинските партии во парламентот -- кое опфаќа од десничари до левичари и комунисти -- кои се борат против финансиската помош и придружното кратење на платите, даночните зголемувања, намалувањето на пензиите и отпуштањата кои водат до постојани протести, немири и штрајкови што го тресат грчкото општество.
Папандреу се очекува да се состане со грчкиот претседател Каролос Папуљас подоцна в сабота, на разговори за тоа како да се продолжи.
Се смета дека министерот за финансии, Евангелос Венизелос, кој го критикуваше референдумот, најверојатно ќе дојде на премиерското место, што може уште повеќе да ги намали надежите за договор со Нова демократија.
Папандреу ја напушти идејата за референдум по острите критики од водачите на ЕУ, и од Венизелос, кој рече дека неуспехот може да ги истера Грците од Еврозоната и да ја загрози нејзината основа.
Венизелос рече дека евентуалната коалициска влада би останала на власт до февруари 2012 година, за да има време да ја одобри и примени втората финансиска помош.
Џон Ситилидес, директор на вашингтонската Трилоџи адвајзорс и поранешен офицер за врски на Стејт департментот за американските дипломати во Атина, рече дека следниот чин од тековната драма ќе се случи пред пазарите да отворат повторно в понеделник.
„Светот ќе гледа да види дали Грција може да формира влада за да ги подобри евро заемите“, рече тој за SETimes.
Ситилидес рече дека гласањето нема да стави крај на проблемите на Грција. 
„Нема многу верба во способноста на Грција да излезе од ова во скоро време.“
Професорот по финансии на лондонската Школа за економија, Димитри Вајанос, кој специјализира за Дисфункционалноста на пазарот на капитал, изјави за SETimes дека Папандреу се најде во ќор сокак со тоа што не притисна за реформи побрзо, како што сакаше Тројката.
„Грција не направи ништо за да се подготви за глобализацијата. 
Таа не ги отвори своите пазари, ги затвори и ги заштити, има лоши институции“, рече тој.
„Ако Грција не го подмири долгот и влезе ... 
во неконтролиран банкрот, тоа ќе биде голема катастрофа не само за Грција, туку и за ЕУ и остатокот од светот“, рече за SETimes Николас Економидес, професор по економија на факултетот за бизнис Стерн на Универзитетот Њујорк.
