02/10/2012
Бојана Миловановиќ и Линда Карадаку за Southeast European Times во Белград и Приштина -- 02.10.12
Неодамнешните изјави на српскиот премиер Ивица Дачиќ ја вратија старата идеја на српската дипломатија за поделба на Косово, што би му дало на Белград контрола над северниот дел од територијата, населена со Срби.
„Сé уште мислам дека поделбата [на Косово] е единственото можно реално решение и сум сигурен дека Албанците во Приштина ќе ја прифатат“, рече Дачиќ за белградската телевизија Пинк на 22-ри септември.
„Mеѓутоа, се поставува прашањето дека тоа може да предизвика потреси во регионот, додека во исто време, се избегнува фактот дека и поделбата на Србија предизвикува потреси.“
Косовскиот премиер Хашим Тачи изјави за АП во петокот (28-ми септември) дека поделбата „нема никогаш да се случи. 
Поделбата имплицира промена на границите за минимум шест држави“.
Аналитичарите велат дека оваа идеја никогаш нема да се спроведе.
Дејан Вук Станковиќ, политички аналитичар во Институтот за општествени науки во Белград, рече дека поделбата на Косово е нереална и не е тема која моментно се разгледува и се дискутира.
„Ниту една од државите на контакт-групата, вклучително и Русија, никогаш не ја споменале оваа идеја. 
Повеќе се работи за реафирмација на една стара идеја во српската политика, која никогаш не била поддржана од меѓународната јавност“, рече Станковиќ за SETimes.
Професорот на Факултетот за политички науки во Белград, Предраг Симиќ, се согласува. 
Тој рече дека смета оти Србија нема ниту јасен, ниту единствен став за Косово во моментов, со оглед на тоа што високите државни претставници и понатаму испраќаат различни пораки.
„Иако премиерот се застапува за поделба на Косово, претседателот [Tомислав] Николиќ и вицепремиерот Вучиќ споменуваат поинакви и потврдокорни позиции. 
Ние имаме какофонија на гласови во врска со Косово, што значи дека новата владејачка коалиција нема јасна платформа и консензус, а тоа е проблем“, рече Симиќ заSETimes.
Белул Беќај, косовски аналитичар и универзитетски професор, рече дека поделбата е спротивна на концептот на кој се гради ЕУ и предизвикува домино ефект во регионот.
„Она што се бара е да се создаваат и одржуваат мултиетнички општества, а оваа идеја (на Дачиќ) е за создавање моноетнички држави“, рече Беќај за SETimes.
Според Станковиќ, ова е обид за одвраќање на електоратот од идејата дека Косово може да се врати под покровителство на Србија. 
Премиерот „сака да го спаси она што може да се спаси“, рече Станковиќ.
Симиќ рече дека меѓународната заедница прави прилично голем притисок врз Србија и новите власти немаат многу опции.
„Економската ситуација во Србија е хаотична и Србија, како некој што мора да најде 3 милиони евра за покривање на буџетскиот дефицит од крајот на годината, не е некој што може да се бори кога станува збор за Косово. 
И сето тоа претставува сериозен тест за владејачката коалиција“, рече Симиќ.
Одлуките за конечната судбина на Косово не ги носат ниту Србите, ниту Албанците, туку светските центри на моќ, рече Станковиќ, додавајќи: „Мислам дека Америка има далеку поголемо влијание за косовското прашање отколку Русија“.
Тој смета дека ако Србија треба официјално да повика на поделба на Косово сега, не може да смета многу на поддршката од меѓународната заедница.
Исмет Беќири, шеф на парламентарната група на Демократската лига за Косово, во опозиција, го дели истото мислење.
Тој рече дека неговата партија е против какви било планови или обиди за повлекување од Пакетот на Ахтисари и е против сé што е спротивно на уставот на Косово.
„Затоа ние сме против политичките разговори со Србија. 
Не гледаме никаква причина зошто Косово би требало да разговара со Србија за прашањата на своето внатрешно уредување. 
Ваквите изјави покажуваат дека Србија има средновековен пристап и менталитет кон Косово“, рече Беќири заSETimes.
