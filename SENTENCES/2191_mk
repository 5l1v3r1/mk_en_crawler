14/02/2005
Од Арди Пулај за Southeast European Times во Тирана -- 14/02/05
Албанија има за цел да ги приватизира своите најголеми државни претпријатија, „Албтелеком“ -- главното препријатие за фиксна телефонија во земјата -- и Албанската рафинерија и маркетинг на нафта (АРМО), за кои процедурите се закажани да започнат во април. 
Владата објави дека приватизацијата на државниот имот претставува главна цел за оваа година.
Четири препријатија покажаа интерес за преземање на АРМО, а седум се заинтересирани за „Албтелеком“, како што соопшти министерот за економија, Анастас Анѓели, кој разговараше за планираната продажба со Консултантската комисија за транспарентност и приватизација.
„Процесот на трансформација и реструктуирање на овие претпријатија во изминатите четири години го овозможи консолидирањето на нивните економско-финансиски активности. 
Сега кога Владата го усвои пакетот закони тие ќе бидат понудени на отворен меѓународен тендер за приватизација од страна на стратешките инвеститори“, рече Анѓели.
Министерствата за економија, транспорт и индустрија работат со меѓународните консултанти и заинтересираните страни на подготовувањето на тендерот.
Победникот на тендерот за „Албтелеком“ се очекува да доби помеѓу 51 и 76 отсто од акциите во претпријатието. 
Победникот на АРМО не може да добие повеќе од 51 отсто од акциите. 
АРМО ги контролира рафинериите за нафта во Балш и Фјер, како и големопродажбата и малопродажбата на нафтата.
„Албтелеком“ предвидува профит во 2005 година од околу 16,1 милион евра, како што изјави Анѓели. 
Претпријатието за телекомуникации оствари значаен раст на профитот во 2004 година, во голем дел поради зголемувањето на цената на меѓународните повици.
„Приватизацијата на овие претпријатија има за цел да помогне во развојот на економијата преку поголемо присуство на странски директни инвестиции, врз основа на конкурентност и транспарентност“, рече Анѓели.
Овој процес нема да заврши со АРМО или „Албтелеком“. 
Властите, исто така, планираат да ја приватизираат и Албанската корпорација за електрична енергија, железничкиот систем, главното пристаниште Драч, индустријата за јаглен, претпријатието за водоснабдување и за транспорт - „Албтранспорт“.
