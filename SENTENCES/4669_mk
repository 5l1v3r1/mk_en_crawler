13/02/2009
Од Игор Јовановиќ за Southeast European Times во Белград – 13/02/09
Комесарот за проширување на ЕУ, Оли Рен, кој во четвртокот (12-ти февруари) го посети Белград, изрази задоволство од реформскиот процес во Србија, но додаде дека Белград мора да ги исполни сите услови на патот кон членството во ЕУ -- соработката со Хашкиот трибунал, потиснувањето на организираниот криминал и корупцијата, и усвојувањето на проевропските закони.
По состанокот со српскиот претседател Борис Тадиќ, Рен вети дека ЕУ ќе ја забрза либерализацијата на визниот режим со Србија и вклучувањето на државата во белата Шенген листа.
Три дена пред да допатува во Белград, Рен рече дека не препорачува Србија да аплицира за членство во ЕУ оваа година, како што владата планира да стори. 
Рен подоцна разјасни во Белград дека е потребен „јасен доказ“ за успешното спроведување на Привремениот трговски договор и Договорот за стабилизација и асоцијација (ДСА).
Тој ја пофали соработката на Србија со Хашкиот трибунал за воени злосторства, но рече дека земјата мора да стори повеќе за да го убеди Трибуналот и некои скептични членки на ЕУ во својата целосна соработка.
„Целта на мојата посета е пренесување на пораката на Европската комисија, подвлекување на решителноста и важноста што ЕУ ја дава на европската иднина на Србија и поттикнување на потребните реформи во Србија“, рече Рен.
Тадиќ вели дека неговата земја прави сé што може за да извлече позитивен одговор од ЕУ. 
Тој објави дека Белград планира да ја заокружи својата соработка со Хашкиот трибунал наскоро и да ги усвои законите потребни за асоцијација во Унијата.
Една од клучните теми на кои Рен разговараше со своите домаќини беше статусот на Косово, кое прогласи независност на 17-ти февруари 2008 година. 
Рен потврди дека европската интеграција на Србија и решавањето на статусот на Косово не се поврзани.
Тадиќ ги негираше наводите дека Белград сака да го спречи пристапот на Косово во одредени финансиски институции.
Рен, исто така, разговараше со премиерот Мирко Цветковиќ и претседателката на парламентот, Славица Ѓукиќ-Дејановиќ, во врска со можноста ЕУ да ја потпомогне финансиската стабилност на Србија.
Во средата вицепремиерот Божидар Ѓелиќ објави дека Србија побарала 400 милиони евра макроекономска помош од Европската комисија и уште 233,2 милиони евра заем од Светската банка. 
Тој рече дека банката треба да го одобри кредитот во април.
