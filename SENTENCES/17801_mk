18/04/2007
AНКАРА, Турција -- Министерот за надворешни работи, Абдула Ѓул, и главниот преговарач на земјата со ЕУ, Али Бабаџан, во вторникот (17-ти април) на заедничката прес-конференција рекоа дека Турција е решена да продолжи со реформите, без оглед на тоа дали ЕУ на крајот ќе ја одобри нејзината кандидатура за членство. 
Двајцата министри го претставија реформскиот водич на 400 страници, кој вклучува детален распоред на чекорите што треба да се преземат. 
Владата сака сите реформи да бидат спроведени до 2014 година, велат тие.
„Ние остануваме на нашата цел за членство во ЕУ со решителност“, рече Гул, додавајќи дека проблемите што избија на површина за време на разговорите -- особено откажувањето на осум поглавја поради одбивањето на Турција да ги отвори своите аеродроми и пристаништа за кипарскиот сообраќај -- се политички. 
„Кога еден ден ќе бидат решени политичките проблеми, ние ќе се состанеме со ЕУ и ќе ни треба половина час да ги отвориме и затвориме тие поглавја.“
Како одговор на ова, Европската комисија рече дека ги поздравува плановите на Турција за реформи. 
Сепак, Брисел не коментираше во врска со тврдењата на Анкара дека ќе биде подготвена за влез во ЕУ до 2013 година. 
(Заман, Радикал, Хуријет, Милијет, Турски дневни вести - 18/04/07; AП, АФП - 17/04/07, Ројтерс - 16/04/07)
