04/05/2007
(В92 - 04/05/05;
ФТ, АКИ, Балканска мрежа на истражувачко новинарство, Б92 - 03/05/07;
ДПА, Бета - 02/05/07)
Додека крајниот рок за формирање на следната српска влада се приближува, разговорите за коалиција помеѓу партиите на т.н. демократски блок во четвртокот (3-ти мај) повторно не резултираа со договор.
Демократската партија (ДС) на српскиот претседател Борис Тадиќ, Демократската партија на Србија (ДСС) на премиерот во заминување Воислав Коштуница и Г17 Плус на поранешниот министер за финансии Млаѓан Динкиќ, имаат рок до 14-ти мај да постигнат договор.
Ако не успеат во тоа, земјата ќе се соочи со нови парламентарни избори, од кои ќе има корист ултранационалистичката Српска радикална партија (СРС), која освои најголем број гласови на изборите во земјата на 21-ви јануари, но кои не беа доволни за формирање влада.
ДС, која беше втора на изборите, веќе му го отстапи премиерското место на Коштуница, но инсистираше на тоа да добие повеќе од половина од министерските места во новата влада, која се очекува да вклучува најмалку 21 член.
За време на кусиот и напнат состанок во четвртокот помеѓу водачите на трите партии, Тадиќ, наводно, му рекол на Коштуница дека во никој случај неговата партија не може да се согласи ДСС да ги преземе главните позиции во министерствата за внатрешни работи и транспорт, и во државната агенција за безбедност (БИА).
Коштуница, чија партија беше трета на изборите во јануари, инсистираше на тоа министерот за внатрешни работи во заминување, Драган Јоциќ, шефот на БИА, Раде Булатовиќ, и министерот за капитални инвестиции, Велимир Илиќ, да ги задржат своите позиции.
ДС, која ја наведе интеграцијата на Србија во ЕУ како свој главен приоритет, вели дека ќе може да постигне напредок во процесот ако има мнозинство во новата влада.
Србија ги почна разговорите за Спогодбата за стабилизација и асоцијација (ССА) со ЕУ во октомври 2005 година.
Но, преговорите беа прекинати пред една година, откако српската влада не успеа да го уапси и предаде поранешниот воен командант на босанските Срби, Ратко Младиќ, на Меѓународниот кривичен трибунал за поранешна Југославија (МКТЈ) до 30-ти април 2006 година, како што вети Коштуница.
За ЕУ целосната соработка со Хашкиот трибунал претставува клучен услов за напредокот на земјата во пристапот.
Главните места во Министерството за внатрешни работи и во БИА се, според тоа, клучни за исполнување на тој услов.
ДС инсистира на тоа дека ако двете институции бидат под нејзина контрола, таа ќе дејствува брзо за апсење и предавање на Младиќ на МКТЈ, кој, исто така, врши притисок за апсење на петмината други бегалци обвинети за воени злосторства, вклучувајќи го и поранешниот водач на босанските Срби, Радован Караџиќ.
Европската комисија (ЕК) во средата рече дека очекува новата српска влада да ги исполни своите обврски кон МКТЈ за да продолжат разговорите за ССА, истакнувајќи ја својата подготвеност да го стори тоа „што е можно побргу“.
Условот останува ист, нема ништо ново во односите помеѓу ЕУ и Србија и српските власти се очекува „да покажат јасна политична решеност и да преземат конкретни чекори за апсење на преостанатите осомничени за воени злосторства“, новинската агенција Бета цитираше извори на ЕК.
„Моментно сме во многу тешка ситуација во поглед на односите помеѓу Србија и ЕУ“, рече во средата Тања Мишчевиќ, шеф на српската канцеларија за интеграција во ЕУ.
„Сите наши обврски во врска со исполнувањето на приоритетите сега се во ќор-сокак -- неопходно е да се почека новата влада за процесите да продолжат -- првенствено процесот на внатрешните реформи.
Мора да се избере нова влада што е можно побргу за процесот да продолжи.“
Според извештајот на српскиот весник „Курир“, објавен неколку часа пред разговорите за коалиција во четвртокот, новата влада ќе биде формирана до следната недела.
Сепак, состанокот помеѓу водачите на ДС, ДСС и Г17 Плус заврши без тие да го објават датумот на понатамошните преговори.
