30/11/2009
Од Ерол Измирли за Southeast European Times во Истанбул -- 30/11/09
Иако турската влада отфрла било какви промени на надворешната политика, промената на нејизните регионални приоритети предизвика остро набљудување -- особено во западниот свет.
Експертот за надворешна политика и колумнист во дневниот весник Хуријет Илхан Танир разговараше со дописникот на SETimes Ерол Измирли за тоа дали оваа земја ја менува својата дипломатска насока.
SETimes: Во актуелната дебата за тоа дали Турција ја смени својата оска, како би ја опишале надворешната политика на владејачката Партија за правда и развој (ППР)?
Илхан Танир: Прво, мислам дека владата на ППР пред се треба да се сфати како една прагматична влада отколку како идеолошка. 
Јас дури тврдам дека таа е најпрагматичната влада во Турција досега. 
Во поглед на овој начин кој се однесува на надворешните односи, ППР понекогаш се сфаќа како најлибералната и најзападно ориентираната влада во историјата на Турција.
SETimes: Мислите ли дека мотивот зад новата политика е да биде регионална сила или да стане гласот на муслиманскиот свет?
Танир: Мислам дека најголемата причина за оваа проактивна политика е Турција да стане една од регионалните сили како во другите делови од светот. 
Турските мудреци за надворешната политика, министерот за надворешна политика Ахмет Давутоглу како главен актер, очигледно верува дека Турција има доволно средства за да ја игра оваа улога. 
Нејзината историја, растечката економија, релативно многубројната популација, географската местоположба -- со нејзините предности или компликации, верскиот идентитет како и секуларното минато, ги наведува да мислат дека Турција навистина е дорасната за задачата да биде регионална сила.
Турција се обидува да излезе од историскиот ќор-сокак со Ерменија и бара подобри односи со Курдите во северен Ирак, како и со курдското население во Турција. 
Таа, исто така, ги поддржа преговорите за повторно обединување со Кипар, особено во текот на референдумот во 2004-та година... 
и се уште има упорен приод за полноправно членство во ЕУ.... 
Оттука, може да се тврди дека Турција се обидува да го подобри своето реноме, како на Исток, така и на Запад.
Мислам дека ова стратешко длабоко размислување и мултидимензионален пристап вклучува многу опасности. 
Ако овој дух на самодоверба е погрешно управуван, некои негови последици можат да бидат прилично трауматични.
SETimes: Мислите ли дека самодовербата на Анкара ќе предизвика проблеми во нејзините односи со Западот?
Танир: Односите на Турција со нејзините два најблиски соседи ги кренаа погледите на многумина во последно време -- со Сирија и Иран. 
Во овие два примери, Турција прими и се уште прима остри критики од многу политичари и коментатори, и од Западот и од Турција.
Во однос на нејзините односи со Сирија, турскиот тим за надворешна политика ја прочита меѓународната конјуктура и предвиде дека мора да ги изложи на компромис својот тврд став и политиката кон Сирија.
Од друга страна, Турција се обидува да го примени истиот пристап во односите со другиот проблематичен сосед, Иран. 
Турција и Иран се двете земји кои со векови се борат за регионално влијание... 
Најновата историја со Иран, особено откако исламскиот режим дојде на кормилото на Иран пред околу 30 години, резултираше со позатегнати односи...
SETimes: Заладувањето на односите на Турција со Израел е исто така доста значајно за актуелните трендови во надворешната политика. 
Како го оценувате ова?
Танир: На прв поглед, турскиот протест против пристапот на Израел има смисла. 
Меѓутоа, ако повнимателно го разгледаме овој пристап, можеме да видиме дека турските политички лидери прават повеќе отколку што критикуваат. 
Турција употребува некои остри аргументи во меѓународните дипломатски односи помеѓу двете земји.
Овие аргументи беа постојано искажувани, очигледно за да се скратат односите со Израел. 
Турските лидери не го намалија нивниот критицизам кон Израел од самитот во Давос, додека пак, израелската страна, барем неколку пати, понуди мир. 
Но, неодамна израелскиот премиер ја одби турската улога на посредник со Сирија, што официјално стави крај на стратешката алијанса која траеше со децении.
<SETimes: Дали Западот ја губи Турција?
Танир: Кој е рецептот за да не се загуби Турција? 
Ова претставува голема грижа и главна тема на многу дискусии во западните кругови меѓу политичарите и коментаторите, исто така. 
Како луѓето од Западот можат да бидат сигурни во поддржувачката улога на Турција кога/ако дојде до ваков драматичен момент на вистината? 
Мислам дека ова повеќе зависи од западните земји, отколку од прагматичната влада на Турција.
Првите чекори за оваа јасна улога на Западот треба да бидат преземени кога премиерот Реџеп Тајип Ердоган ќе го посети Вашингтон, на почетокот од декември. 
За време на неговата посета, американскиот претседател Барак Обама мора да даде некои реални понуди. 
Со други зборови, да понуди прагматични причини за Турција да се приближи кон западната алијанса, во однос на иранскиот трик или општо, доколку тој или западниот свет сакаат Турција да се приклони кон нив.
