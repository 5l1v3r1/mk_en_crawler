13/01/2005
Од Арди Пулај за Southeast European Times во Тирана -- 13/01/05
Дводневната посета на македонскиот премиер Владо Бучковски на Албанија оваа недела претставува негова прва официјална посета во странство по преземањето на функцијата на крајот на минатата година.
По пристигнувањето во Тирана во средата (12-ти јануари) тој се состана со претседателот Алфред Мојсиу, со премиерот Фатос Нано и со претседателот на Парламентот, Сервет Пељумби.
Во фокусот на разговорите беа начините за зајакнување на соработката помеѓу Скопје и Тирана.
Бучковски и Нано се согласија дека економската соработка треба да претставува главен приоритет за билатерланите односи оваа година.
Тие изразија задоволство од нивото на соработка помеѓу нивните министерства за внатрешни работи во спречувањето на прекуграничниот криминал.
Тие, исто така, се согласија да соработуваат во однос на решавањето на отворените погранични прашања, како што се граничните линии кои ги делат селата или индивидуалните семејни имоти.
„Ние побаравме помош од Албанија во одбележувањето на границата помеѓу Македонија и Косово.
За тоа нам ќе ни треба и поддршка од УНМИК и од Владата во Белград“, им рече Бучковски на новинарите во текот на заедничката прес-конференција со Нано, додавајќи дека ова прашање треба да биде решено пред да се постигне каква било одлука за конечниот статус на Косово.
Поздравувајќи ја иницијативата на Бучковски, Нано рече дека решенијата на ОН за Косово треба да послужат како основа за решавање на сите погранични проблеми.
Тој, исто така, ја истакна важноста на учеството на САД и на ЕУ во тој процес.
Исто така, беше разговарано за спорот помеѓу Грција и Македонија во врска со нејзиното уставно име, при што Бучковски доби уверување од Нано дека Албанија е подготвена да помогне во напорите за наоѓање решение.
Надминувањето на ваквите прашања ќе „придонесе за стабилноста и евро-атланската интеграција“ на земјите ов Југоисточна Европа, рече Нано.
Албанско-македонските односи се „извонредни“ и претставуваат „пример за целиот регион“, рекоа премиерите.
За време на состанокот со Бучковски, Мојсиу го пофали демократскиот процес во Македонија и нејзините достигнувања во градењето на мултиетничко општество.
Тој ја истакна важноста на билатералните договори за економските прашања, слободната трговија и енергијата, како и заедничките напори на двете земји за завршување на Транспортниот коридор 8 и нафтоводот АМБО.
