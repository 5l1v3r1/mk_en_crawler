19/08/2011
(Ројтерс, ВСЈ, Би-Би-Си - 19.08.11;
AП, АФП, РТТ Њус, РФЕ/РЛ, ВОА, Блумберг, Њујорк тајмс, ВСЈ, Dnevnik.bg - 18.08.11)
Загриженоста за можна економска криза ги погоди берзите на двете страни од Атлантикот во четвртокот (18-ти август), при што европските акции претрпеа најголем дневен пад од март 2009 година.
Дополнително подгревајќи ги постојните стравови, инвестициската банка од Вол стрит, Морган Стенли, предупреди во извештај истиот ден дека Соединетите Американски Држави и Еврозоната се „движат опасно близу до рецесија -- дефинирана како два последователни квартали на пад -- во текот на следните 6-12 месеци“.
Морган Стенли и Банката на Америка Мерил Линч проценуваат дека ризикот од нов пад во моментов изнесува еден од три.
Претседателот на ЕУ, Херман Ван Ромпуј, пак, има поинаков став.
„Нема изгледи, нема предвидување за негативен економски раст“, рече тој во четвртокот.
„Растот може да биде понизок од очекуваниот, понизок од предвидениот ...
но ние не предвидуваме негативен економски раст, рецесија.“
Ескалирањето на должничката криза во Еврозоната од 17 држави и растечкиот скептицизам дека европските креатори на политиката не можат да ја решат се меѓу едни од факторите што предизвикуваат вознемиреност меѓу инвеститорите во последниве недели.
Плановите за поблиска економска интеграција во Еврозоната беа обелоденети од германската канцеларка Ангела Меркел и францускиот претседател Николас Саркози во вторникот, но и тие не ги смирија пазарите.
Дејствата што ги предложија тие вклучуваа економска влада предводена од Ромпуј, како и воведување данок на финансиски трансакции, хармонизирани корпоративни даноци и уставни обврски за балансирање на буџетите.
Но, инвеститорите беа разочарани дека планот не вклучува проширување на фондот за финансиска помош на Еврозоната, Европскиот механизам за финансиска стабилност (ЕФСФ), или издавање взаемно загарантирани еврообврзници.
Опишувајќи ги предлозите на германскиот и францускиот водач како бескорисни, поранешниот шеф на Европската комисија, Жак Делор, предупреди во натпис објавен во белгискиот дневен весник Ле суар и швајцарскиот дневен весник Ле тамп во четвртокот дека постои ризик еврото и ЕУ да пропаднат.
„Отворете ги вашите очи:
еврото и Европа се на работ на амбисот“, рече тој.
„За да се избегне паѓање, изборот ми изгледа едноставен:
или земјите-членки ќе прифатат големо економско партнерство, што јас отсекогаш барав или ќе пренесат повеќе ингеренции на Унијата.“
Делор ги критикуваше европските водачи „дека ќе ја гледаат реалноста пред своите очи“ откако изби грчката суверена должничка криза пред околу 18 месеци, и одолговлекување на спроведувањето на мерките договорени за време на разговорите за кризата минатиот месец.
Во меѓувреме, на патот кон новата финансиска помош за Грција во четвртокот се појави нова пречка, кога земјите од Еврозоната навестија дека е можно да побараат дополнителни гаранции во замена за нивниот придонес во пакетот заеми за помош.
Веста дека Финска веќе постигна таков договор со Атина во четвртокот ги поттикна другите земји од областа на 17 држави, исто така да бараат сличен договор со Грците.
„Нашата позиција во советот отсекогаш беше дека ако има систем за дополнителни гаранции, Австрија ќе учествува“, рече Хералд Вајглајн, портпарол на австриското Министерство за финансии, за АП.
Холандија, Словачка и Словенија, исто така, навестија дека ќе извршат притисок за таков договор.
