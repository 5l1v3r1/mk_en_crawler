15/09/2006
Бугарскиот Национален туристички одбор и Националното здружение на бугарската туристичка индустрија велат дека очекуваат пораст на приходите од туризмот за повеќе од две милијарди евра во 2006 година, што ќе претставува раст од околу 11 отсто за период од една година.
И покрај тоа што владините цифри за периодот јануари-мај покажаа пад за 0,2 отсто во приходите за период од една година, тоа беше пред почетокот на летната туристичка сезона, велат во здруженијата.
Мисијата на ММФ предводена од Истван Жекели оваа недела беше во Tирана, на разговори со албанската влада околу нацрт-буџетот за 2007 година.
На заедничката прес-конференција во средата (13-ти септември) албанскиот министер за финансии, Ридван Боде, рече дека се согласиле за раст на БДП од 6 отсто, годишна стапка на инфлација од 2 до 4 отсто, како цели за следната година.
Бројот на регистрираните невработени лица во Босна и Херцеговинa (БиХ) се зголеми за 0,5 отсто за период од една година, на 516.005 во јули, според официјалните податоци.
Од ова, 46,79 отсто се жени.
Бројот на невработените во Федерацијата на БиХ во јули изнесувал 356.579, зголемување од 4,4 отсто за период од една година, додека во Република Српска истиот беше 141.932, намалување од 7,7 отсто за период од една година.
Националната банка на Грција (НБГ) купи 99,44 отсто од акциите на Војвоѓанска банка, седмата по големина банка во Србија, за цена од 385 милиони евра.
Според договорот за приватизација, НБГ мора да плати 360 милиони евра од одредената цена во рок од три месеци, додека исплатата на преостанатите 25 милиони евра ќе зависи од наплатата на проблематичните заеми што Војвоѓанска банка претходно им ги додели на локалните претпријатија.
Грчкиот купувач, исто така, се обврза да инвестира дополнителни 40 милиони евра и да го задржи сегашниот број на работни места во текот на следните три години.
Рускиот нафтен гигант „Лукоил“ ја отвори својата прва бензинска пумпа во Maкедонијa.
Истиот планира да отвори вкупно 40 во земјата во текот на следните четири години, инвестирајќи околу 50 милиони евра.
Германија се согласи да й додели на Αлбанија заем од 13,5 милиони евра.
Средствата ќе бидат наменети за модернизација на водоснабдувањето, канализацијата и енергетскиот сектор, како и за иницијативите за одржлив економски развој во Албанија.
Производителот на опрема за телекомуникации „Нокиа“, наводно, планира да изгради фабрика за составување на електронските делови во Клуј-Напоча, Романијa, објавија локалните власти.
Претставниците на „Нокиа“ се очекува да дојдат во Клуј-Напоча следната недела, на разговори за проектот, кој се очекува да чини околу 300 милиони евра.
(Разни извори – 08/09/06-15/09/06)
