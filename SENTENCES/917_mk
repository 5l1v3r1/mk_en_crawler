10/11/2006
Посетите на Бугаријa од страна на странските туристи се зголеми за 5,1 отсто за период од една година од јануари до септември 2006 година, според последните податоци на Националниот институт за статистика.
Податоците покажаа дека зголемувањето се должи во голем дел на посетите на романските туристи, кои се зголемија за 2,2 пати за период од една година, претставувајќи три четвртини од целокупното зголемување.
Седум претпријатија -- две албански, три швајцарски, едно германско и едно чешко -- учествуваа на тендерот на албанската влада за увоз на електрична енергија во 2007 година, објави во вторникот (7-ми ноември) државното претпријатие за електрична енергија КЕШ.
Никој, пак, од понудувачите не даде понуда за обезбедување на целата количина од 2,2 милиони мегавати електрична енергија.
Цената на потенцијалниот договор се проценува на околу 162,8 милиони евра.
Германската влада го одобри заемот од 2,6 милиони евра за Aлбанија за поддршка на секторот на малите и средни претпријатија (МСП), во рамките на билатералниот договор потпишан во Тирана во средата (8-ми ноември).
Мостарското претпријатие Амитеа ќе инвестира 7,9 милиони евра за изградба на четири минихидроцентрали во општината Коњиќ, Босна и Херцеговинa.
Според овој договор, изградбата мора да биде завршена за две години.
Maкедонскиот дефицит во надворешната трговија достигна рекордни 945,7 милиони американски долари во периодот јануари-септември 2006 година, според официјалните податоци.
Целокупниот трговски обем беше 44,4 милијарди американски долари -- од кои 60,7 отсто беа увоз и 39,9 отсто беа извоз.
ЕУ остана главниот трговски партнер на земјата за време на тој период.
Водечкиот хрватски фармацевтски производител „Плива“ -- кој неодамна беше купен од американската Barr Pharmaceutical -- објави 12 отсто намалување на целокупниот приход од јануари до септември.
Според претпријатието, падот се должи на загубата од 126 милиони американски долари во приходите од САД, како резултат на истекувањето на патентот.
Maкедонскиот дистрибутер на гориво „Макпетрол“ во средата (8-ми ноември) објави дека ќе отвори рафинерија за био-дизел гориво во Скопје во средината на следната година.
„Макпетрол“ планира да инвестира околу 5 милиони евра во проектот, кој има за цел производство на околу 30.000 тони био-дизел гориво годишно.
Светската банка го одобри заемот во висина од 180 милиони американски долари за Романијa за надградба на патната инфраструктура.
Кредитот, кој има 17-годишен период на достасаност и 5-годишен грејс-период, ќе биде наменет за модернизирање на постојната патна и железнична инфраструктура, намалување на транспортните трошоци и зголемување на економската конкурентност.
Tурското Министерство за одбрана и американската воздухопловна корпорација Сикорски потпишаа договор за продажба на 17 нови С-70Б хеликоптери Сихок на Анкара.
Реализирањето на договорот ќе започна во 2009 година, според официјалните соопштенија.
(Разни извори – 03/11/06-10/11/06)
