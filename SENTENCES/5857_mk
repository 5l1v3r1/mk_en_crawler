17/11/2010
Од Барис Јилмаз за Southeast European Times во Анкара -- 17/11/10
Турската конзервативна влада со исламски корени воведе 30 отсто даночно зголемување на алкохолот на крајот од октомври, што предизвика протести од страна на луѓето кои го консумираат, сопствениците на кафулињата и производителите на алкохол.
Цената на алкохолните пијалаци се зголеми за 129 отсто откако Партијата на правдата и развојот (АКП) дојде на власт пред осум години. 
За разлика од тоа, Индексот на потрошувачките цени се зголеми за 79 отсто во текот на истиот тој период.
Шише од еден литар ракија сега чини околу 35 американски долари. 
Тоа е многу за земја каде што минималната годишна плата е околу 400 американски долари, а просечните месечни приходи се околу 1000 американски долари. 
Сé повеќе Турци се решаваат за пиво и вино, кои се поевтини отколку традиционалната ракија.
„Постои намалување од 34 отсто на потрошувачката на алкохолот од 2003 до 2008 година“, се вели во студијата на истражувачкиот центар БЕТАМ на Универзитетот Бахчешехир. 
„Паралелно со зголемувањето на даноците, цените на продажбата растат и потрошувачката се намалува.“
Студија на БЕТАМ покажува дека владата успешно ги зголемила своите приходи за скоро 50 отсто во последните седум години, воведувајќи и константно зголемувајќи го специјалниот потрошувачки данок на алкохолните пијалаци.
Критичарите обвинуваат дека постои скриена агенда зад зголемувањето, АКП, велат тиа, се обидува да изврши притисок врз оној животен стил кој не е во согласност со исламските погледи на партијата.
„Владата на АКП се обидува да ги потисне рестораните што служат алкохол и продавниците што ги продаваат овие пијалаци, преку даночни зголемувања, де факто забрани и социјален притисок“, пишува економистот Мустафа Сонмез во својот блог.
Владата негира каква било верска мотивираност зад својата политика на даноци за пијалаците. 
Партијата не се залага јавно за забрана на алкохолот и постојано ја искажува својата решеност за немешање во приватниот живот на поединците.
Сепак, голем број општини со кои управува АКП забранија алкохолни пијалаци од рестораните и кафулињата што ги води општината, а алкохолните лиценци за приватните претпријатија, наводно, се добиваат сé потешко во некои области.
Студијата од 2009 година, поддржана од институтот Отворено општество покажа растечки конзервативен тренд во општеството. 
Студијата, насловена како „Да се биде поразличен во Турција“, откри различни случаи на интервенирање во животниот стил и зголемен социјален притисок против консумирањето алкохол, особено во Анатолија.
Сонмез предупредува дека владината политика на зголемување на даноците за алкохолот не само што му се заканува на определен животен стил, туку и на економијата и здравјето на јавноста.
„Според некои извештаи, тинејџерите што не можат да си дозволат алкохол, се решаваат за дрога; овие тврдења треба внимателно да се испитаат“, предупредува тој. 
„Нелегалното производство и нивно консумирање се уште една опасна закана.“
Во 2003 година 8 отсто од домаќинствата во Турција консумираа алкохол. 
Тој број падна на 6 отсто во 2008 година. 
Околу 300.000 домаќинства, од една или друга причина, целосно прекинале со консумирањето алкохол, поради социјалниот притисок.
