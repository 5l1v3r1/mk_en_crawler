02/03/2012
Мухамет Брајшори за Southeast European Times во Приштина -- 02.03.12
Постојаното противење на Русија на меѓународното признавање на Косово останува главна пречка за членството во ОН, но Косово бара начини да го прекине ќор-сокакот и да воспостави дипломатски односи, според косовските аналитичари.
„Политиката на Русија кон Косово е под влијание на пошироките геостратешки интереси, а не реалноста на теренот“, рече за SETimes косовскиот заменик-министер за надворешни работи, Петрит Селими.
Селими објасни дека Русија не е против независноста на Косово, туку е против перцепираното еднострано прогласување независност.
Но, таа позиција ги диктира дејствата на Русија. 
Со спречувањето на меѓународното признавање на Косово, руската политика има за цел да го претвори Косово во држава на „замрзнат конфликт“, велат локалните аналитичари.
„Целта е да ... 
се продолжи со блокирање на НАТО во Косово и на Балканот за да не се ангажира на Истокот и во Кавказот“, рече за SETimes шефот на катедрата за новинарство на Универзитетот во Приштина, Миљазим Красниќи.
Русија изрази посебен интерес да ги води напорите против дрогата на Балканот, кои ќе ги вклучат регионалните земји -- освен Косово -- преку официјални договори, но ги исклучи правците што поминуваат низ Косово.
Друго горливо прашање е одбивањето на Русија да ги признае -- или на друг начин да го реши прашањето на -- косовските пасоши.
Косовските власти велат дека се надеваат оти Русија ќе го следи примерот на преку 50 земји кои не го признаваат Косово -- вклучително и Кина -- но ги прифатија неговите пасоши без да преземат какви било политички обврски.
„Русија нема да го стори истото без да добие нешто за возврат од Приштина, како што е признавањето на абхазиските пасоши“, рече аналитичарот на Косовскиот центар за европска политика, Берат Красниќи.
Меѓународната позиција на Русија се чини дека, исто така, создава тешкотии и дома.
„Ако Косово беше член на ОН, политичарите немаше да се фокусираат [скоро целосно] на признавањето, туку повеќе на домашните проблеми“, рече Берат Красниќи за SETimes.
Сепак, има неофицијални контакти меѓу Москва и Приштина преку канцеларијата за врски на Русија во Косово. 
Канцеларијата ја води руски дипломат -- Андреј Шугуров -- кој беше акредитиран во Белград.
„Одржуваме минимум комуникација, неопходна за редовна размена на информации. 
Овие контакти не се нарекуваат официјални од страна на Русија, што ја рефлектира нејзината позиција во врска со независните институции на Косово“, рече Селими.
Косово постојано се обидува да организира состаноци меѓу високи фунционери на двете држави, но без успех.
„Не е лесно бидејќи Русите одбиваат да се состанат со нас јавно ... 
Се надеваме дека оваа година дел од комуникацискиот мост ќе биде изграден“, рече Селими.
Но, косовските власти велат дека изјавите на руските дипломати оставаат одреден простор за комуникација.
„Руската дипломатија ... 
внимателно ги следи настаните на Балканот, особено однесувањето на Србија. 
Русите честопати велат „не можеме да бидеме поголеми Срби од Србите“, рече Селими.
Главната пречка за воспоставувањето на односите е негативниот имиџ на Косово во руските медиуми, рече за SETimes албанологот Димитри Чуков.
„Косово нема позитивен имиџ главно поради тоа што (медиумите ги прикажуваат) Србите како живеат во гета ... 
и како НАТО им помага на Албанците да ги раселат Србите од Косово“, рече Чуков.
Несоодветната заштита на српските православни цркви, исто така, игра улога во создавањето негативен имиџ, додаде тој.
Чуков објасни дека со оглед на традиционалната поддршка што Србија ја добива од Кремаљ, Думата, Руската православна црква и академските кругови, Русија може да ја промени својата позиција за Косово само откако Србија ќе го стори тоа.
„Од Белград зависи како Москва ќе се однесува со Косово“, заклучи Чуков.
