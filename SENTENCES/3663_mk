01/03/2007
Од Наташа Радиќ за Southeast European Times во Загреб -- 01/03/07
Како проблематичен елемент на хрватската економија, националниот извоз претрпува стратешки измени кои треба, на долгорочен план, да го подигнат животниот стандард, да ја намалат стапката на невработеност и генерално да ја подобрат економијата. 
Новата стратегија предлага 29 мерки за решавање на прашањата кои го спречуваат растот на извозот.
Приватниот сектор, кој претежно се фокусира на многу субвенционираното бродоградежништво и туризмот, не се фокусира доволно на извозот. 
Хрватска извезува главно во Босна и Херцеговина, Словенија и Италија.
Високите трошоци и високите цени ги прават хрватските производи неконкурентни. 
Со години Хрватска се соочува со големи трговски дефицити. 
Извозот беше помалку од половина од увозот минатата година, со удел од само 10 отсто во вкупната национална економија.
Во рамките на обидите на владата да ја подобри состојбата, премиерот Иво Санадер ја претстави националната стратегија за промовирање на извозот за периодот 2007-2010 година на Хрватската извозна конвенција во Загреб, на крајот од јануари. 
Планот -- наречен Хрватска извозна офанзива -- има за цел зголемување на бројот на извозните претпријатија, промена на постојната извозна структура и зголемување на конкурентноста на производствените материјали.
Проектот беше осмислен од страна на Министерството за економија, труд и претприемништво во соработка со Хрватското здружение на извозници, Хрватската економска комора, Хрватската трговска и занаетчиска комора, Хрватското здружение на работодавачи и Хрватската банка за реконструкција и развој.
Говорејќи на конвенцијата, Санадер рече дека Хрватска треба да го зголеми својот извоз со цел да има успешна економија, повисок раст на БДП, повисоки животни стандарди и повеќе работни места.
Целта е да се зголеми бројот на извозните претпријатија за 25 отсто и да се измени основната структура на извозот.
Наместо да извезува само производи и услуги, иницијативата има за цел да воспостави шест главни извозни гроздови: вода, риба, текстил, бродоградежништво, шумарство и комуникациски технологии. 
Хрватска треба да почне да извозува знаење и вештини, рече Санадер.
И покрај тоа што владата нема да интервенира во работата на помалите претприемачи, планот предлага намалување на производството и насочување кон конкретни производи, кои може да бидат конкурентни како на домашните, така и на меѓународните пазари.
Владата обезбеди 3,3 милиони евра за спроведување на извозната стратегија. 
Законодавна рамка веќе постои, додека Хрватска усвојува серија нови економски закони кои ја јакнат пазарната конкурентност и извозот на хрватските производи.
