30/11/2010
(AФП, Блумберг, ДПА, Б92, Европска инвестициска банка, веб-страница на српската влада - 29/11/10)
Европската инвестициска банка (ЕИБ) во понеделникот (29-ти ноември) во Белград отвори нова филијала за Западен Балкан и потпиша три договори за заем во висина од 325 милиони евра, како поддршка на инфраструктурните и енергетските проекти во Србија.
„Отворањето на оваа канцеларија има значење од два аспекти денес: зголемување на активноста на ЕИБ во регионот; [и] истакнување на посветеноста на европските институции на поддршката за вашите земји во пристапувањето во ЕУ“, рече претседателот на ЕИБ, Филип Мејстад, за време на церемонијата во градското собрание на Белград.
На церемонијата присуствуваа српскиот премиер Мирко Цветковиќ и вицепремиерот Божидар Ѓелиќ, како и министрите за финансии, за животна средина и за националниот инвестициски план, Диана Драгутиновиќ, Оливер Дулиќ и Верица Калановиќ. 
Исто така, присутни беа и заменик-претседателот на ЕИБ, Дарио Сканапиеко, и шефот на делегацијата на ЕУ во Србија, Винсент Дегерт.
Цветковиќ рече дека отворањето на регионалниот центар на ЕИБ во Белград ќе помогне да се зајакнат врските со „еден од најголемите инвеститори“ во Србија. 
Од 2001 година банката со седиште во Луксембург обезбеди околу 3 милијарди евра за клучните инфраструктурни, енергетски, образовни и здравствени проекти, како и за развојот на мали и средни претпријатија во земјата. 
Сумата изнесува скоро 43 отсто од вкупните финансии на ЕИБ од 7 милијарди евра, доделени на сите шест балкански земји -- Албанија, Босна и Херцеговина, Хрватска, Косово, Македонија и Србија -- во текот на изминатите десет години.
„Понатамошната поддршка на оваа финансиска институција ќе им помогне на земјите од Западен Балкан да ги исполнат своите стратешки цели, како што се зголемената конкурентност и пристапувањето во ЕУ“, рече Цветковиќ.
ЕИБ е во сопственост и работи во 27 земји-членки на ЕУ и е активна во повеќе од 130 други земји. 
Нејзината финансиска програма за државите од Западен Балкан за периодот 2007-2013 година изнесува 8,7 милијарди евра, рече Мејстад за новинарите во Белград. 
Според извештај на новинската агенција Блумберг, банката планира да ги зголеми своите финансии за шесте држави во регионот за 5,7 милијарди евра во текот на следните три години.
ЕИБ инвестираше 690 милиони евра во Србија оваа година и размислува да обезбеди заем од 500 милиони евра за модернизирање и проширување на производствениот капацитет во фабриката за автомобили „Фиат аутомобили“ во Крагуевац следната година. 
Во меѓувреме, банката во понеделникот потпиша три нови договори за заем во вредност од 325 милиони евра со српските власти.
Тие вклучуваат кредит од 195 милиони евра за изградбата на пат меѓу Ниш, 230 километри јужно од Белград, и Чифлик, кој се наоѓа уште подалеку на југоисток. 
Делот долг 36 километри лежи на патот на т.н.Коридор 10, клучен пат кој ја поврзува Западна и Југоисточна Европа.
Други 90 милиони евра од новите кредити на ЕИБ за Србија ќе бидат искористени за финансирање на изградбата на пристапните патишта до новиот мост на реката Сава во Белград.
Преостанатите 40 милиони евра ќе бидат искористени за замена на 5 отсто од застарените електрични мерни инструменти во земјата со дигитални, кои ќе бидат интегрирани во далечински контролен систем.
„Ефикасниот инфраструктурен систем е сржта на обновата и е од суштинска важност за подобрување на животните услови и економските стандарди на населението“, рече Сканапиеко од ЕИБ.
Говорејќи пред церемонијата на потпишување, Мејстад објасни дека каматната стапка за новите заеми ќе биде „3,7 отсто за достасување од 25 години“, објави Блумберг.
