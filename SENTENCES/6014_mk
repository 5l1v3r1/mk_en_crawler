07/06/2011
Од Игор Јовановиќ за Southeast European Times во Белград -- 07/06/11
Српските фудбалски и државни власти нервозно ја чекаа неодамнешната посета на претседателот на УЕФА Мишел Платини на Белград.
Работите ја достигнаа точката на вриење кога Французинот побара да се состане со шефот на државата, претседателот Борис Тадиќ.
Платини се закани дека ќе ги избрка српските клубови и националниот тим од сите европски натпревари, ако Белград не ги запре фудбалските хулигани и насилството на стадионите.
Одговорот беше брз -- беше формирана специјална полициска единица, која ќе го спречува хулиганското насилство.
Генералот на полицијата, Младен Курибак, изјави за белградскиот весник Прес дека полицијата им прогласи војна на хулиганите и гради база на податоци за оние вклучени во немирите на спортските натпревари.
„Почнувајќи од 5-ти мај, почнавме со регистрирање на екстремните навивачи.
Сите оние кои досега одговараа за ситни престапи и кривични дела, со елемент на насилство, ќе бидат ставени во базата на податоци“, рече Курибак.
Оние кои го прекршиле законот на спортските натпревари повеќе нема да можат да влезат на стадионите, и хулиганите најверојатно ќе бидат спречени да присуствуваат на натпреварите на клубовите и репрезентацијата во странство.
Српските хулигани се ставени под будното око на УЕФА веќе со години.
Но, работите се свртија на полошо по убиството на францускиот фудбалски навивач Брајс Татон пред натпреварот во Белград во септември 2009 госина, и немирите што српските навивачи ги предизвикаа пред играта со Италија во октомври 2010 година.
Ефикасните остри мерки против хулиганите се услов за српскиот фудбал да остане во европските натпревари.
УЕФА ќе ги следи натпреварите на Србија во текот на следните шест месеци.
Експертите во Белград предупредуваат дека бркањето на клубовите и репрезентацијата би било фатално.
„Протерувањето од европските натпревари ќе ги доведе клубовите, кои се и онака во тешка позиција, на работ на пропаста.
Клубовите заработуваат пари од продажбата на играчи, и нивната цена дополнително ќе се намали ако тие не се во состојба да ги покажат своите способности на европската сцена“, рече белградскиот спортски новинар Марко Протиќ за SETimes.
Тој вели дека воведувањето специјална полициска единица претставува „чекор во вистинската насока“, но истакна дека е потребно воведување и на други мерки -- драконски казни за сите оние кои предизвикуваат немири на натпреварите, неволји на стадионите и поставување видео надзор во спортските објекти.
Други аналитичари велат дека сега е добро време да се преземат остри мерки против сите видови екстремизам.
„Полицијата може лесно да се справи со екстремните навивачи, но во тој процес мора да се вклучат и други безбедносни служби и судството.
Дури тогаш ваквиот екстремизам ќе биде притиснат в ѕид“, рече професорот на белградскиот Факултет за безбедност, Зоран Драгишиќ, за SETimes.
Тој истакнува дека екстремните навивачи се поддржани од екстремните политички сили, поради што улогата на државата и политичката волја се клучни.
Многумина, исто така, сметаат дека фудбалските клубови им удоволуваат на хулиганите, така што и тие се одговорни за ситуацијата.
Сепак, портпаролот на белградска Црвена ѕвезда, Марко Николовски, рече за SETimes дека на неговиот клуб „му недостасуваат институциите за да го решат проблемот со хулиганите ...
Дури и самиот Платини јасно стави до знаење дека Фудбалската асоцијација и државата мора да се справат со ова.“
Но, Протиќ смета дека клубовите треба подобро да го завршат својот дел од работата.
„Менаџментите или делови од менаџментите на клубовите се поврзани со навивачите.
Тие зависат едни од други, па според тоа сé уште нема подготвеност да се воспостави нормален однос меѓу навивачите и менаџментот, како оној во земјите со развиен фудбал“, вели тој.
