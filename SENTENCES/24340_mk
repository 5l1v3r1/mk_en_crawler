12/03/2009
БРИСЕЛ, Белгија -- Комесарот за проширување на ЕУ, Оли Рен, во средата (11-ти март) изрази разочарување што Македонија иако е кандидатка за ЕУ веќе три години, сé уште не ги започнала преговорите за пристапување. 
Говорејќи на седницата на Европскиот парламент за аспирациите на Хрватска, Турција и Македонија за влез во ЕУ, Рен истакна дека клучниот услов за отпочнување разговори е спроведувањето на меѓународните стандарди за слободни и фер избори. 
„Ова е суштински услов. 
Претседателските и локалните избори во март и април ќе бидат момент на вистината“, рече Рен.
Тој, исто така, коментираше за разговорите на Хрватска и Турција со ЕУ. 
„Генерално гледано, преговорите за пристапување со Хрватска се одвиваат добро. 
Затоа Комисијата предложи во ноември 2008 година индикативен патоказ за стигнување до последната фаза на преговорите за пристапување до крајот на 2009 година, под услов Хрватска да ги исполни условите. 
За жал, преговорите за пристапување со Хрватска се сега во пат-позиција поради пограничниот спор [со Словенија]“, рече Рен. 
Тој додаде дека Хрватска треба да вложи поголеми напори во неколку клучни области, како што се судските и административните реформи и својата борба против корупцијата и организираниот криминал.
Коментирајќи во врска со напредокот на Турција, Рен рече дека процесот на преговори е отворен за десет од 35 поглавја, при што преговарачите затворија едно од нив. 
Тој изрази надеж дека Советот на ЕУ оваа година ќе даде зелено светло за отворање и затворање нови поглавја ако Анкара ги спроведе потребните реформи во клучните области. 
(Милијет - 12/03/09; БТА, АбХабер, МИНА, Јавно - 11/03/09)
