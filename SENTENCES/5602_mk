04/05/2010
(AФП, АКИ, РФЕ/РЛ, Б92, Радио Србија - 03/05/10; Фенa - 29/04/10)
Околу 150 босански Срби пристигнаа во Сараево од Република Српска (РС) во понеделникот (3-ти мај) да им оддадат почит на жртвите од инцидентот во градот на почетокот од конфликтот во Босна и Херцеговина (БиХ) во периодот 1992-1995 година.
Ова беше првпат роднините на војниците на Југословенската народна армија (ЈНА), убиени на поранешната улица Добровољачка на тој ден пред 18 години да можат да одржат помен за нив на местото на инцидентот.
Сметајќи го барањето на босанските Срби за „провокација“ и обид да се измени историјата, сараевскиот градски совет побара од Министерството за внатрешни работи на БиХ минатата недела да го забрани настанот, но барањето беше одбиено.
Поради стравувањата од потенцијално избивање насилство, властите ги зајакнаа безбедносните мерки пред церемонијата. 
Полициски кордони отидоа во областа да спречат судири меѓу учесниците на собирот и паралелниот кој се одржуваше подолу по улицата, организиран од ветераните на воената бошњачка паравоена група „Зелени беретки“, кои им оддаваа почит на „бранителите на Сараево“.
Нема извештаи за инциденти на некој од настаните.
Босанските Срби положија рози и запалија свеќи на местото каде што конвојот на ЈНА беше нападнат повлекувајќи се од Сараево на 3-ти мај 1992 година.
„Тие ги убија нашите деца, а никој не одговараше“, новинските агенции ја цитираа Богдана Томовиќ, чиј 18-годишен син беше убиен во инцидентот. 
„Сакаме правда за злосторството врз војниците кои мирно се повлекуваа од Сараево.“
Србите тврдат дека нападот на конвојот го прекршил претходниот договор за мирна евакуација на нивните сили. 
Во февруари минатата година српското Министерство за внатрешни работи издаде потерница за 19 лица поврзани со нападот, вклучително и двајца членови на военото босанско претседателство, Стјепан Кљујиќ и Ејуп Ганиќ.
Објавувајќи го потегот, министерството тврдеше дека 42 српски војници и офицери биле убиени во инцидентот, а 73 биле ранети.
Американскиот Стејт департмент рече во својот Извештај за човековите права минатата година дека нападот довел до смрт на најмалку 18 луѓе, додека различни бошњачки извори тврдат дека бројот на жртвите се движел меѓу шест и девет.
Во април 1992 година силите на босанските Срби, поддржани од војниците и артилеријата на ЈНА, започнаа 43-месечна опсада на Сараево, во која загинаа околу 10.000 луѓе.
Во времето на инцидентот на улица Добровољачка, жителите на Сараево „без оглед на нивната етничка припадност, го бранеа својот град од нападот на Југословенската армија, една од најголемите европски воени сили“, рече во понеделникот Мухамед Свракиќ, од здружението на муслимански воени ветерани.
Врз основа на српската потерница за апсење, британските власти на 1-ви март го уапсија Ганиќ во Лондон. 
Тој подоцна беше ослободен со кауција од 300.000 евра, но не му беше дозволено да ја напушти Велика Британија во очекување на финалната пресуда на судот за неговата евентуална екстрадиција во Србија. 
Таа одлука се очекува на 13-ти јули.
