17/01/2005
Од Давор Коњикушиќ за Southeast European Times во Белград - 17/01/05
Аналитичарите предвидуваат континуирани економски предизвици за Србија во текот на 2005 година.
Животниот стандард е на половина од оној во 1989 година, јавноста е сé повеќе преокупирана со економските прашања и многумина велат дека нивото на незадоволство е доволно високо за да предизвика политичка криза, ако проблемите не бидат решени.
Некои економисти предвидуваат дека веќе високата стапка на невработеност би можела да скокне за 21 отсто оваа година, делумно како резултат на планираното реструктуирање на осум јавни претпријатија, кои заедно имаат вкупно околу 130.000 работни места.
Од декември 2004 година официјалната стапка на невработеност достигна 25.79 отсто.
Минатата есен едно истражување спроведено од страна на агенцијата „Фактор плус“ покажа дека сиромаштијата и невработеноста предизвикуваат најголема загриженост помеѓу Србите.
Вкупно 40,6 отсто велат дека се загрижени поради сиромаштијата, додека 31,5 отсто велат дека невработеноста е нивната најголема грижа.
Други 16,5 отсто го наведоа криминалот.
За разлика од тоа, еден мал процент - 2,6 отсто - велат дека најголема грижа им претставува војната.
Истражувањето на „Центарот за алтернативни истражувања“, пак, покажа дека социјалното незадоволство и понатаму расте - не само затоа што Србите се загрижени поради економската ситуација, туку и поради тоа што чувствуваат дека проблемот не се решава.
„Српската Влада нема никаква стратегија ниту концепт за придвижување на економската и социјалната политика“, вели аналитичарот Милан Николиќ.
На пример, тој ја наведува одлуката за стопирање на чековите за одложено плаќање.
„Луѓето ги користеа чековите како средство на „економијата на велосипед“ - тие ги префрлаа своите трошоци во следниот месец и трошеа повеќе отколку што заработуваа.
На тој начин животниот стандард беше повисок од реалниот приход.
Со укинувањето на чековите за одложено плаќање, животниот стандард на граѓаните се намалува на реалниот приход“, вели Николиќ.
Според Владимир Вулетиќ од Белградскиот универзитет Србија стана „Третиот свет на Европа“.
Дури и ако еден ден добие членство во ЕУ, вели тој, многумина и понатаму ќе бидат исклучени од бенефициите, ако Србија не биде целосно подготвена за модернизирање на своето општество и економија.
„Најголем дел од населението во Србија е исклучено од европските и светските финансиски трендови, индустрии и информатички технологии“, вели Вулетиќ.
Покрај тоа, немањето на политичко средство за изразување на фрустрациите поради тешкотиите и немањето на можности би можеле да ја загрозат стабилноста“, велат аналитичарите.
Истовремено, повеќето од нив сметаат дека не е доцна Србија да се придвижи во вистинската насока, кон развој и понатамошни реформи.
Тој чекор мора да се направи, велат тие, пред воопшто и да стане збор за евро-атланската интеграција.
