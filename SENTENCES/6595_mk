09/12/2011
Светла Димитрова за Southeast European Times -- 09.12.11
Откако не успеаја да ја обезбедат неопходната едногласна поддршка за измените на договорите на ЕУ, европските водачи постигнаа согласност за фискален пакт заснован на меѓувладина спогодба меѓу најмалку 23 од сите 27 членки на блокот.
„Седумнаесетте членки на евро областа, плус уште шест, ќе склучат меѓувладина спогодба“, рече рано во петокот (9-ти декември) во Брисел претседателот на Европскиот совет, Херман ван Ромпуј, по десет часа маратонски разговори на самитот на ЕУ, кои започнаа во четвртокот вечер.
Во изјавата на водачите на еврозоната, во која тие го објавија договорот, се вели дека тие се согласиле да се придвижат кон посилна економска унија, која би имплицирала „нов фискален договор и зајакната координација на европската политика“ од една страна, и развивање на „стабилизациски инструменти за соочување со краторочни предизвици“, од друга.
Според изјавата, генералните владини буџети на 17 земји кои го користат еврото како своја национална валута, треба да бидат „избалансирани или со вишок; овој принцип ќе се смета за почитуван ако, по правило, годишниот структурен дефицит не надмине 0,5 отсто од номиналниот БДП“.
Земјите-учеснички ќе мора да го воведат тоа поостро правило во своите национални устави или еквивалентните законски акти, со одредби за автоматски корективен механизам, кој би бил активиран во случај на девијација. 
Европскиот суд на правдата ќе биде институцијата овластена за проверка дали земјите правилно го пренесле тоа правило во своите законски системи.
Водачите на еврозоната, исто така, се согласија дека земјите чиј јавен дефицит е поголем од горната граница од 3 отсто од БДП, ќе се соочат „со автоматски последици“.
„Чекори и санкции предложени или препорачани од Европската комисија (ЕК) ќе бидат усвоени, ако не се спротивстави квалификувано мнозинство од земјите-членки на евро областа“, се вели во изјавата.
„Инструкцијата за должничкиот критериуми во поглед на бројниот услов за намалување на долгот (правило 1/20) за земјите-членки со владин долг над 60 отсто, мора да биде загарантирана во новите одредби.“
Водачите, исто така, се согласија дека постојаниот фонд за спас на еврозоната, Европскиот механизам за стабилизација (ЕСМ), треба да влезе во сила во јули 2012 година, една година порано од првично планираното, и дека постојниот Механизам за европска финансиска стабилност (ЕФСФ) ќе остане активен до средината на 2013 година.
„Севкупната горна граница на ЕФСФ/ЕСМ од 500 милијарди евра ќе биде разгледана во март 2012 година“, се вели во изјавата.
Тие, исто така, се согласија дека земјите-учеснички треба да ги потврдат во рок од десет дена своите придонеси на средства, во вид на билатерални заеми во вкупна висина до 200 милијарди евра. 
Парите ќе ги добие ММФ, за помош во справувањето со кризата.
Во изјавата, понатаму, се истакнува дека „правилата за гласање во ЕСМ ќе бидат изменети и ќе вклучат итна постапка“. 
Во случај на вонредна состојба, кога е загрозена финансиската и економската стабилност на евро областа, одлуките ќе се носат со квалификувано мнозинство од 85 отсто.
Новиот договор треба да биде потпишан до март 2012 година. 
Истиот, потоа ќе биде отворен за рафитикација, исто така, од страна на земјите-членки на ЕУ, надвор од евро клубот од 17 земји, кои сакаат да пристапат.
Двете земји кои сигруно нема да бидат дел од овој нов пакт се Велика Британија и Унгарија. 
По блокирањето на плановите за ревидирање на Лисабонската спогодба, британскиот премиер Дејвид Камерон јасно стави до знаење дека нема да ја предаде сувереноста за да го спаси еврото. 
Шведска и Чешката република побараа повеќе време за да се консултираат со своите национални парламенти.
Договорот од петокот „во основа го следи француско-германскиот предлог“, рече за SETimes во петокот Јозеф Јанинг, директор на студиите во бриселскиот Центар за европска политика (ЕПЦ). 
„Мислам дека е еден вид позитивно изненадување што е 17+6, што не беше баш толку јасно.“
Тој, исто така, истакна дека ако некој го запрашал пред самитот, тој ќе морал да искаже сомневање дали 17-те земји од еврозоната може да постигнат договор.
„Но, договор е постигнат и евро плус земјите ја зајакнаа нивната посветеност“, додаде Јанинг.
„Но, сé уште не е сé завршено. 
Вистинската работа започнува сега, а тоа е да се преговара околу измените и да се изнајде концепт кој би ги исполнил потребите за зајакнување на екс пост и екс анте дисциплината и истовремено да се изнајде нешто што е сé уште доволно компатибилно со поголемата рамка на ЕМУ, што значи на крајот на краиштата рамката од [27 члена] да се прошири и пренесе во заедничко аки во подоцнежен период.“
Според политичко-воениот аналитичар Петар Шкрбина, земјите од ЕУ нема да дозволат еврото да пропадне. 
Она што се случуваше во петокот, беше „редефинирање на внатрешните односи во ЕУ“, рече тој за SETimes.
„Еврото претставува валута која нема да пропадне бидејќи големите земји како Германија дадоа многу пари да се спасат пропаднатите економии како Грција“, рече Шкрбина. 
„Ако тие дозволат еврото да исчезне, во тој случај оние земји кои обезбедија пари за спас на државите на периферијата, и самите ќе пропаднат. 
Сé што беше направено денес е од економска природа.“
