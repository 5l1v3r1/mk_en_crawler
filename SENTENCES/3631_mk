04/04/2007
(AФП, ДПА, Ројтерс, Индипендант, ВОА, Б92 - 04/04/07;
AП, ДПА, ББС, Њујок тајмс, АКИ, Бета, Б92 - 03/04/07)
Советот за безбедност на ОН (УНСК) во вторникот (3-ти април) се состана зад затворени врати, на разговори околу планот за статусот на Косово на специјалниот претставник на ОН Марти Ахтисари, со што започна решавачката фаза од напорите за решавање на ова прашање.
„Ова е важен ден бидејќи започнува еден процес“, рече Ахтисари во вторникот.
„Не би сакал да кажам дека ова е маратон, но можно е да биде трка барем на 10.000 метри.“
Генералниот секретар на ОН Бан Ки Мун, претседателството на ЕУ и САД, изразија поддршка за предлогот на Ахтисари, кој предвидува меѓународно надгледувана независност за оваа српска покраина.
Косовските Албанци, кои сочинуваат 90 отсто од нејзиното население од вкупно два милиони жители, исто така,го прифатија.
Белград, кој инсистира на тоа да се задржи одреден степен на суверенитет, го отфрли планот.
Во своето обраќање на седницата на УНСК зад затворени врати во вторникот, српскиот премиер во заминување Воислав Коштуница ја потврди поддршката на неговата земја Косово да добие „суштинска автономија“.
Во изјавата за новинарите по седницата, тој рече дека планот на Ахтисари „не е прифатен од Советот за безбедност“.
Тој го потврди повикот на Белград за нови преговори и назначување на нов посредник.
Но, британскиот амбасадор во ОН, Емир Џонс Пери, кој моментно претседава со Советот за безбедност, рече дека коментарот на српскиот премиер е „целосно погрешен“.
Тој го отфрли посочувањето дека се бара нов посредник.
„Постои значителна поддршка помеѓу земјите-членки за предлозите на [поранешниот фински] претседател Ахтисари“, изјави Џонс Пери за новинарите, истакнувајќи дека телото до 15 нации наскоро ќе одлучи дали да ги посети Белград и Приштина, како што предложи Русија.
„Очекувам понатамошни разговори овој месец.
Мислам дека е мала веројатноста да има рано преставување на резолуцијата на Советот за безбедност“, рече тој.
Тој додаде дека Контакт-групата од шест нации -- која ја сочинуваат Велика Британија, Франција, Германија, Италија, Русија и САД -- најверојатно ќе започне со подготвувањето на предлог-резолуцијата за неколку недели.
Косовскиот претседател Фатмир Сејдиу, исто така, присуствуваше на состанокот во вторникот, но не можеше да се обрати пред Советот од протоколарни причини.
Тој за новинарите подоцна изјави дека „за жал ги исцрпивме сите можности за постигнување договор преку преговори“.
Вршителот на функцијата американски амбасадор во Обединетите Нации, Алехандро Вулф, рече дека доделувањето на надгледувана независност за Косово „е единствената опција на располагање“, макар што ја истакна потребата за „повеќе информации и едукација“ што ќе покажат дека планот на Ахтисари претставува вистинскиот пат напред.
Францускиот амбасадор Жан-Марк де Ла Салбиер, исто така, изрази поддршка за предлогот на специјалниот претставник на ОН за Косово и предупреди за евентуалните обиди за одложување на одлуката за неговиот конечен статус.
„На коцка е ставена стабилноста на Европа и ова е завршување на процесот на распадот на поранешна Југославија, така што се работи за многу специфична ситуација“, рече францускиот претставник.
„Задржувањето на состојбата на статус кво не е опција.
Тоа би било дури и опасно.“
