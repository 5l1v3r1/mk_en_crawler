26/03/2007
(Ројтерс, Б92 - 24/03/07; AП, АФП - 23/03/07; Американски стејт департмент -- 21/03/07 - 23/03/07)
Американскиот државен потсекретар Николас Барнс ќе ја искаже силната поддршка на Вашингтон за предлогот на специјалниот претставник на ОН, Марти Ахтисари, за решавање на прашањето на статусот на Косово, за време на неговата посета на Брисел оваа недела, се вели во соопштението на Стејт департментот од петокот (23-ти март) .
Косово ќе биде едно од главните прашања за кои ќе разговара високиот американски дипломат со претставниците на НАТО и на ЕУ за време на неговата тридневна посета на белгискиот главен град, која започнува в понеделник.
Барнс „ќе ја искаже силната американска поддршка за ... 
планот на Ахтисари за иднината на Косово“, рече портпаролот на Стејт департментот Шон Меккормак во петокот.
Aхтисари, поранешен фински претседател, треба да ја објави финалната верзија на својот предлог во понеделник, откако истата ќе ја достави до Советот за безбедност. 
Во текот на следните неколку недели, Советот се очекува да расправа за истата и потоа да објави нова резолуција за Косово подоцна оваа година.
Цитирајќи дипломатски избори, АФП во петокот објави дека нема големи разлики помеѓу документот што Советот ќе го добие и предлог-планот што Ахтисари го претстави на почетокот од февруари, кој предвидуваше меѓународно надгледувана самостојност за Косово.
Пред објавувањето на предлогот, Стејт департментот минатата година издаде серија соопштенија од три дела за иднината на Косово, во која ги негира тврдењата на Белград и Москва дека потенцијалното отцепување на покраината од Србија ќе даде пример за другите отцепени региони. 
Русија стравува оти независно Косово ќе ги охрабри сепаратистите во Абхазија, Чеченија, Нагорно Карабах, Јужна Осетија и Транснистрија.
„Никаде во светот нема ситуација слична со Косово“, се цитира изјавата за новинарите претходно овој месец на американскиот помошник државен секретар за европски и евроазиски прашања, Даниел Фрид. 
„Не постои место под администрација на ОН цели седум -- сега скоро и осум -- години. 
Нема случај каде што НАТО бил принуден да интервенира за да го спречи масовниот процес на етничко чистење.“
Косовските Албанци, кои сочинуваат 90 отсто од населението на покраината од вкупно два милиони луѓе, го прифатија предлогот на Ахтисари. 
Србија го одби, велејќи дека не може да се откаже од сувереноста над покраината, иако е подготвена да понуди „широка автономија“.
Фрид истакна дека трајното решение за последниот нерешен територијален спор по балканските конфликти во 1990-тите ќе биде од корист за Косово и за околниот регион. 
„Никој не се осмелува да инвестира во земја со несигурен статус“, рече тој.
Трајното решение за косовското прашање ќе биде и од политичка полза, ќе ја олесни европската интеграција на регионот и ќе го заживее „просперитетот и политичката моќ“ што поранешните југословенски републики ги уживаа пред крајот на Студената војна, според Стејт департментот.
