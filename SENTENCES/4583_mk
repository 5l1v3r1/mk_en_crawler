18/03/2009
Од Наташа Радиќ за Southeast European Times во Загреб -- 18/03/09
Министрите за надворешни работи на Хрватска и Словенија, како и комесарот за проширување на ЕУ, Оли Рен, се состанаа во вторникот (17-ти март) во Брисел, на трилатерални разговори за тековниот хрватско-словенечки пограничен спор.
Тие предложија ново решение.
Според извештаите, Рен рече дека новото решение произлегува од заедничката изјава со цел да се осигури дека двете страни нема да издадат какви било изјави или да преземат дејства за прејудицирање на постојната граница, определена со распаѓањето на Југославија во 1991 година.
Предлогот се однесува на тврдењата на Словенија дека Хрватска се обидела да ја прејудицира границата во документите за пристапување што ги поднесе до ЕУ.
Планот ќе им даде на државите можност за нов почеток на преговорите за решение.
„Ова ќе биде мерка на градење на доверба и чекор во вистинската насока“, рече Рен по состанокот во Брисел.
Рен ја охрабри Хрватска да продолжи да бара решение.
Рен, исто така, рече дека тримесечната блокада на Словенија на сите напори од страна на Хрватска да отвори разговори за поглавјата од преговорите, Загреб ги плати со губење на времето што му беше потребно за да го заврши својот процес на преговори.
Министрите за надворешни работи ја поздравија можноста за издавање заедничка изјава и го напуштија Брисел за да се консултираат со своите влади.
Тие ќе се состанат повторно во Брисел следната недела.
Иако хрватскиот министер за надворешни работи, Гордан Јандроковиќ, рече дека се надева оти заедничката изјава претставува деблокирање на процесот на преговори за поглавјата, неговиот словенечки колега, Самуел Збогар, рече дека тоа можеби не е така.
Двајцата официјални претставници, исто така, разговараа околу предлогот на ЕУ за посредување во спорот, откако преговорите со Хрватска беа прекинати минатиот декември.
Иако двете страни го прифатија планот, Хрватска инсистира на тоа дека истиот води до договор за пренесување на прашањето во Меѓународниот суд на правдата (МСП) во Хаг, додека Словенија се противи на таквиот пренос.
Во вторникот хрватскиот премиер Стипе Месиќ рече дека неговата земја нема да попушти.
„Хрватска ги признава правосудните институции и меѓународното право.
Според тоа, зошто Словенија, која е членка на ЕУ и НАТО, би била против судот?“
