19/12/2008
СКОПЈЕ, Македонија -- Претседателот Бранко Црвенковски во четвртокот (18-ти декември) во парламентот рече дека изминатата година била разочарување.
Во своето традиционално обраќање пред парламентот, Црвенковски ја критикуваше надворешната политика на владата, велејќи дека тужбата што Македонија ја поднесе против Грција во Меѓународниот суд на правдата отвора многу прашања за Македонија и нема да ги забрза разговорите за решавање на долготрајниот спор околу името помеѓу двете земји.
Тој, исто така, упати остри критики за економската политика на владата, велејќи дека пакетот мерки што владата го предложи за справување со светската финансиска криза е недоволен.
Тој ја повика владата да троши помалку и да го ревидира „рекордниот буџет за следната година“.
На крајот, тој изрази жалење поради тоа што Македонија не доби покана за влез во НАТО минатиот април и поради одбивањето на Европската комисија да одреди датум за почеток на разговорите за членство во ЕУ.
(Утрински весник, Дневник, Вест - 19/12/08;
МИА, Макфакс, Фокус - 18/12/08)
