23/09/2005
(АП, Блиц - 23/09/05; АП, Ројтерс, АФП, ДПА, РФЕ/РЛ, Радио Б92, Бета - 22/09/05)
Kосово би имало своја сопствена власт, додека Србија би го задржала државниот и територијалниот суверенитет врз покраината, рече во четвртокот (22-ри септември) Санда Рашковиќ-Ивиќ, шефот на српскиот Координативен центар за Косово, објаснувајќи ја суштината на визијата на Белград за иднината на покраината.
Српскиот премиер Воислав Коштуница и некои други претставници со месеци укажуваат на тоа дека исходот од какви било разговори за одредување на конечниот статус на Косово треба значи постигнување на „повеќе од автономија, помалку од независност“.
„Албанската страна во Косово ќе добие извршна, законодавна и судска власт“, рече Рашковиќ-Ивиќ во интервјуто за српскиот весник Данас, објавено во четвртокот -- со што за првпат го разјасни значењето на оваа формула. 
„Резолуцијата 1244 на српската држава й го гарантира меѓународниот и територијалниот суверенитет.“
Белград смета дека Косово треба да стане демилитаризирана зона, а Србија треба да ја задржи контролата на границите, царината, фискалната и монетарната политика. 
Покрај тоа, земјата се залага за тоа нејзината одбранбена политика и политиката на надворешните работи да биде централизирана -- што значи дека Косово и Србија ќе имаат заеднички министер за одбрана, надворешни работи и место во ОН.
Мнозинството етнички Албанци во покраината се надева дека разговорите за одредување на иднината на Косово, кои се очекува да започнат подоцна оваа година, ќе доведат до целосна независност од Србија.
„Ние ќе добиеме независност и суверенитет“, рече Раиф Гаши, политичкиот советник на косовскиот премиер Бајрам Косуми, за белградскиот весник Блиц во четвртокот. 
„Народот во Косово ќе одлучи. 
Целиот свет е запознаен со фактот дека 90 отсто од народот во Косово е за независност. 
Нема компромис во врска со ова прашање.“
Специјалниот претставник на генералниот секретар на ОН за Косово, Каи Еиде, се очекува во следните недели да го претстави својот извештај за напредокот на покраината во спроведувањето на меѓународно одобрените стандарди, дефинирани како предуслов за отворање на разговорите за статусот. 
Стандардите опфаќаат осум области, вклучувајќи ги демократските институции, владеењето на законот, човековите и малцинските права, економскиот развој, слободата на движењето и имотните права.
Шефот на УНМИК, Сорен Јесен-Петерсен, во четвртокот посочи дека започнувањето на преговорите, најверојатно, ќе биде одобрено од страна на ОН откако Еиде ќе го поднесе својот извештај, со оглед на тоа што организацијата признава дека Косово не може засекогаш да остане под нејзина администрација. 
Истакнувајќи дека ниту еден од стандардите не е целосно исполнет, Јесен-Петерсен за АП изјави дека покраината постигнала доволно напредок за започнување на процесот на утврдување на нејзината иднина.
„Уверен сум дека до крајот на оваа година разговорите околу статусот ќе бидат во тек“, рече шефот на УНМИК. 
Постои генерално мислење во рамките на меѓународната заедница дека, дури и во најдобри услови, Косово би имало големи тешкотии во остварувањето на стандардите, додаде тој.
Се очекува Анан да го задолжи поранешниот фински претседател Марти Ахтисари да ја предводи делегацијата на меѓународната заедница на разговорите. 
Нему ќе му помагаат тројца претставници на ЕУ, САД и Русија, кои се членки на Контакт-групата за Косово.
