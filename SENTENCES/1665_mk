09/11/2010
Полскиот министер за надворешни работи, Радослав Сикорски, го посети Белград во понеделникот (8-ми ноември), каде што се состана со својот српски колега Вук Јеремиќ.
Разговорите се фокусираа на кандидатурата за интеграција на Србија во ЕУ, истата тема на која тој дискутираше во Македонија.
Неговата балканска турнеја има за цел потврдување на интересот на Варшава за интеграцијата на Западен Балкан во ЕУ, пред да дојде редот на Полска на претседателското место во ЕУ следното лето.
Српскиот премиер Мирко Цветковиќ и неговиот словенечки колега во посета на земјата, Борут Пахор, се согласија на 2-ри ноември дека политичките и економските односи меѓу нивните земји се подобруваат.
Цветковиќ му се заблагодари на Пахор за поддршката на неговата земја на кандидатурата на Србија за ЕУ.
Комесарот за проширување на ЕУ, Штефан Филе, се очекува да ја посети Подгорица в среда (10-ти ноември), еден ден откако Европската комисија (ЕК) објави извештај за напредокот на Црна Гора.
Се очекува ЕК да препорача доделување кандидатски статус во ЕУ за Црна Гора, но ќе ја предупреди земјата за нејзините напори во борбата против организираниот криминал и корупцијата, и ќе повика на подобрување на судските реформи со цел отворање на разговорите за пристапување.
Црна Гора поднесе официјална апликација за членство во ЕУ во 2008 година.
Српскиот министер за надворешни работи, Вук Јеремиќ, на 3-ти ноември во Бања Лука рече дека Србија ќе продолжи со поддршката на новото раководство на Република Српскa (РС).
Јеремиќ допатува во РС еден ден откако Централната изборна комисија на Босна и Херцеговинa (БиХ) ги потврди резултатите од општите избори на 3-ти октомври.
Тој му честиташе на актуелниот премиер Милора Додик за победата на претседателските избори во РС.
Тие се согласија дека Белград и Бања Лука треба да ја зајакнат економската соработка.
(Разни извори – 02/11/10-09/11/10)
