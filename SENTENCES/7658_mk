19/01/2013
Бедрана Калетовиќ и Ивана Јовановиќ за Southeast European Times во Сараево и Белград -- 19.01.13
Властите на БиХ и Србија честопати ги приватизираат јавните претпријатија за мали пари и под сомнителни услови и без да размислуваат за судбината на милионите работници кои ги губат своите работни места, а потоа им треба владина помош за да преживеат, сметаат експертите.
Владата на БиХ се залага за испитување на сомнителните приватизации преку процес на ревизија, како и со создавање подобри закони, иако досега без резултати.
„Досега никој не одговараше за лошите приватизации, иако е општо познато дека решението лежи во судското гонење на одговорните“, рече заSETimesЗијад Џавиќ, професор по екомомија.
Приватизациите во поранешна Југославија започнаа во 1990-тите, но во периодот 1992-1995 војната ги прекина во БиХ. 
Оттогаш, приватизациите се честопати сомнителни и новите сопственици и извори на капитал се честопати непознати.
Ревизорите сега ги испитуваат околностите на продажбата на претпријатијата, но, исто така, и дали новите сопственици се придржуваат на потпишаните договори.
Ревизорите открија повеќе од 140 случаи на нелегална приватизација во БиХ од 2006 година, но властите не ги санкционираа прекршителите, што честопати беше причина за штрајкови на отпуштените работници.
„Неколкупати штрајкувавме со глад. 
Владата не може да ни помогне бидејќи претпријатието е сега во приватна сопственост, а ние всушност не знаеме кој е сопственикот и на кого треба да се пожалиме“, рече заSETimesМујо Гаврановиќ, работник во поранешниот југословенски гигант за производство на мебел Коњух.
Купувачите честопати се согласуваат да ги исплатат долговите на претпријатието кон вработените и да ги задржат на работа во период од две години.
„Понатамошното сценарио секогаш вклучуваше затворање на претпријатијата, продажба на нивниот имот и нивната атрактивна локација, каде што беа изградени приватни згради“, рече заSETimesРанка Мишиќ, претседателка на синдикатот на Република Српска.
„Почнуваме да гледаме одговорност во управувањето на приватизираните претпријатија, но не треба вината да се фрла на нивна адреса. 
Нашата влада, особено во ФБиХ, сè уште не е подготвена да реши многу од постојните проблеми на економски разумен начин“, рече Џафиќ.
За разлика од тоа, во Србија се приватизирани околу 2.350 претпријатија, но агенцијата за приватизација на земјата поништи една третина од истите, поради нерегуларности и други прашања.
„Во моментов ние разгледуваме 19 случаи поврзани со корупција во приватизацијата“, рече за SETimesЈелисавета Василиќ, членка на Антокорупцискиот совет, едно од двете антикорупциски тела во Србија.
19-те случаи се дел од 24 сомнителни приватизации маркирани од страна на парламентот на ЕУ. 
Вицепремиерот Александар Вучиќ ги предводи напорите за ревизија на 24 претпријатија кои ги вклучуваат Пристаниште Белград, Сартид, Мобтел и Војводина патишта.
Особено внимание привлече апсењето од страна на властите на магнатот Мирослав Мишковиќ, кој беше вклучен во приватизацијата на Пристаниште Белград, меѓу другите сомнителни приватизации.
„Овие случаи се приоритет на владата, но наскоро ние ќе знаеме што ќе се случи следно -- дали истата ќе изгради институционални рамки. 
Истражните органи мора да работат на систематски начин, а не да чекаат надворешни дозволи“, рече за SETimesНемања Ненадиќ, програмски директор на Трансперенси Србија.
Српското Министерство за правда објави дека изготвило нова стратегија за борба против корупцијата и истата ќе ги вклучи сите надлежни органи, независни регулаторни тела, невладини организации и организации во приватниот сектор.
Српската антикорупциска агенција и другите министерства сега ја разгледуваат стратегијата пред заедничката работна група да го финализира текстот.
„Стратегијата ќе ги регулира сите области поврзани со процесот на приватизација со цел да се зајакнат контролните механизми и транспарентноста на процесот“, се вели во изјавата за SETimes на Министерството за правда.
Истата ќе ѝ даде на антикорупциската агенција поголеми овластувања да ги испитува лажните изјави за имотната состојба и нерамнотежата приход-имот. 
Покрај тоа, стратегијата предвидува законот да одредува надоместок за штета како последица на корупција.
