16/02/2009
Од Пол Чикои за Southeast European Times во Букурешт -- 16/02/09
Предупредувајќи за назадувачките чекори направени во последниве месеци, Европската комисија (ЕК) ја повика Романија да ја обнови динамиката на судските реформи и борбата против корупцијата.
Препораката дојде во привремениот извештај објавен во четвртокот (12-ти февруари).
„Темпото на напредокот што се истакнува во извештајот на Комисијата од јули 2008 година не е задржано“, вели ЕК.
„Иако има одредени позитивни сигнали во судските реформи, резултатите тешко се демонстрираат.“
Потребни се повеќе напори за одржување на законската и институционалната стабилност на антикорупциската рамка на земјата, се вели во извештајот.
„Некои истраги за случаите на високо ниво и понатаму се блокираат од страна на романскиот парламент“, се вели во истиот, очигледно во врска со наводите за корупција поднесени против поранешниот премиер Адријан Настасе.
Дозволата за кривична истрага во врска со активностите на Настасе беше блокирана во парламентот.
Брисел нема некои позитивни зборови за состојбата на романските антикорупциски напори.
Во извештајот се заклучува дека Националната антикорупциска дирекција (ДНА) покажува стабилни, позитивни резултати кога станува збор за истрагите на високо ниво.
Минатонеделниот претседателски декрет со кој беше повторно назначен Даноле Морар на позицијата шеф на ДНА, беше поздравен од ЕК.
Истовремено, во извештајот се повикува парламентот да го подобри начинот на кој ги води ваквите случаи и да дозволи истрага за сите релевантни случаи.
Исто така, се истакнува националниот недостаток на обвинители и се вели дека владата ги пополнува испразнетите места без механизам кој ќе загарантира соодветни професионални квалификации.
Покрај тоа, забележува ЕК, важните закони што влијаат на романскиот судски систем стапија на сила без какви било консултации со Врховниот судски совет.
Романската државна обвинителка, Кодрута Ковеси, го опиша извештајот како позитивен.
„Вистина е дека досејата во врска со министрите не се сé уште финализирани поради парламентарните процедури“, рече таа.
„Постојано повторувам дека не е нормално парламентарните процедури да ги блокираат судските процедури ...
важно е парламентот да прогласува на база на барањата на обвинителството.
Министерот за правда, Каталин Предиу, рече дека привремениот извештај е објективен и содржи „попис на факти за проблемите и напредокот“.
Целосниот извештај ќе излезе во јули, кога европските извршни власти во Брисел ќе одлучат дали ќе продолжат да го следат романскиот судски систем.
