03/05/2010
Од Ерол Измирли за Southeast European Times во Истанбул -- 03/05/10
Соседите и колеги-членки на НАТО Грција и Турција прават уште еден обид за подобрување на односите, иако споровите во врска со Егејот и понатаму брануваат.
Турскиот премиер Реџеп Тајип Ердоган ќе ја посети Атина во средината на мај, за разговори со грчкиот колега Јоргос Папандреу.
„Се надеваме дека ова ќе биде историска посета“, рече турскиот министер за надворешни работи, Ахмет Давутоглу, во потрагата по „нова визија во грчко-турските односи“.
Тој и грчкиот заменик-министер за надворешни работи, Димитрис Друцас, неодамна го објавија формирањето висок грчко-турски совет за стратешка соработка.
Предложен од Ердоган, истиот ги вклучува министрите за надворешни работи, енергија, економија, прашања на ЕУ, транспорт, внатрешни работи, образование, животна средина и туризам и култура.
Исто така, беше договорено претседателите, премиерите и министрите за надворешни работи на двете држави да се состанат на маргините од меѓународните конференции.
Во меѓувреме, ќе бидат спроведени програми на размена за млади дипломати.
Грција и Турција сакаат да развијат нова визија која нема да се заснова на претпоставените закани, туку на взаемните интереси, објасни Давутоглу.
„Кога ќе успееме во градењето на оваа заедничка иднина заедно, одбранбените услови взаемно ќе престанат да постојат“, рече тој.
Ваквите зборови звучат храбро на хартија, но нивното реализирање е проблематична задача, предупредуваат аналитичарите.
„Сите овие се блескави одлуки“, напиша Сами Коен, ветеран-колумнист за надворешна политика во весникот Милијет.
„Но, две работи се потребни за нивно спроведување:
прво, политичка волја, и второ, взаемна доверба.“
Анкара и Атина долго време се препираат околу голем број прашања околу Егејското Море, вклучително и територијалните води, воздушниот простор, правата за експлоатација на нафта, регионите на информации за летовите и суверенитетот над островчињата.
Земјите се доближија до војна во 1987 година и во 1996 година, и нивните поморски и воздухопловни сили сé уште редовно се предизвикуваат меѓу себе, и покрај мерките на градење на доверба преземени за спречување на опасните воени инциденти.
Висок турски воен извор цитиран од Хуријет рече дека изгледите за решавање на расправијата остануваат мали.
„Невозможно е да се реструктуира безбедносната поставеност во Егејот со оглед на актуелните услови“, рече изворот.
Сепак, земјите можеби ќе успеат да постигнат напредок ако се концентрираат на области што им се заеднички.
Двете, на пример, се под притисок да ги намалат нивните надуени воени буџети.
Додека Грција бара голема меѓународна финансиска помош за спас на својата економија, ЕУ ја повика земјата да ги намали воените трошоци.
На крајот од март германската канцеларка Ангела Меркел го предложи истото за Турција, подгревајќи ги надежите дека двата долготрајни регионални ривали ќе престанат да трошат толку многу на вооружување.
Според Стокхолмскиот меѓународен институт за истражување на мирот, вкупните воени трошоци за Турција и Грција биле поголеми од 15 милијарди евра во 2008 година -- 8,7 милијарди евра, односно 7,2 милијарди евра.
