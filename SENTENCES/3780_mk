20/12/2007
Од Игор Јовановиќ за Southeast European Times во Белград – 20/12/07
Српскиот премиер Воислав Коштуница и косовскиот претседател Фатмир Сејдиу имаа обраќање на седницата зад затворени врати на Советот за безбедност на ОН во средата (19-ти декември), претставувајќи ги дијаметрално спротивставените ставови во врска со идниот статус на Косово.
Седницата, која заврши без официјална декларација, покажа дека меѓународната заедница, исто така, останува поделена по однос на ова прашање.
Русија и понатаму е на страната на Србија, противејќи се на независноста и повикувајќи на понатамошни преговори.
Според српскиот министер за надворешни работи, Вук Јеремиќ, Белград, исто така, има поддршка за својата позиција од Кина, Индонезија и африканските членки на Советот за безбедност.
САД и повеќето западни земји ја поддржуваат надгледуваната независност за Косово, тврдејќи истовремено дека понатамошните преговори би биле бесцелни со оглед на тоа што 18-месечните разговори не доведоа никаде.
„Потенцијалнот за договорено решение сега е исцрпен“, рекоа западните претставници во заедничката изјава.
„Презентациите на двете страни потврдија дека нивните ставови и понатаму се непомирливи по однос на суштинското прашање на суверенитетот.
Ние сметаме дека е јасно оти евентуалните нови преговори во оваа или некоја друга форма, нема да направат разлика.“
Но, Русија воопшто не се согласува со ова и амбасадорот Витали Чуркин инсистира на тоа дека Советот за безбедност мора да даде одобрение за ЕУ да испрати мисија во Косово на почетокот од следната година, според планираното.
Тој, исто така, говореше против независноста на Косово, велејќи дека тоа би можело да го дестабилизира регионот и тврдеше дека сé уште има простор за уште еден круг преговори.
Русија има предлог кој би можел да доведе до чекор напред, посочи тој.
Во својата презентација српскиот премиер, исто така, ја предупреди ЕУ да не испраќа мисија во Косово без одобрение на Советот за безбедност.
Србија е подготвена да учествува во нови разговори што ќе водат до широка автономија за Косово, што ќе го направи неговото првенствено етничко албанско население „најпривилегирано етничко малцинство во светот“, рече Коштуница.
За разлика од тоа, рече тој, ако Косово добие независност тоа може да предизвика поврзани реакции низ целиот свет, при што сепаратистичките движења во светот ќе се обидат да ги прецртаат границите и да воспостават нови држави.
„За првпат во историјата на ОН, се води расправа за тоа дали меѓународно признаените граници на земјите-членки на ОН се навистина загарантирани и дали принципот на почитување на суверенитетот и територијалниот интегритет е сé уште универзално применлив“, рече тој.
Аргументот на Коштуница дека суверен Косово ќе претставува светски преседан беше отфлен од Сејдиу.
Косово претставува единствен случај, рече тој пред Советот за безбедност, додавајќи дека кампањата на етничко чистење што го спроведе Србија во 1990-тите им оневозможи на косовските Албанци да поддржат каков било вид владеење од страна на Белград.
Со малку надеж сега дека прашањето ќе биде решено со резолуција на Советот за безбедност на ОН, претставниците на ЕУ сигнализираа дека ќе преземат чекори за спроведување на надгледувана независност и воспоставување административна, судска и полициска мисија на ЕУ од 1.800 припадници на местото на сегашниот УНМИК.
Додека Русија инсистира на спротивното, официјалните претставници на ЕУ -- меѓу кои и холандскиот министер за надворешни работи Максин Верхаген -- велат дека не е потребен мандат на ОН за мисијата.
