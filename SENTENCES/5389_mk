18/10/2010
(Разни извори -- 11/10/10 - 18/10/10)
Бугарско-руското заедничко претпријатие што ќе го надгледува бугарскиот дел од гасоводот Јужен тек, ќе биде формирано во ноември, четири месеци пред закажаното, објави извршниот директор на Гаспром Алексеј Милер, по „многу плодните“ разговори со официјалните претставници во Софија во петокот (15-ти октомври).
„Денешниот состанок беше сериозно поттурнување на проектот“, рече шефот на рускиот енергетски гигант по состанокот со бугарскиот премиер Бојко Борисов.
Во јули двете земји се согласија да се формира заедничко претпријатие што ќе управува со бугарскиот дел од гасоводот до февруари следната година, рок за завршување на техничката и економската физибилити студија за тој дел од гасоводот.
Милер изјави за новинарите во Софија дека договор за отпочнување на таа студија ќе биде потпишан со Бугарите во рок од една недела.
Заедничкиот проект на Гаспром и италијанската енергетска група ЕНИ, Јужен тек е создаден со цел да пренесува руски природен гас за Европа, заобиколувајжи ја Украина. 
Според плановите, крајбрежниот дел од 900 километри ќе ги поврзува црноморските пристаништа Новоросијск во Русија и Варна во Бугарија, каде што гасоводот ќе се дели на две гранки -- северозападна што ќе завршува во Австрија и југозападна што ќе оди до Грција и Италија. 
Изградбата треба да започне во 2013 година, во вкупна вредност од меѓу 10 и 24 милијарди евра.
Многу набљудувачи сметаа дена посетата на Милер претставува обид да се обнови рускиот притисок врз бугарските власти да прекинат со пречките во обид за добивање дополнителни бенефиции, како што се референцијалните цени за рускиот дотур на гас до нивната земја. 
На нивното патување за Софија му претходеа медиумски извештаи дека Бугарија е можно да биде елиминирана од проектот и заменета од Романија како примарен транзитен центар.
Два дена пред неговото патување во Софија, Милер го посети Букурешт и потпиша меморандум за разбирање со романскиот Трансгас.
Константин Симонов, директор на независниот Национален фонд за енергетска безбедност во Москва, сметаше дека ова е обид „да се искористи Романија како инструмент за влијание врз Бугарија“.
Од друга страна, обезбедувањето договор со Софија, ќе ги зајакне позициите на Москва во разговорите за гасот со Украина подоцна овој месец, покажувајќи им на властите во Киев дека проектот Јужен тек, кој ќе ја заобиколува нивната земја, е реален.
Јужен тек се смета за конкуренција на проектот Набуко, поддржан од САД и ЕУ, чија цел е намалување на зависноста на Европа од рускиот дотур на гас. 
Планираниот гасовод од 3.300 километри, кој ќе оди од Турција до Австрија преку Бугарија, Романија и Унгарија -- заобиколувајќи ја Русија -- е предвидено да пренесува 31 милијарда кубни метри природен гас од Каспискиот регион и Блискиот Исток до Европа секоја година. 
Долгоодложуваниот проект доби поттик минатиот месец кога три клучни меѓународни финансиски институции се согласија да почнат со разгледување на заемите во висина од 4 милијарди евра.
Москва, во меѓувреме, се обидува да ја зајакне позицијата на Јужен тек вклучувајќи повеќе претпријатија од клучните држави на ЕУ. 
Претходно овој месец, рускиот премиер Владимир Путин и неговиот италијански колега, Силвио Берлускони, се согласија да дозволат Винтершел, кој е дел од германскиот БАСФ, да се приклучи на проектот. 
Околу шест месеци претходно имаше гласини дека француското претпријатие ЕДФ ќе стане акционер во Јужен тек.
