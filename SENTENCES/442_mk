05/03/2012
Дражен Ремиковиќ за Southeast European Times во Подгорица -- 05.03.12
Во Црна Гора, 1 евро е пристојна цена за една чаша пиво, чадор на плажа долж крајбрежјето, или, според владата, погон за алуминиум кој пропаѓа.
Владата им ја понуди таа симболична сума на руските сопственици на фабриката за алуминиум во Подгорица (КАП), заедно со гаранции да го исплатат долгот од 22 милиони евра во Дојче банк, и пет пати повеќе од тоа, 110 милиони евра, во иднина.
Сопствениците ја одбија понудата, но пратениците се надеваат дека сепак ќе го преземат КАП. 
Тоа е дел од растечкиот тренд на Балканот, каде што владите ја преземаат контролата врз индустриски погони кои се соочуваат со проблеми, во обид да задржат илјадници луѓе кои работат во регионот, кој е опустошен од високата стапка на невработеност.
Но, цените на ваквите договори се малку превисоки, додека државите апсорбираат огромни загуби при обидот да се најдат нови купувачи во еден исклучително конкурентен глобален пазар. 
А, аналитичари сметаат дека крпените договори на крајот ќе пропаднат.
„Мислам дека балканските држави нема да бидат поуспешни во водењето на фабриките“, изјави аналитичарот Бриџит Фреас, која ги покрива секторите за челик и алуминиум за Морнингстар АД, за SETimes.
„Можеби е политичка одлука фабриките да продолжат да работат, но тоа веројатно не е економска одлука поврзана со самите фабрики. 
Мислам дека приоритетите на едно приватно претпријатие -- генерирање на профит за акционерите -- понекогаш се различни од оние на владата -- промовирање на економскиот раст и вработувањето ", вели Фреас.
Црна Гора им продаде 52 отсто од акциите на КАП на Русите во 2005-та година за 52 милиони евра, а веќе отпиша долг од 60 милиони евра преку субвенциите за електрична енергија во текот на изминатите пет години. 
Падот на цените на металите значително ги намали финансиите на КАП, со што единствената фабрика за алуминиум во државата стана непрофитабилна.
Сопствениците на КАП ја отфрлија понудата на Црна Гора од 1 евро, а пратениците неволно одобрија исплата од 22 милиони на долгот на КАП, со цел 1.200 незадоволни вработени да продолжат да работат. 
Но, пратениците се согласуваат дека договорот со Русите треба да се прекине и дека државата треба да ја преземе контролата.
34-годишниот Срѓан Вучковиќ, вработен во КАП, изјави за SETimes дека е згрозен од начинот на кој е управувана фабриката.
„Властите и сопствениците си поигруваат со милиони евра, а нас нé отпуштаат секој ден. 
Никој не ги ни спомнува платите. 
Работниците нема да дозволат нивните тајни договори да бидат постигнати зад нашите грбови“, изјави Вучковиќ.
Во полоша состојба сега се работниците во фабриката за челик во хрватскиот град Сисак. 
Речиси 1.000 работници останаа без работа откако сопствениците на фабриката, американската компанија ЦМЦ, ја затвори фабриката во декември. 
Според хрватските медиуми, ЦМЦ инвестирала 151 милиони евра во фабриката, но намалената побарувачка -- за речиси 50 отсто на пазарот -- и економската криза ја принуди ЦМЦ да ја затвори фабриката.
Владини претставници велат дека се работи на решение и наскоро ќе знаат дали ќе бараат нов партнер или државата ќе ја преземе фабриката.
Младен Новосел, претседател на Хрватскиот синдикат на работници, ја опиша ситуацијата во Сисак.
"Скоро 1.000 луѓе останаа без работа; тоа е најголемата криза на работниците што постои во Хрватска. 
Во тек е дијалог со владата и се надевам дека ќе дојдеме до некакво решение. 
Ние не смееме да ги оставиме овие луѓе на улица“, рече Новосел.
Владата на Србија минатиот месец ги купи погоните за челик во Смедерево од американската компанија „Ју ес стил“ (УСС) за 1 американски долар откако оваа компанија се повлече од Србија поради непрофитабилност. 
Фабриката, која беше најголем извозник во земјата со 5.500 вработени, беше продадена по иста цена како еден килограм јаболка.
И покрај тоа што српските власти соопштија дека бараат нов партнер за фабриката, Махмут Бусатлија, соработник на Економскиот институт во Белград, не мисли дека тоа ќе се случи наскоро.
„Во моментов има тренд на опаѓање во глобалното производство на челик. 
Фабриката во Смедерево нема висока технологија и високо преработени производи. 
Се плашам дека фабриката може да биде купена од некој кој ќе ја злоупотреби, како што веќе се случи во приватизацијата во Србија“, изјави Бусатлија за SETimes.
Фреас, од Морнингстар, рече дека сè се сведува на профитабилност.
„Ју ес стил ги продаде своите српски средства, бидејќи губеше пари и не постоеше веројатност таа да стане профитабилна во скоро време. 
Во Источна Европа, побарувачката беше премногу мала, а трошоците превисоки за да се оправда продолжувањето со работа. 
Тоа стануваше притисок врз ресурсите на компанијата. 
Средствата на УСС во САД се во многу подобра позиција, па така компанијата имаше потреба да ја зачува готовината за да ги води тие операции“, рече таа.
Најголемата фабрика за челик во Косово, Фероникел, која беше приватизирана во 2006-та година за 33 милиони евра од страна на поранешната администрација на УНМИК, исто така можеби е во неволја.
Фероникел инвестираше над 60 милиони евра по приватизацијата, од кои повеќе од 12 милиони се инвестирани во животната средина. 
Во Фероникел работат над 1.000 луѓе, плус надворешни изведувачи, со што нејзиниот платен список достигнува до околу 2.000 луѓе. 
Таа е најголем извозник во Косово, продавајќи производи од челик во Италија, Германија, Шпанија, Индија, Кина и Јужна Кореја.
Во овој момент, никој не зборува за продажба на фабриката на државата, но управата нагласува дека кризата во еврозоната ги зголемува цените на најосновните нешта, како што е нискиот квалитет на горивото, мазутот и резервните делови, како и транспортните трошоци.
Овие дополнителни трошоци директно влијаат врз нашите трошоци. 
Кризата во еврозоната не го спречува извозот барем до сега, но претпријатието се обидува да направи добри напори за да се покријат зголемените трошоци“, изјави за SETimes, генералниот менаџер на Фероникел Јонис Гаитанос.
Игор Јовановиќ во Белград и Линда Карадаку во Приштина учествуваа при изготвувањето на овој извештај.
