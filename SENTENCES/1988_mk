27/12/2004
(Канцеларијата на високиот претставник - 27/12/04;
AП, ББС, ФЕНА - 24/12/04;
ББС - 23/12/04)
Министерството за одбрана на Босна и Херцеговина (БиХ) нареди покренување на истрага во врска со сомневањата за вмешаност на Армијата на босанските Срби во криењето на обвинетите воени злосторници во воените објекти, објави во понеделникот (27-ми декември) босанскиот дневен весник Независне новине.
Заменик-министерот за одбрана Енес Бечирбашиќ во неделата за овој весник изјави дека истрагата ја побарал високиот претставник Педи Ешдаун.
Оваа вест уследи по неодамнешните откритија дека поранешниот воен шеф на босанските Срби, Ратко Младиќ, еден од најбараните осомничени лица од страна на Трибуналот на ОН за воени злосторства ова лето бил скриен во подземниот воен објект во Велики Џеп, во близина на градот Хан Пјесак во источна БиХ.
Бункерот, исто така, наводно бил омилено скривалиште на Младиќ за време на воздушните напади на НАТО во летото 1995 година.
„Младиќ бил тука во изминативе шест месеци“, изјави во четвртокот командантот на ЕУФОР, генерал-мајор Дејвид Лики, пречекувајќи ги новинарите во бункерот, при што додаде дека тој веќе наредил негово затворање за да не можат обвинетите повеќе да се кријат на тоа место.
Слични вакви објекти во оваа област, исто така, ќе бидат затворени, рече британскиот генерал.
Лоциран во густа длабока шума на планина, објектот обезбеден од напад со нуклеарно оружје во Велики Џеп е опишан како еден од најтајните и најсофистицираните воени комплекси на поранешната Југословенска армија.
Градењето на комплексот започна во 1950-тите, но официјално й беше предаден на Југословенската армија во 1983 година, како што изјави капетан Миломир Дериќ, командант на комплексот, кој последните две децении од својата служба ги помина таму.
Моментно со комплексот управува Армијата на РС.
Покрај просториите за комунијација и конференциските простории, објектот има спални соби и бањи, па дури и апартмани, кои се чини дека се направени за највисоките команданти.
„Имаме систем за филтрирање на воздухот и подземни резерви на вода и гориво“, му рече Дериќ на новинарот на Би-Би-Си.
Според него, објектот може да собере „150 лица во период од две недели со целосни оброци“, но новинарите рекоа дека се чини оти во него можат да престојуваат дури и повеќе луѓе и тоа во подолг временски период.
Запрашан дали Младиќ го посетил бункерот Дериќ рече:
„Не - никогаш“.
Но, Лики рече дека бункерот бил набљудуван, како и дека поранешниот воен командант на босанските Срби бил таму ова лето.
Тој рече дека властите на РС мора да бидат свесни оти Младиќ го користел објектот како скривалиште.
Цитирајќи западни дипломати Би-Би-Си објави дека во текот на изминатите неколку години бегалецот обвинет за воени злосторства често го посетувал Хан Пјесак, присуствувајќи на роденденски забави или ловови во тамошните шуми.
Младиќ беше најпрво обвинет во 1995 година, заедно со водачот на босанските Срби Радован Караџиќ.
Во изменатото обвинение од ноември 2002 година Трибуналот на ОН го товари по две точки од обвинението за геноцид и вкупно 13 точки за злосторства против човештвото и прекршување на законите и обичаите на војната.
