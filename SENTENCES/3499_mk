14/05/2007
Од Игор Јовановиќ за Southeast European Times во Белград – 14/05/07
Томислав Николиќ од Српската радикална партија го заврши својот кус мандат како претседател на парламентот. 
Тој во неделата (13-ти мај) поднесе оставка, по 12-часовна расправа. 
Николиќ беше изгласан за функцијата на 7-ми мај, со парламентарна поддршка од Демократската партија на Србија (ДСС), кога се чинеше дека реформистичките партии во Србија нема да можат да постигнат согласност за новата коалициска влада.
Откако се повлече Николиќ го обвини Коштуница дека го изневерил нивниот договор и застанал на страната на претседателот Борис Тадиќ, за кого рече дека „ќе ја предаде Србија“. 
Додека беше спикер Николиќ тврдеше дека Србија не треба да влезе во ЕУ и во НАТО, туку да стане дел од новиот блок што го предводи Русија.
Изборот на Николиќ за претседател предизвика превирање на пазарот на капитал во Србија, при што динарот падна за 2,5 отсто наспрема еврото, а акциите на најголемите српски претпријатија паднаа за дури 13 отсто. 
Потоа следеа меѓународни последици. 
Претставниците на Европската комисија не го потпишаа претходно најавениот договор за визни олеснувања, а при преземањето на претседателската функција во Советот на Европа во петокот беше покренато прашањето дали земјата е соодветна за местото.
Конечно, по вториот состанок помеѓу нивните водачи најголемите партии во т.н. 
демократски блок -- Демократската партија (ДП) на Тадиќ, ДСС и Г17 Плус -- објавија дека постигнале договор за коалиција. 
Новата влада треба да има вкупно 25 членови: премиер, еден вицепремиер, 22 министри и еден министер без ресор.
Коштуница и понатаму ќе биде премиер, а седум места во владата ќе й припаднат на неговата ДСС. 
ДП ќе го добие вицепремиерското место, 11 министерски места и местото министер без ресор. 
Партијата Г17 Плус ќе има четворица министри. 
Заедно овие партии имаат 130 од вкупно 250 места во парламентот.
ДП ќе ги контролира воените служби, а ДСС ќе ја контролира полицијата. 
Непартиско лице ќе ја предводи тајната полиција. 
Тадиќ ќе го предводи Националниот совет за безбедност, кој ќе ја координира работата на сите безбедносни и разузнавачки служби.
Контролата на полициските и безбедносните служби беше гглавната сопка во одолговлечените преговори. 
ДП инсистираше на тоа дека треба да ги преземе овие служби за да отпочне големи реформи и да ги отстрани пречките што ја блокираат целосната соработка со Трибуналот на ОН за воени злосторства. 
Коштуница, пак, не сакаше да се откаже од контролата.
„Партиите ги ставија државните интереси над сопствените“, рече премиерот при објавувањето на договорот. 
Парламентот сега ќе мора да работи деноноќно за да ја назначи владата пред крајниот законски рок во вторник на полноќ.
Изразувајќи пофалби за развојот на настаните изминатиов викенд, комесарот за проширување на ЕУ Оли Рен рече дека патувањето на Србија кон членството во ЕУ би можело „веднаш да продолжи“, ако владата докаже дека е „прореформска и проевропска“. 
Разговорите со ЕУ беа прекинати пред една година откако белградските власти не успеаја да го предадат обвинетиот генерал Ратко Младиќ на Трибуналот во Хаг.
