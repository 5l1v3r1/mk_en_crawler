13/10/2011
Бедрана Калетовиќ за Southeast European Times во Тузла -- 13.10.11
Додека светот ја прифаќа современоста и интензивно работи на унапредување на информатичката писменост, БиХ се обидува да најде решение за растечкиот сегмент од своето население кое е неписмено.
Според последниот попис спроведен во 1991 година, 9,9 отсто од возрасните се неписмени.
Невладиниот сектор проценува дека тој број е далеку поголем денес.
„Сите социјални проблеми произлегуваат од фактот дека имаме голем број неписмени луѓе и дека никој не е загрижен за тоа“, рече за SETimes професорот по лингвистика Сенахид Халиловиќ.
Урбаните области имаат најмал број неписмени луѓе, но во руралните области образованието може да не е приоритет, особено за жените.
Традиционалната рурална култура дава предност на тоа жените да бидат дома, да се грижат за децата и семејството, а не да учат.
Типичен пример за ваквиот животен стил е Мејра Кариќ, која живеела во регионот на Подриње.
Иако Кариќ потекнува од богато семејство, нејзиниот татко бил строг, патријахален маж кој сметал дека училиштето не е добро за женските деца.
Мерја се омажила рано, родила три деца и живеела живот на посветена сопруга според традицијата, но потајно жалела за тоа што не знае да чита или пишува.
За време на војната потоа во 1990-тите, нејзиниот сопруг е прогласен за „исчезнат“, додека Мерја морала да го напушти своето село со децата.
„Сфатив што навистина значи да си неписмен во нова средина, без моето [пошироко] семејство.
Кога требаше да обезбедам документи, не знаев каде да одам.
Властите понекогаш се лутеа;
ми велеа дека сé пишува, а мене ми беше срам да кажам дека не знам да читам“, рече таа.
„Многу е тешко кога децата носат документ од училиште што мора да го потпишам.
Што да правам?
Земам мастило и ставам отпечаток од прстот“, додаде таа.
Но, некои ја земаат судбината во свои раце.
Кариќ, на пример, заврши училиште за возрасни на 47 години и се погрижи сите нејзини деца да одат на училиште.
Сепак, наставниот кадар вели дека степенот на неписменост во БиХ е загрижувачки.
„Не се работи само за основна неписменост, туку и за неспособност да се препознае потребата на нашето население, кое копнее за реформи во образованието“, рече Халиловиќ.
Основното образование е задолжително според законот во БиХ, но сепак голем број деца не одат на училиште, а притоа од никого не се бара одговорност за тоа.
Друг проблем е и високата цена, и за жал, за голем број родители во време на економска криза, образованието е луксуз.
„Босна и Херцеговина е општество на сиромашни луѓе, [од кои многу] немаат услови за образование.
Иако е потписничка на Конвенцијата за правата на децата и како таква е обврзана да овозможи еднаков пристап до училиштето за сите деца, тоа не се случува.
Децата во различни градови немаат слични услови за образование“, рече за SETimes професорот по босански јазик Енвер Казаз.
Казаз објасни дека прашањето на неписменоста треба да биде прашање на реформи во образовните и моралните вредности, за време на воспитувањето на детето.
Ромските деца се особено погодени.
Тие најчесто се оставени да скитаат по улиците и честопати прибегнуваат кон питање за да заработат пари за своите семејства.
За многумина, нема простор за училиште -- што ги одразува желбите на нивните родители.
Затоа невладината организација Детска земја одлучи да допре до ромските деца преку проектот наречен „Деца на улицата“.
Покрај описменувањето, целта на проектот е да претстави еден поглед на поразличен живот од оној што е искусен дотогаш.
„Во моментов работиме со 100 деца, кои немаат услови за образование и ние се обидуваме да ги направиме дел од редовниот училишен систем.
За жал, соработката со образовните институции не е за пофалба“, рече за SETimes проект-едукаторот Џенана Смајиќ.
