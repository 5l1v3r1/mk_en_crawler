21/03/2012
Мухамет Брајшори за Southeast European Times во Приштинa -- 21.03.12
Барем на хартија се чини како добра идеја.
Владата продава бизнис, излегува од јаремот на менаџментот, и парите од продажбата помагаат во финансирањето на државниот буџет.
Но, во Косово, критичарите велат дека правниот процес вклучен во приватизацијата е сложен и политички оптоварен, што ќе има долготрајно влијание врз економијата.
Тие велат дека некои сопственици или вработени може да ги искористат специфичните дупки, додека други не добиваат скоро ништо.
Исто така, има и етничка компонента, со оглед на тоа што поединци од различни заедници може да кажат дека дискриминацијата -- како тековна, така и претходна -- влијае на нивната способност да имаат некаква полза од приватизацијата.
Есат Бериша е еден таков пример.
„Мојот татко работеше во Хидротехника, [како и] јас до декември 1990 година, но тогаш бев отпуштен бидејќи српските власти нé отпуштија.
А, по војната се надевав дека ќе ја вратам работата, но тоа не се случи.“
Откако Хидротехника беше приватизирана во 2006 година „никогаш не добив никаков надоместок, а најлошото е што претпријатието повеќе не постои, бидејќи новиот сопственик му ја промени судбината“, рече Бериша за SETimes.
Во некои случаи, претпријатијата се купуваа повеќе за земјата, отколку заради каква било желба да се работи со нив.
Тој не е сам:
дискриминаторскиот закон наметнат од страна на режимот на Милошевиќ принуди илјадници луѓе во Косово да ги напуштат своите работни места.
Освен тоа, многу претпријатија кои се приватизирани ги променија своите работни локации и многу често вработените, како Бериша, се симнати од платните списоци, што предизвикува чести протести пред Агенцијата за приватизација.
Дардан Сејдиу, економски експерт од Движењето Ветевендосје е гласен критичар.
„Една деценија подоцна, гледаме дека економијата е ужасно неструктурирана.
Повеќето претпријатија за производство повеќе не постојат или се користат како складишта за стока;
ефикасноста како концепт се чини дека е само на зборови, а невработеноста се продлабочува.
И крајно, бројот на странските инвеститори е симболичен, и сумата инвестирана од нив беше симболична“, рече Сејдиу за SETimes.
Повеќе од 600 милиони евра кои беа префрлени во банките во странство и не се искористени од косовската влада се резултат на приватизацијата на јавните и државните претпријатија во последниве години.
Сејдиу вели дека тоа е многу малку, и дека некои земји во регионот продадоа само едно или неколку претпријатија за таа сума.
Себ Битичи, извршен директор на Институтот Балканска политика, се согласува.
„Главните недостатоци се продажбите за пониски цени, бидејќи вредноста [на претпријатијата] е намалена поради лошото раководење, нефункционирањето на претпријатијата, и обвиненијата за корупција“, рече тој за SETimes.
Тука е исто така и цената на пропуштената можност:
„Во некои случаи приватизацијата може да води до подобри услуги и ефикасност“.
Сејдиу вели дека, од денешна гледна точка, процесот „беше набрзина направен ...
без план за економски развој“ и дека приватизацијата доведе до големи проблеми за работниците.
Тој ги наведе претпријатијата во источниот регион на Ана Морава, претходно имаше „близу 17.000 работници во претпријатијата кои се сега приватизирани.
Денес тие претпријатија вработуваат [помалку од] 1.700 од нив -- дури ни 10 отсто од работната сила не е задржана“, тврди Сејдиу.
Битичи вели дека силните синдикати на вработените би довеле до подобар исход.
„Тука главниот проблем е недостатокот на вистински синдикати.
Работниците не беа во состојба да преговараат за договор кој ќе обезбеди полесна транзиција.
Така, многу работници беа отпуштени.
Што се однесува до оние кои продолжија со работа [нема] гаранција за нивната безбедност на работното место.
Фероникел е флагрантен пример за тоа како недостатокот на политичката волја за средување на прашањето на безбедноста на работното место ги загрозува животите на работниците“, рече тој за SETimes.
Во последниве месеци неколку работници во претпријатието Фероникел во централно Косово беа повредени, што го принуди претседателот на парламентот, Јакуп Красниќи, да повика на подобри и побезбедни животни услови.
Фероникел беше приватизиран во 2007 година.
