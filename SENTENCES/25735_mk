22/02/2010
ПОДГОРИЦА, Црна Гора -- Владејачките и опозициските партии во неделата (21-ви февруари) го осудија нападот врз водачот на најголемата опозициска партија Движење за промени (ПзП), Небојша Медојевиќ, кој беше нападнат пред својот дом во Подгорица во саботата. 
Владејачката Демократска партија на социјалистите (ДПС) вети дека властите ќе сторат сé што можат за да ги расветлат околностите поврзани со овој инцидент. 
Медојевиќ рече дека стравува за својот живот, но одби заштита од полицијата. 
Тој вети дека ќе продолжи со борбата против организираниот криминал. 
Три опозициски партии -- Социјалистичката народна партија (СНП), Новата српска демократија и ПзП -- велат дека ќе побараат од претседателот Филип Вујановиќ да свика седница на Советот за одбрана и безбедност, на која ќе се разговара за борбата против организираниот криминал.
Опозицискиот водач беше нападнат од Ненад Мичуновиќ, кој се обиде да го удри и го предупреди „да престане да го споменува името на Бранислав Мичуновиќ“, богат бизнисмен кого Медојевиќ го опиша како „највлијателната личност“ во државата, кој наводно ја контролира дури и полицијата. 
Неговиот роднина, наводниот напаѓач, се наоѓа во притвор, но ќе биде обвинет само за нарушување на јавниот ред. 
(РТС, Кафемонтенегро, РТЦГ, Бета, Танјуг, Б92 - 21/02/10)
