26/01/2006
Од Давор Коњикушиќ за Southeast European Times во Белград -- 26/01/06
Србија во текот на 2005 година презеде мерки против тековниот проблем со насилството врз жените и децата, особено во домовите. 
Земјата го усвои и почна да го спроведува новиот Закон за семејството, кој за првпат овозможи издавање на забрана за приближување за насилниците или наредба за нивно излегување од домаќинствата.
Медиумското покривање на овој закон можеби беше исто толку значајно како и самиот закон, бидејќи истото поттикна јавни дебати за ова прашање кое честопати се држи зад затворени врати. 
Според извештајот на Стоп за насилството против жените, законот претставува сигнал дека насилството повеќе нема да се третира само како „приватна работа“.
И покрај тоа што Законот за семејството претставуваше чекор напред во вистинската насока, некои велат дека истиот имал мало или никакво влијание досега.
„Жените кои се жртви на насилство и кои доаѓаат во нашиот штитенички дом ни велат дека очекувале многу повеќе од овој закон“, вели Весна Станојевиќ, координаторката на Советничката канцеларија против семејното насилство. 
„Тие едноставно очекувале да останат во семејните домови, како што предвидува законот, а насилникот да биде истеран оттаму. 
[Но] ниту законот се спроведува како што треба ниту, пак, се извршуваат судските налози. 
Ние сé уште немаме пример маж што врши насилство да биде истеран од домот, а да се внесе жртвата“, додава таа.
Истовремено, постојните домови за малтретирани жени и деца се полни и има потреба од вакви објекти во секој поголем град во Србија. 
Постојните штитенички домови не добиваат соодветни финансии. 
Само како резултат на финансиската помош од странските претпријатија и организации тие можат да продолжат со своите активности.
Заедно со нови домови за малтретирани жени и спроведување на постојните закони, неопходна е и фундаментална промена на социјалниот пристап, велат луѓето што се борат против насилството. 
Според нив, од голема важност ќе биде жртвите да почнат јавно да зборуваат. 
Според Советничката канцеларија против семејното насилство секоја трета жена во Србија го крие од семејството и пријателите фактот дека е жртва на психолошка, физичка и сексуална злоупотреба. 
Злоставуваните жени обично молчат од срам. 
Тие се срамат од идејата да го споделат искуството од нивните приватни животи.
Истражувачите велат дека ова молчење само го зголемува проблемот. 
„Злоставувачите се насилни особено поради оваа невидливост и анонимност“, вели психологот Драган Попадиќ. 
„Истражувањата покажуваат дека не само злоставувачите, туку и обичниот граѓанин во секојдневните ситуации постои многу помала веројатност да постапува агресивно или да е склон на насилство врз други лица во ситуации каде што повеќе не е невидлив или заштитен со анономност“.
