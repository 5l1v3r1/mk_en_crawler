05/09/2012
Мухамет Брајшори за Southeast European Times во Приштина -- 05.09.12
Вицепремиерот Хајредин Куци ја повика опозициската Демократска лига на Косово да се врати во парламентарните комисии за изборни и уставни реформи од кои се повлече претходно, во обид за смирување на потенцијално поделбената политичка ситуација.
„Демократијата значи учество, а не блокирање. 
На граѓаните им требаат изборни реформи од две причини: за да ја искажат својата волја и заради почитување на исходот од изборите“, рече Куци.
Лигата ги напушти комисиите само неколку недели пред да биде објавен крајот на надгледуваната независност овој месец, поради несогласувањето во врска со мандатот на претседателката Арифете Јахјага.
„ЛДК нема да биде дел од комисијата ако не се почитува договорот за претседателот постигнат во резолуцијата што ја поддржавме [во април 2011 година]“, рече Хаки Демоли, претседател на парламентарната комисија за изборни реформи и пратеник на Лигата.
Јахјага беше избрана во април 2011 година како дел од договорот меѓу владејачката коалиција предводена од Демократската партија на Косово на премиерот Хашим Тачи и Лигата, за преземање на уставни и изборни реформи.
Договорот предвидува дека претседателски избори за смена на Јахјага ќе бидат распишани шест месеци откако ќе бидат одобрени уставните реформи.
Но, косовскиот уставен суд во јули пресуди дека мандатот на Јахјага е пет години.
„Оставка не е планирана во политичкиот договор за предложените уставни амандмани. 
... 
Јас сум посветена на почитување на уставот и законите“, рече Јахјага. 
„[Оставката] би водела до нова криза; уставните реформи и изборните реформи се процес кој почна и ќе трае до изборот на нов претседател.“
Според Ардиан Арифај, постар истражувач во Институтот за политичко истражување и развој во Приштина, потегот на Лигата ја покажува лутината во врска со неспроведувањето на постоечкиот договор кој помогна да биде избрана Јахјага и ја стабилизираше косовската политичка сцена.
„Заминувањето на партијата од ад-кох парламентарната комисија со сигурност не претставува политичка криза, но може да биде увертира за такво нешто“, изјави Арифај заSETimes.
Aрифај рече дека договорот, исто така, содржи важни точки во врска со реформата на изборниот систем и ја пофали работата на комисијата бидејќи истата ги изготви препораките што треба да се инкорпорираат во закон.
„Но, неподготвеноста на политичките партии да ги прифатат суштинските промени во изборниот систем ... 
претставува пречка“, рече Арифај.
Иако некои граѓани рекоа дека опозицијата има легитимен приговор, многумина тврдат дека потегот на Лигата може да направи повеќе штета отколку добро.
Бехаре Висока, економист со седиште во Приштина, заSETimes изјави: „Не се знае дали потегот на ЛДК ќе послужи за постигнување на целта на партијата. 
Не знам дали ова е паметен потег, бидејќи надгледуваната независност завршува во септември и гласачите ќе бидат тие што ќе одлучат.“
Куштрим Хиса (32), лекар од Приштина, изјави заSETimes: „Овој потег беше очекуван. 
Тие не можеа да направат ништо друго бидејќи беа игнорирани од Јахјага и ПДК со месеци“.
Во таа смисла, партијата го направи вистинскиот чекор, додаде тој.
Арифај вели дека дури и ако владејачката партија одлучи целосно да го спроведе договорот, Јахјага е таа што ќе одлучи.
„Согласно на тоа, дури и ако договорот биде целосно почитуван, тоа не значи дека Јахјага ќе поднесе оставка, бидејќи таа не го има потпишано договорот“, рече Арифај.
