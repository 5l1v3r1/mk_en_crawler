23/02/2012
Марија Паравантес за Southeast European Times во Атина -- 23.02.12
Грците низ целиот свет преземаат иницијативи во јавните односи за обновување на репутацијата на нивната татковина, како и за зајакнување на моралот на својот народ и довербата во својата економија.
Додека вниманието на медиумите е фокусирано на грчките финансии и потребата за два пакети финансиска помош на Еврозоната за земјата да го избегне неподмирувањето на својот долг, некои Грци ги критикуваат извештаите за кои тие велат дека ја прикажуваат земјата како рај за мрзливите измамници, кои го избегнуваат плаќањето даноци.
„Најефикасен начин да се возврати на негативните стереотипи и пристрасните информации е да се изградат и зајакнат нашите мрежи и партнерствата меѓу секторите и преку границите“, рече за SETimes Афродита Буикидис, програмски директор на медиумскиот проект „Реинвентинг Грис“.
Организацијата ги вклучи американските студенти по новинарство со грчко потекло да ги разбијат негатвните претстави за Грција преку јавен дијалог, рече Буикидис.
Во Грција се случуваат промени, но алтернативните и независните медиуми се тие што помагаат да се пренесува новинарство засновано на решенија, додаде таа.
„Многу луѓе сакаат да читаат позитивни вести, и кога ќе читаат за времиња на кризи или институции што не функционираат, тие се прашуваат:
„Што можеме ние -- што можам јас -- да сторам за ова?“, рече Буикидис.
GoodNews.gr почна да известува за, како што ја нарекува, „другата Грција“.
Истата се фокусира на вестите за Грците што создаваат, иноваторите, оние што градат и откриваат.
„Накратко, луѓето кои му враќаат на општеството, кои нé инспирираат“, рече за SETimes членот на страницата Стратос Сафиолеас.
Сафиолеас рече дека е убеден оти Грција ќе ги надмине своите сегашни тешкотии бидејќи има човечки потенцијал;
покрај тоа луѓето имаат искуство во надминување на тешкотиите.
„Грците се добро образовани, вешти и родени во традиција на надминување на тешкотиите.
Грција е стратешки важна.
И конечно, Грција е светски бренд.
Без оглед колку е оцрнета -- демократијата, филозофијата, технологијата се вградени во свеста на светот како нешто што е родено под сенката на Акропол“, рече тој.
Друга иницијатива, Repo(we)rGreece, се бори против, како што вели, погрешните перцепции за Грција преку интерактивна платформа која ги истакнува успешните приказни.
„Она што нé мотивираше е дека сега грчкиот народ е прикажан во негативно светло“, рече за SETimes Александар Костопулос, човекот зад оваа едногодишна иницијатива.
Групата вели дека го користи своето искуство во менаџирање на имиџот за да им помогне „на оние Грци кои работат напорно и имаат успешна приказна за раскажување, и служат како најдобри амбасадори во нашите напори“.
Но, Костопулос објасни дека впечатоците не може да се променат за еден ден;
перцепциите мора да се градат со текот на времето.
„Знаеме што тргна наопаку, сега е време да се исправат работите и најдобар начин да се постигне тоа е преку кампања ориентирана на резултати на базно ниво“, рече тој.
Дури и истакнатите луѓе, како што е стратегот Петер Економидес, поранешен дел од тимот на Епл, кој помагаше во создавањето на неговата кампања „Мисли поинаку“ во 1997 година, рече дека инспиративна и организирана кампања за ребрендирање може да ја претвори Грција во „Епл на Медитеранот“.
„[Грција е] еден од најголемите брендови што никогаш не се брендирани“, рече тој.
Економидес потврди дека една држава не е компјутер или софтвер, но има лекции научени од брендирањето, кои може да се применат.
„Брендирањето почива на општеството, психологијата и антропологијата, и ако веруваме во овие дисциплини, тогаш можеме да зборуваме за поправање на државите“, рече тој.
Иако Грците го поздравуваат фокусот на позитивните остварувања, некои предупредуваат дека само раширена промена на работната етика и повеќе готови економски резултати може да доведат до промена во перцепциите.
„Има потреба за реални и широки промени во идеите и менталитетот, како и промена на политичарите на власт.
Тие сега се чинат повеќе од итни“, рече за SETimes новинарот од Солун, Василеос Терзопулос (30), кој студирал во странство и се вратил во Грција.
