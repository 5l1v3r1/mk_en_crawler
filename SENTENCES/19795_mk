25/10/2007
АНКАРА, Турција -- Турски воени авиони гаѓаа цели преку границата со Ирак, според извештаите од средата (24-ти октомври), вклучително и курдското село во близина на Шираниш Ислам. 
Властите во Анкара потврдија дека оваа недела се спроведени неколку бомбашки операции и дека единица од 300 војници накратко влегла на ирачка територија, барајќи герилци на Курдистанската работничка партија (ПКК). 
Авиони, наводно, полетале од аеродромот во Дијабракир рано во четвртокот, макар што властите не сакаа да обелоденат дали тие се упатиле кон ирачкиот воздушен простор.
Во обид да ја смири ситуацијата, висока ирачка делегација во четврток допатува во посета на Анкара, каде што ќе разговара за мерките со цел запирање на нападите на ПКК врз турските војници. 
Војската вели дека имало уште еден напад на стражарница на војската во провинцијата Хакари доцна во средата, во кој учествувале околу 40 бунтовници од Ирак.
Турскиот претседател Абдула Ѓул во четвртокот изјави дека Анкара е решена да стави крај на заканата од ПКК. 
„Иако го почитуваме територијалниот интегритет и единството на Ирак, Турција губи трпение и нема да толерира користење на ирачката територија за терористички активности.“ Турскиот национален совет за безбедност се состана во средата и одлучи да воведе економски санкции против организациите осомничени за финансирање и помагање на ПКК.
Исто така во средата, официјални претставници на Европскиот парламент ја повикаа Турција да размисли двапати пред да изврши воен упад во северен Ирак. 
Сепак, тие истакнаа дека меѓународната заедница треба да ја поддржи Турција во нејзините напори за борба против тероризмот. 
(Ројтерс, ББС, АП, АФП - 25/10/07; AФП, АП, новинска агенција Анадолу, Хуријет, Ројтерс, СНН Турк, РФИ - 24/10/07)
