28/04/2011
Од Ерл Мурати за Southeast European Times во Тирана – 28/04/11
Иако ветија дека ќе ја почитуваат еднаквоста на половите и политичката застапеност, политичките партии во Албанија ги запоставија повиците за вклучување на жените кандидатки на локалните избори на 8-ми мај. 
Вкупно само 17 од вкупно 768 кандидати или 3% се жени.
Ова доаѓа три месеци откако политичките водачи ветија дека ќе го почитуваат изборниот закон, кој предвидува дека 30 отсто од кандидатите мора да бидат жени.
„За жал, ние имаме длабок контраст меѓу ветувањата на политичките партии за зголемување на присуството на жените во политичките одлуки и официјалните кандидатски листи“, рече претседателот Бамир Топи на состанокот организиран од ОБСЕ претходно овој месец за зајакнувањето на улогата на жените во власта.
„Ова значи дека политичките партии сé уште не ја трансформирале еднаквоста на половите и застапеноста во културно однесување. 
Сé уште, жените се сметаат за несигурни кандидати во една таква агресивна политичка средина каде што, за жал, луѓето не гласаат секогаш за кандидатските програми и вредности“, рече Топи.
Амбасадорот на ОБСЕ во Тирана, Еуген Волфат, вели: „Подобрувањето на постојната празнина во еднаквоста на половите во сите управни структури останува предизвик. 
Сите национални и меѓународни партнери имаат значителна одговорност да помогнат“.
Активистите за женските права имаат различни мислења во врска со тоа кој е одговорен за слабата застапеност на жените во политиката.
„Се разбира, тоа е грешка на политичките водачи. 
Тие се главно одговорни. 
Тие не оставаат еднаков простор за двата пола“, рече Блерина Метај, членка на коалицијата за охрабрување на жените, младите и малцинското учество во политиката, за SETimes.
Координаторката на Националната програма за жените на ОН, Фјорела Шалси, ги обвинува партиите и изборниот законик, кои не гарантира примена на квоти.
„Глобалната статистика покажува дека една од главните тешкотии со кои се соочуваат жените и девојките за влегување во политиката е недостатокот на поддршка од самите политички партии. 
Така, жените во Албанија не се кандидираат на изборите бидејќи не се чувствуваат поддржани од мажите-политичари. 
Тие се борат против дискриминаторските партиски механизми кои им го негираат на жените пристапот до важните и точни информации“, рече таа.
Еднаквата застапеност во процесот на носење одлуки претставува долга битка и интервенцијата мора да биде мултидимензионална, вели Шалси.
Но, не се согласуваат сите активисти со тоа. 
Елса Балаури, шефицата на албанската Група за човекови права, вели дека жените се свој сопствен непријател во овој поглед.
„Најголемата штета доаѓа од самите нив. 
Жените се тие што не сфаќаат колку се важни и не знаат како да ја покажат својата женствена личност, особено во политиката. 
Тие ја менуваат својата личност и стануваат мажествени кога почнуваат да соработуваат со мажите“, рече Балаури за SETimes.
„Жените во семејството се тие што ја продолжуваат патријархалната култура, каде што мажите треба да се Господ. 
И таа го прави ова, ги учи својата ќерка и син како да слуша и служи, односно да користи и води.“
