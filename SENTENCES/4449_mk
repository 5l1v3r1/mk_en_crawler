31/03/2009
Од Георги Митев-Шантек за Southeast European Times во Белград -- 31/03/09
Сé поцрната економска слика го принуди Белград во четвртокот (26-ти март) да се согласи за заем од ММФ во висина од 3 милијарди евра. 
Заемот од 27 месеци ќе го замени стенд-бај заемот од 520 милиони евра што Србија го прифати во јануари. 
Истиот ќе дојде со висока цена за граѓаните: владата ги зголеми даноците и ги скрати политички популарните трошоци.
Србија со ова се приклучува на Унгарија, Латвија, Белорусија, Романија и Украина во прифаќањето на итната финансиска помош од Фондот. 
Босна и Херцеговина вели дека почнува разговори за истото прашање. 
Српскиот пакет чека одобрение од извршниот одбор на ММФ во мај.
Белград се подготвува, во замена за помошта, да носи политички болни одлуки. 
Условите вклучуваат намалување на владините трошоци за 1 милијарда евра, што изнесува 3 отсто од БДП. 
Кратењата на буџетот ќе вклучуваат замрзнување на платите за вработените во јавниот сектор, цела четвртина од работната сила во државата.
Владата, исто така, планира да воведе 6 отсто додатен данок на сите плати и пензии повисоки од 125 евра месечно, настрана од веќе постојниот данок на приход од 12 отсто. 
Истиот првично требаше да ги опфати богатите, но Министерството за финансии сфати дека богатите луѓе не се толку бројни колку што се надеваше. 
На крајот, истото одлучи да го воведе додатниот данок за сите што заработуваат 1/3 или повеќе од просечниот приход.
Сепак, синдикатите се закануваат со штрајкови ако Белград го спроведе зголемувањето на даноците, поради што тој сега размислува да го намали бројот на даночните обврзници што ќе плаќаат.
Властите звучеа песимистички, но се помирија со тешкотиите што доаѓаат. 
„Што побрзо ја прифатиме кризата тука, тоа поскоро ќе заздравиме“, рече министерката за финансии Дијана Драгутиновиќ. 
„Овие мерки се тешки за Србија, но апсолутно неопходни за кредибилитетот на [финансиската помош]“, забележа Алберт Џегер, шеф на мисијата на ММФ во Србија.
Некои експерти ги доведоа во прашање изгледите на владината стратегија, предвидувајќи дека работодавачите ќе ги скратат платите или ќе ги плаќаат под маса вработените, за да го скратат даночниот удар. 
Владимир Глигоров, од Виенскиот институт за меѓународни економски студии, рече дека Белград треба да побара 5 милијарди, а не 3 милијарди евра.
Иако дискутабилно, Србија немаше избор освен да ја прифати помошта на ММФ со многу услови. 
Земјата која имаше раст на БДП од 7 отсто во 2008 година и предвиден раст од 3,5 отсто во 2009 година може да претрпи намалување од 2 отсто од БДП во 2009 година и нулта раст во 2010 година, како што предвиде Џегер.
Заемот има уште една цел, покрај тоа да му помогне на намалениот трезор; да ја зачува довербата на странските банки со субвенции во државата.
Навидум, тоа и му успеа. 
Во петокот претставниците на десет од нив се согласија во Виена да го задржат сегашното ниво на присуство во Србија. 
Наглото повлекување на капиталот од овие банки би ја довело економијата во државата во застој.
