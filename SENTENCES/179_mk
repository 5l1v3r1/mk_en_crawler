07/01/2008
Од Зоран Николовски за Southeast European Times во Скопје - 07/01/08
Добро познатиот Балкански коридор за пренесување на наркотици, дрога и психотропски супстанции станува се понепристапен за трговците со дрога заради зголемените напори во борбата против нелегалната трговија. 
Во текот и после конфликтите во регионот, овој пат беше полн со „дупки“, овозможувајќи релативно лесен пристап за криминални елементи.
Соработката помеѓу земјите и размената на информации се подобрени, како и функциите на граничните служби. 
Овие напори помагаат да се затворат тие дупки и создаваат се поголеми препреки за трговците со дрога.
„Балканскиот пат“ беше одамна дефиниран од аналитичарите, а неговото постоење беше потврдено со бројните заплени на наркотици и прецизната статистика на организациите за борба против дрогата. 
Меѓутоа, се верува дека напредокот на Балканските земји кон членство во НАТО и ЕУ ги обесхрабри криминалните организации. 
Процесот за пристапување во НАТО и ЕУ има уште една улога -- институциите се зајакнуваат, се воведуваат нови мерки за регионална соработка и има технолошки напредок во граничната контрола.
Македонија, на пример, напредува со таканаречената интегрирана контрола врз границите, што значи дека контролата, надгледувањето и обезбедувањето на границите се пренесени од војската на полицијата. 
Овие мерки ја зголемија координацијата со полицијата на граничните премини и граничните единици кои патролираат долж државните граници.
Со воведувањето на нова информатичка опрема, сите гранични премини се меѓусебно поврзани, така што сите земји моментално ги имаат информациите. 
Подобрена е размената на податоци во регионот и воведени се правила за заштита на податоците со Иницијативата за соработка во Југоисточна Европа.
Македонската царина, исто така, воведе неколку нови техники како надгледување на транзитните транспортни возила со помош на GPS технологија. 
Поставени се и камери на граничните премини.
Документите на Интерпол покажуваат дека за криумчарење на хероин се користат два примарни пата: Балканскиот пат, кој поминува низ Југоисточна Европа и Патот на свилата, кој поминува низ Централна Азија.
Според документите на Интерпол, Балканскиот пат е поделен на три под-пата. 
Јужниот пат поминува низ Турција, Грција, Албанија и Италија. 
Централниот пат поминува низ Турција, Бугарија, Македонија, Србија, Црна Гора, Босна и Херцеговина (БиХ), Хрватска, Словенија и на крајот низ Италија или Австрија. 
Северниот пат поминува низ Турција, Бугарија и Романија до Австрија, Унгарија, Република Чешка, Полска или Германија. 
Големи количини на хероин се наменети или за Холандија или за Велика Британија. 
Земјите од Југоисточна Европа, со исклучок на Албанија, главно се сметаат за транзитни подрачја и во помала мера места каде дрогата се продава.
Во Албанија откриени се мали површини за одгледување на опиум и канабис, како и организации за трговија со дрога кои се активни и кои се шират во Европа. 
Меѓутоа, според Канцеларијата за дрога и криминал на ОН, ситуацијата во Албанија не е едноставна. 
Оваа земја често се наведува како извор на смолата од канабис. 
Меѓутоа, она што се чини јасно е дека улогата на Албанија како производител на трева од канабис е многу поголема од нејзината улога на производител на смола од канабис.
Македонија, Србија и БиХ се сметаат за важни транзитни подрачја; Турција е клучна точка за дистрибуција; а Грција, Бугарија и Романија се врата кон Европа.
Низ овие правци не се пренесува само хероин, туку и канабис, хашиш и суров опиум. 
Мрежите за дистрибуција на мали количини на дрога, перењето пари, корупцијата и лабораториските подготовки се јавуваат како пропратни кривични дела на трговијата со дрога. 
Според некои аналитичари, кривичните дела поврзани со дрогата ја загрозуваат безбедноста на целиот Балкан, бидејќи дел од парите одат за финансирање на нелегалното оружје за радикалните групи.
Само трговијата со дрога одгледувана во Авганистан им носи заработувачка од над 2 милијарди евра на картелите кои оперираат долж Балканскиот пат, вели шефот на UNODC Антонио Марија Коста. 
Овие нелегални пари ја зголемуваат сиромаштијата, стапката на криминал и, исто така, завршуваат кај радикалните групи.
Новост е тоа што Балканот станува еден вид крстосница за дистрибуција, не само на хероинот, туку и на кокаинот кој потекнува од земјите од Јужна и Централна Америка. 
Последниот случај, кога беа запленети 486 кг венецуелски кокаин на македонската граница, го потврдува постоењето на тој пат, кој досега не беше користен за криумчарење на толкави количини.
Загриженоста поради кокаинот долж Балканскиот пат е изразена во Светскиот извештај за дрогата за 2007-та година објавен од UNOCD. 
И покрај тоа што 99 отсто од кокаинот од Јужна Америка и понатаму е насочен кон Западна Европа, агенциите за борба против дрогата забележаа некои пратки и за Источна Европа и Балканските земји.
Ова предизвикува загриженост заради можното воспоставување на нови рути за криумчарење и вклучување на кокаинот во асортиманот на производи кои ги нудат традиционалните криумчарски групи кои оперираат долж Балканскиот пат. 
Забележани се некои случаи на криумчарење на кокаин преку Црното Море во Романија и преку Јадранското Море во Црна Гора.
Зголемувањето на запленетите количини на Балканот се во согласност со светските трендови. 
Во изминатата деценија, годишниот раст на запленети наркотици беше во просек 6 отсто, со што беше надминат растот во глобалното производство на опиум и резултираше со зголемување на глобалната стапка на заплени на опиум од 15 отсто во 1995-та година на 26 отсто во 2006-та година.
И додека податоците за запленетата дрога и разузнавачките информации покажуваат дека земјите од Западен Балкан добиле важност во периодот помеѓу 2000-та и 2004-та година, се чини дека тој тренд не продолжил во 2005-та година. 
Покрај тоа, се зголемил бројот на заплени долж источнобалканскиот пат -- што е главно одраз на заплените во Романија и Унгарија -- додека пак бројот на заплени во Бугарија и Турција се намалил. 
Меѓутоа, заплените на наркотици во Турција се зголемиле во 2006-та година за речиси 25 отсто, што покажува дека „традиционалниот“ пат преку Пакистан, Иран, Турција и Балканските земи повторно добива важност.
