23/12/2004
Од Миранда Новак за Southeast European Times во Загреб – 23/12/04
На 2-ри јануари Хрватите ќе излезат на гласање за избор на претседател од неколку кандидати.
Во моментов актуелниот претседател Стипе Месиќ се чини дека има најдобри шанси за победа, по што следи вицепремиерката Јадранка Косор, кандидатка на владејачката партија ХДЗ.
Голем број аналитичари веруваат дека прашањето е дали Месиќ, кој ја ужива поддршката на седум политички партии и со голема разлика води во анкетите, ќе победи уште во првиот круг.
Ако успее, рече политичкиот коментатор Давор Ѓенеро, „неговата вистинска власт и авторитет во политичкиот систем значително ќе се зголемат.
И покрај фактот што ингеренциите на претседателот на републиката се прилично ограничени, тој докажа за време на својот сегашен мандат дека може да работи како важен гарант на демократизацијата и, условно кажано, како столб на политичкиот систем“.
Сепак, Косор јасно стави до знаење дека има намера да биде силен предизвик.
„Убедена сум дека со мобилизирање на партиските сили и поддршката на сите групи кои го согледуваат она што партијата и лично јас го сторивме досега, ние скоро сигурно можеме да победиме на изборите“, рече Косор, додавајќи дека нејзината предност лежи во фактот што таа може да привлече поддршка како од машките, така и од женските гласачи.
Кампањата на Косор доби поддршка од 40 женски невладини организации.
Дури и пред да влезе во трката, анкетите покажуваа дека има задоволителен рејтинг од 17 отсто во однос на Месиќ -- цифра која таа сега очекува значително да се зголеми.
Месиќ не го потценува предизвикот, истакнувајќи дека Владата, премиерот и владејачката партија ХДЗ се во сојуз против него.
„Јасно е дека не можам повеќе да водам кампања против една нејасна група“, рече тој, додавајќи дека, како резултат на тоа, мора да ја промени својата предизборна стратегија.
И покрај тоа што во трката учествуваат и неколку други кандидати, повеќето од нив се очекува да освојат помалку од еден отсто од гласовите, додека двајца -- Славен Летица и Ѓурѓ Адлесиќ -- имаат најголеми шанси за освојување на пет отсто.
Сепак, овие кандидати би можеле да имаат значајна улога, со оглед на тоа што аналитичарите сметаат дека тие ќе откршнат од поддршката на Месиќ во индиректна корист на Косор.
