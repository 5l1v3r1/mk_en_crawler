29/10/2008
Српската тениска ѕвезда Ана Ивановиќ победи на турнирот Генерали лејдис, поразувајќи ја Русинката Вера Звонарева во неделата (26-ти октомври) во Линц, Австрија, и постигнувајќи ја својата прва победа во последниве четири месеци.
Претходно оваа година Ивановиќ победи на Француското отворено првенство.
Извршниот комитет на ФИФА ја отфрли кандидатурата на Косово за членство во фудбалската организација, објавија локалните медиуми во саботата (25-ти октомври).
Според официјалната одлука, ФИФА го одби Косово бидејќи тоа не е членка на ОН и ужива дипломатско признавање само од 51 од вкупно 192 земји на ОН.
Членството во ОН е едно од правилата на организацијата.
Косовскиот главен град ќе биде домаќин на четвртиот Приштински џез-фестивал од 1-ви ноември до 10-ти ноември.
Уметници од регионот, остатокот од Европа и Соединетите Држави ќе учествуваат на настанот.
Српската и хрватската фудбалска репрезентација за момчиња под 17 години се квалификуваа на УЕФА европскиот шампионат за помлади од 17 години, кој ќе се одржи следното лето во Германија.
Хрватска победи со 3:0 против Молдавија, а Србија ја победи Шведска со 2:0, заземајќи ги првите две позиции во групата 6.
УЕФА ги објави нивните места во саботата (25-ти октомври).
Хрватската aктерка Наташа Дорчиќ и српскиот aктер Никола Којо ги освоија главните награди на 33-тиот филмски есенски фестивал Мојковац за главни улоги во филмовите „Морам да спијам, ангелу мој“ и „Четвртиот човек“.
Настанот, кој се одржа во Црна Гора, заврши во неделата (26-ти октомври).
Американскиот баритон Мајкл Ентони Мекџи е победник на деветтиот Меѓународен фестивал на оперски пејачи Мари Краја, кој се одржа од четвртокот (23-ти октомври) до саботата (25-ти октомври) во Tиранa.
Настапот на Мекџи на најголемиот албански оперски натпревар беше негов прв во Европа.
Се натпреваруваа вкупно 16 пејачи.
Бугарскиот национален бадминтон тим победи на Балканскиот шампионат во Букурешт во саботата (25-ти октомври).
Бугарија победи на финалето против Романија со 3:1.
Во полуфиналето бугарскиот тим ја победи Грција со 3:0.
Tурција беше на третото место.
Турскиот пливач Ценк Деврим Улусој постави нов светски рекорд во слободно нуркање во неделата (26-ти октомври).
Улусој нуркаше на 83 метри покрај брегот на турското одморалиште Кемер, соборувајќи го претходниот рекорд од 80 метри.
Тој остана под вода 2 минути и 24 секунди.
(Разни извори -- 22/10/08-29/10/08)
