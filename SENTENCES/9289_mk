07/05/2012
Светла Димитрова за Southeast European Times во Софија -- 07.05.12
Ситуацијата на светскиот пазар на вработувањето е алармантна и невработеноста се очекува да достигне 202 милиони луѓе оваа година, или 6,1 отсто од светската работна сила, зголемувајќи го ризикот од социјални немири низ целиот свет, објави Меѓународната организација на трудот (ИЛО) во својот извештај Светот на работата за 2012 година, објавен минатата недела.
Експертите на МОТ објавија дека кризата со невработеноста, најверојатно, ќе заврши во текот на следните четири години, а тоа особено важи за напредните европски економии.
Во рамките на ЕУ, Шпанија има највисока стапка на невработеност, од 23,6 отсто, по што следи Грција со 21 отсто, Ирска со 15 отсто, Португалија со 14,7 отсто и Бугарија со 12,4 отсто.
Во регионот, невработеноста е, исто така, зголемена во Хрватска, Кипар, Македонија и Романија.
Дури и во земјите како Македонија и Турција, кои го зголемија бројот на отворени работни места, стапката на вработеност останува под светскиот просек од 60 отсто.
Во ЕУ, растот на невработеноста е резултат на примената на фискалните мерки на штедење и тешките пазарни реформи, според МОТ.
„Штедењето не произведе поголем економски раст“, Ројтерс го цитираше Рејмонд Торес, главниот автор на извештајот.
„Лошо замислените реформи на пазарот на трудот ... 
во ситуации на криза имаат тенденција да водат до поголемо уништување на работните места и многу малку создадени работни места, барем на краткорочен план“, додаде Торес.
Во извештајот се вели дека за да се обезбеди одржливо обновување на работните места, властите мора да го решат проблемот со растечкиот процент на невработеност на младите, кој го мачи најголемиот дел од развиените земји и две третини од земјите во развој.
Николај Велков, 28-годишен жител на Софија со диплома за финансии, можеби е типичен пример за млад квалификуван стручњак. 
Велков го изгубил своето работно место пред една година и оттогаш испратил преку 600 биографии до потенцијалните работодавачи, но без резултат.
„Имам чувство дека некои огласи за работни места не се реални. 
Најчесто ми кажуваат дека веќе нашле некого. 
Други, пак, нудат обесхрабрувачки ниски плати.“
Долтограјната невработеност е уште едно прашање што треба да се реши, се вели во извештајот, бидејќи повеќе од 36 отсто од луѓето што бараат работа во развиените земји се без работа повеќе од 12 месеци.
Бугарија, Кипар, Грција и Романија се меѓу редицата други земји каде што појавата на нестандардна работа е зголемена.
Бугарската библиотекарка Ана Николова, жител на Софија во своите 50-ти години, изјави за SETimes дека изгубила надеж дека повторно ќе најде регуларна работа.
„Во изминативе пет години успеав да најдам само привремена работа или работа со скратено работно време. 
Во 2009 година работев како продавачка на пробен период од три месеци. 
На крајот од тој период, сопственикот ми рече дека не може да си дозволи да ме задржи, или да ми ја даде платата за последниот месец“, рече Николова.
Инвестирањето е несигурно поради тоа што малите претпријатија се соочуваат со тешкотии да добијат кредити во развиените земји, и тоа ја зголемува несигурноста на работните места, се вели во извештајот.
Продолжувањето на мерките за штедење од 2011 година ќе води до создавање на само 0,8 милиони работни места, но еден пристап со поголем фокус на вработувањето би дал многу подобри резултати.
„Зголемувањето на издатоците во јавните инвестиции и социјалните придонеси -- од еден процент секоја година -- финансирани со зголемување на приходите што доаѓаат од индиректното оданочување, се чини дека е најефикасна мешавина на политиката во поглед на создавањето работни места“, се вели во извештајот.
МОТ проценува дека мерката би создала 2,1 милион работни места за една година.
Оваа мерка нема да го реши проблемот, според Даниел Грос, директор на Центарот за проучување на европските политики. 
„Но, за Јужна Европа, тоа се чини логично и дава мал придонес“, рече тој за SETimes.
МОТ на ОН, исто така, предупреди дека ризикот од социјални тензии се зголеми минатата година, бидејќи луѓето станаа поисплашени поради недостатокот на пристојни работни места.
„Во 57 од 106 земји, Индексот на социјалните немири, изготвен за целите на овој извештај, се зголеми во 2011 година во споредба со 2010 година. 
Европа, Блискиот Исток, Северна Африка и субсахарска Африка покажаа најголем ризик за социјални немири.“
