12/09/2011
(Ројтерс, Блумберг, Еурактив, Еуопсервер - 12.09.11;
AФП, ФТ, Ројтерс, Њујорк тајмс, Телеграф, еКатимерини, Дау Џонс - 11.09.11;
AФП, Вол стрит џрнал, Њујорк тајмс, Би-Би-Си - 10.09.11)
Грчкиот премиер Јоргос Папандреу во неделата (11-ти септември) вети дека неговата влада ќе ги почитува обврските кон меѓународните заемодавачи и дека нема да штеди напори за да го спречи неплаќањето од страна на државата на нејзиниот огромен суверен долг.
„Никому нема да му направам услуга ако дозволам државата да пропадне“, изјави тој за новинарите во северниот пристанишен град Солун, каде што неколку илјадници демонстранти кои протестираа против иницијативата за штедење на владата, се судрија со полицијата претходната вечер.
„Сметам дека е подобро сите да изгубиме нешто, отколку сите да изгубиме сé засекогаш“, истакна Папандреу, набргу откако неговата влада одлучи да наметне серија нови, болни мерки.
Новите чекори што министерот за финансии, Евангелос Венизелос, ги обелодени претходно во неделата имаат за цел исполнување на фискалните цели договорени со меѓународните кредитори минатата година и гарантирање на следната транша од првиот пакет финансиска помош за Грција од 110 милијарди евра, од ЕУ и ММФ.
Владата се надева дека мерките, вклучително и новиот данок на имот кој ќе биде на сила две години, ќе й помогнат на државата да обезбеди 2 милијарди евра, кои й се потребни за да ја затвори буџетската дупка која се прошири за 25 отсто во првите седум месеци од оваа година, поради сé подлабоката рецесија.
ЕУ и ММФ ја предупредија Атина дека мора да ја исполни својата цел за дефицитот од 17,1 милијарди евра во 2011 година за да се квалификува за понатамошни исплати од нејзиниот пакет помош за спас.
Истакнувајќи на прес-конференцијата во неделата дека владата нема друга опција освен да ги преземе сите неопходни чекори за покривање на буџетскиот недостаток, Венизелос беше цитиран и како вели дека следните два месеци ќе бидат „пеколни“ за Грците.
„Мораме да сториме сé за да излеземе од оваа тешка ситуација“, рече министерот по неофицијалниот владин состанок во Солун, јави новинската агенција Блумберг.
„Не можеме никому да му оставиме простор за изговор да каже дека грешката е во нас.“
Новиот данок за недвижен имот ќе се наплаќа оваа година и во 2012 година и ќе изнесува од 50 центи до 10 евра за квадратен метар, во зависност од вредноста на имотот, објасни Венизелос.
Тој, исто така, истакна дека трошоците ќе се додадат на сметките за електрична енергија, за да се спречи одбегнување на плаќањето на данокот.
Како дел од напорите за намалување на јавните трошоци, грчката влада, исто така, одлучи да ги намали месечните плати на сите избрани официјални претставници -- од шефот на државата па надолу, до градоначалниците во земјата.
Сепак, набљудувачите сметаат дека тоа е претежно симболична мерка.
Папандреу рече дека новите мерки се неопходни, споредувајќи ја акуелната тешка финансиска криза низ која поминува Грција со ситуација на војна.
„Ова е битка за преживување на земјата“, рече премиерот.
„Овие мерки се ресурсите што ни се потребни за борба.“
Мерките беа објавени пред новата посета на Грција од страна на експертите на ЕУ, ММФ и Европската централна банка (ЕЦБ), на која треба да се одлучува дали Атина ќе ја добие траншата од 8 милијарди евра од пакетот итна помош во мај 2010 година.
Тие допатуваа за проверка на спроведувањето од страна на оваа балканска држава на условите од договорот за финансиска помош на 2-ри септември, но разговорите пропаднаа по расправијата за големината на буџетската празнина на земјата и причините за тоа, а мисијата ја напушти Атина порано од очекуваното.
Само неколку дена пред престојната посета, грчкиот заменик-министер за финансии, Филипос Сачинидис, во понеделникот рече дека неговата земја наскоро ќе остане без готовина.
„Дефинитивно ќе можеме да маневрираме во текот на октомври“, Ројтерс го цитираше официјалниот претставник од интервјуто за телевизискиот канал Мега, запрашан уште колку долго владата ќе може да исплаќа пензии и плати.
„Се обидуваме да загарантираме дека државата може да продолжи да функционира без проблеми“, додаде Сачинидис.
Веста дојде во време кога растат стравувањата дека Грција нема да може да го избегне неплаќањето на својот суверен долг, при што германските власти отворено посочуваат ваква можност.
„За да се стабилизира еврото, повеќе не смее да има никакви табуа“, рече германскиот министер за економија, Филип Рослер, за весникот Дие Велт.
„Тоа вклучува, ако биде неопходно, уреден банкрот на Грција, ако бидат на располагање потребните инструменти.“
