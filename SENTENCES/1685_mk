31/08/2011
Во понеделникот (29.
август) двете најголеми грчки банки, „Алфа банк“ и „Еуробанк ЕФГ“, потврдија дека се спојуваат со зделка на замена на акции, со што ќе станат една од најголемите финансиски групи во регионот со средства во вредност од 146 милијарди евра.
Во новата банка што ќе се вика „Алфа-Еуробанк“, ќе учествува и катарски фонд.
Двата позајмувачи имаат 1.300 филијали во осум земји и имаат цврсти пазарни позиции во Бугарија, Кипар, Романија и во Србија.
Романското министерстово за екологија потврди во неделата (18.
август) дека земјата добила од страна на панел на ОН суспензија за тргување со вишокот зелени сертификати, со што потенцијално би загубила стотици милиони евра.
Одлуката е донесена поради прекршувањата на правилата за пријавување емисии според протоколот од Кјото.
Компанија регистрирана во Австрија, а во сопственост на втората по големина руска банка „ВТБ“, е единствениот кандидат за бугарскиот производител на цигари во државна сопственост „Булгартабак“.
„БТ инвест“ понудила да плати 100,1 милиони евра за 79,8 отсто од претпријатието.
„Булгартабак“ контролира 34 отсто од пазарот на цигари во Бугарија и има две оперативни фабрики.
Дел од албанскиот долг кон Италија ќе биде ставен на страна, на одделна сметка што ќе се користи за развојни проекти во приоритетните сектори во земјата, се договорија Министерот за финансии, Ридван Боде и италијанскиот амбасадор во Тирана, Саба Д'Елиа.
Според договорот, заеми во износ до 20 милиони евра ќе се искористат за подобрување на образованието, здравството и на вработувањето.
Кабелскиот оператор од САД, „Челомедиа“ се стекна со 40 отсто од водечкиот босанско-херцеговачки некодиран телевизиски канал, ОБН, за 10,76 милиони евра.
ОБН е основан во 1996 година од Канцеларијата на високиот претставник и од ЕУ.
Станицата станала приватна сопственост во 2000 година, кога ја купил хрватскиот претприемач, Иван Чалета.
Турција доживува бум во вработувањето во е-трговијата, велат цифрите на водечката платформа за човечки ресурси во земјата, Kariyer.net.
Во првите осум месеци од годинава, бројот на лицата вработени во овој сектор во споредба со истиот период минатата година е речиси трипати поголем и изнесува 2.000.
Најпопуларни позиции се менаџерите, застапниците за продажба, експертите за развој на софтвер, сметководителите, системските администратори, советниците, специјалистите за продажба и експертите за интернет маркетинг.
(Разни извори - 24.08.2011-31.08.2011)
