08/03/2007
AНКАРА, Турција -- Судот им нареди на локалните Интернет провајдери во средата (7-ми март) да го блокираат пристапот до веб-страницата на „Гугл“, „Јутјуб“, бидејќи наводно содржи навредливи видео-снимки за основачот на модерна Турција, Мустафа Кемал Ататурк. 
Пресудата беше поттикната од, како што некои ја нарекоа, „виртуелна војна“ помеѓу грчките и турските корисници, кои почнаа да објавуваат материјали во обид да ја навредат земјата на другите.
Во другите вести, турската влада започна целосна истрага за тврдењата дека се прават обиди да се отруе Абдула Оџалан, затворениот водач на терористичката Курдистанска работнична партија. 
Министерот за правда, Чемил Чичек, ги отфрли извештаите, но објави дека четворица лекари се испратени да го проверат затвореникот. 
Адвокатите на Оџалан велат дека траги од токсичен метал се појавиле неодамна во примероци од неговата коса.
Исто така во средата, втор курдски политичар во Турција е осуден на затворска казна поради изјавата во која го фали Оџалан. 
Судот во Дијарбакир го осуди Седат Јуртас, висок официјален претставник во прокурдската Партија за демократско општество (ДТП), на шест месеци затвор. 
Водачот на ДТП, Ахмет Турк, неодамна беше осуден за слични обвиненија. 
(Заман - 08/03/07; НТВ, УПИ, АП, Агенција Анадолу, Turks.US, СНН - 07/03/07)
