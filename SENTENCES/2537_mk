17/11/2005
(AФП, Блиц - 17/11/05;
ВОА, Еурактив, Косоварепорт, Бета, Радио Б92, SEE Security Monitor - 16/11/05)
Специјалниот претставник Марти Ахтисари треба да пристигне во Приштина в понеделник (21-ви ноември) со цел да изврши проверка на теренот, со што ќе започне првиот круг на разговорите предводени од ОН за одредување на конечниот статус на Косово.
Шеесетиосумгодишниот Ахтисари, кој беше претседател на Финска од 1994 до 2000 година, беше назначен да ги води разговорите околу статусот на Косово во име на ОН претходно овој месец, откако Советот за безбедност го одобри процесот на 24-ти октомври.
Неговиот заменик, високиот австриски дипломат Алберт Рохан, ќе го придружува.
Според косовскиот весник Зeри, Aхтисари и Рохан ќе поминат два или три дена во Приштина, при што ќе се состанат со членовите на косовскиот преговарачки тим, предводен од претседателот Ибрахим Ругова, како и со шефот на УНМИК, Сорен Јесен-Петерсен, командантот на КФОР, генерал-полковник Џузепе Валото, и политичките претставници на косовските Срби.
Најпрво, разговорите во врска со статусот со кои ќе посредуваат ОН ќе бидат во вид на шатл-дипломатија, при што Ахтисари внимателно ќе ги разгледа ставовите на водачите во регионот.
„За еден сложен проблем како што е Косово безначајно би било да се одржи конференција за преговорите кои ќе пропаднат во првите два часа“ Зери го цитираше Роан од интервјуто за германскиот медиум Дојче веле.
„Затоа, првиот круг од разговорите ќе се состои од одреден број посети на Балканот, не само на Белград и Приштина, туку и на Тирана, Скопје и Подгорица ...
На почетокот ние ќе ги сослушаме нивните ставови, а потоа ќе ги повикаме да не инсистираат на своите барања.“
Највисоките официјални претставници на Србите и косовските Албанци се очекува да седнат заедно на преговарачката маса во подоцнежната фаза од разговорите.
Претставниците на ЕУ, НАТО и Контакт-групата за Косово, која ја сочинуваат шест земји:
Велика Британија, Франција, Германија, Италија, Русија и САД, исто така, ќе бидат вклучени во преговорите.
Процесот се очекува да трае неколку месеци.
„Мислам дека сите се свесни дека овој процес не може да трае вечно и дека ние мораме да одиме напред што е можно побргу без непотребно да брзаме, ами дефинитивно ќе се движиме со утврдено темпо“, рече Ахтисари.
„За оние што велат три или четири месеци, јас сум спремен веднаш да им го отстапам моето место.“
Јасно ставајќи до знаење дека не фаворизира ниту едно конкретно решение, Контакт-групата ги постави основните критериуми кои евентуалното решение мора да ги исполнува:
тоа не смее да значи враќање на ситуацијата пред 1999 година, поделба на Косово по етнички линии или, пак, обединување со која било друга држава или дел од држава.
Пред посетата на Ахтисари на Белград следната недела српската влада усвои нацрт-резолуција за косовските разговори, за која парламентот ќе расправа в понеделник.
Документот од девет точки ја утврдува подготвеноста на власта за компромис, истовремено отфрлајќи го независно Косово како можен исход од преговорите.
Во него се вели и дека законодавниот дом ќе заземе став за резултатот на разговорите и се укажува на тоа дека од граѓаните на Србија би можело да се побара да го искажат своето мислење на референдум.
Во меѓувреме, косовското собрание се очекува да усвои резолуција в четврток, при што во неа ќе биде нагласено дека преговорите треба да доведат до независност на покраината.
Меѓународните претставници во Косово ги предупредија пратениците дека и покрај тоа што имаат право да одобрат документ кој ќе служи како насока и платформа за преговарачкиот тим, решението за независност ќе се смета за унилатерален чекор, кој се коси со резолуцијата 1244 на ОН и како такво ќе биде неприфатливо.
