24/01/2012
(Ројтерс, ДПА, МСНБЦ, Дојче Веле, Агерпрес, HotNews.ro, Софија еко, РФЕ/РЛ, ВОА, Медиафакс - 23.01.12; Најн оклок - 22.01.12)
Романскиот премиер Емил Бок го отпушти главниот дипломат на земјата во понеделникот (23-ти јануари), поради неговите навредливи коментари за антивладините демонстранти.
„Донесов одлука да го отповикам министерот за надворешни работи, Теодор Баконшчи, и доставив предлог до романскиот претседател да го смени од функциите заради коментарите што ги даде“, Ројтерс ја цитираше изјавата на премиерот на вонредната парламентарна седница.
По отпочнувањето на тековните демонстрации против мерките на штедење наметнати од страна на владата и планираните здравствени реформи, Баконшчи ги опиша демонстрантите во својот блог од 15-ти јануари како „луѓе замајани од телевизијата“.
Иако митинзите во изминатите десет дена беа генерално мирни, имаше спорадични избивања на насилство, кога полицијата беше напаѓана од демонстрантите со тули и молотови коктели. 
Баконшчи ги нарекол овие луѓе „неспособни и насилни голтари“, според Ројтерс.
Објавувајќи ја својата одлука во парламентот во понеделникот, Бок им се извини на Романците за неумесните коментари на неговиот министер.
„Искрено жалам за гафовите што ги прават некои мои колеги во врска со демонстрантите“, рече тој, како што објави германски Дојче Велe.
Јоан Олтеан, генерален секретар на Либерал-демократската партија (ПДЛ), главна партија во трипартитната владејачка коалиција, изјави за SETimes дека е мала веројатноста разрешувањето на Баконшчи да ги смири уличните демонстранти.
„Единственото решение што го гледам е владата да отпочне дијалог со граѓанското општество, со претставниците на демонстрантите и секој кој има нешто да каже во овие околности“, рече тој, додавајќи дека досега имаше „недоволно“ дијалог.
Баконшчи присуствуваше на состанокот на министрите за надворешни работи на ЕУ во Брисел. 
Тој, наводно, бил известен за своето отпуштање по телефон, при што Бок ја опишал неговата одлука како политичка, која нема никаква врска со неговите остварувања како министер, според Софија екo.
Во изјава за романскиот канал Реалитатеа подоцна истиот ден, Баконшчи не покажа каење за својот коментар.
„Кажав што мислам и го мислам тоа што го кажав“, ДПА ја цитираше неговата изјава.
Кристијан Кампеану, уредник на рубриката за надворешни работи во весникот Романија либера, изјави за SETimes дека иако Баконшчи дал неумесни коментари за демонстрантите, не треба да биде сменет.
„Кога имате внатрешна криза, не ја решавате со отпуштање на министерот за надворешни работи. 
И не го правите тоа по телефон, особено кога министерот за надворешни работи присуствува на клучен состанок на ЕУ во врска со нафтеното ембарго на Иран“, рече тој.
„Ваков избрзан гест влијае на имиџот на земјата. 
Верувам дека отстранувањето на Баконшчи беше само жртвен ритуал“, додаде тој.
Митинзите започнаа на 12-ти јануари, како израз на поддршка на палестинскиот лекар д-р Раед Арафат, кој поднесе оставка од позицијата државен потсекретар на Министерството за здравство претходно овој месец, во знак на протест поради владините планови за здравствени реформи. 
Но, набргу потоа истите се претворија во антивладини демонстрации, со повици за оставка до претседателот Трајан Басеску и владата на Бок, како чекор напред кон предвремени избори.
Во своето обраќање пред пратениците во понеделникот, Крин Антонеску, водачот на опозициската Национал-либерална партија (ПНЛ) рече дека Романците излегоа на улиците поради нивното незадоволство од сите во актуелниот политички естаблишмент на земјата.
„Ја побаравме оваа дебата бидејќи сметаме дека мнозинството од Романците се незадоволни, дека мнозинството од Романците ги оспоруваат политичките власти поради тоа што слоганот „Долу со Басеску“ значи дека тие сакаат друг претседател, бидејќи „Долу со владата“ значи дека тие сакаат друга влада, а „Предвремени избори“ значи дека сакаат друг парламент“, романската новинска агенција Агерпрес ја цитираше неговата изјава.
Според истражувањето на Авангарде цитирано од Realitatea.net, две третини од населението во земјата ги поддржуваат протестите.
Истражувањето, исто така, покажа дека 27 отсто од испитаниците го обвинуваат Басеску за актуелната ситуација, додека 23 отсто ја обвинуваат владата, а 37 отсто сметаат дека оставката на претседателот може да стави крај на протестите, објави весникот.
Еден демонстрант, 45-годишниот наставник Андреи Маргарит, рече дека владата мора да признае оти загриженоста на демонстрантите е легитимна и не треба да се групира во иста категорија како хулиганите одговорни за беснеењето во центарот на Букурешт.
„Можеби отпуштањето на Баконшчи може да фрли светлина на нашите манифестации и луѓето и политичарите да ги слушнат нашите барања“, рече тој за SETimes.
Дописникот на SETimes Пол Чикои даде свој придонес за овој напис.
