22/02/2012
Ерл Мурати за Southeast European Times во Тирана -- 22.02.12
Балканските држави имаат голема надеж за нафтен бум, кој тие велат дека ќе ја даде многу потребната готовинска инфузија и ќе ја намали зависноста на регионот од увозот.
Албанија е презадоволна од неодамнешното откривање огромни резерви во своите територијални води во Јадранското Море -- откритие што може да донесе една милијарда барели нафта. 
Србија, пак, прави планови за извлекување околу 400 милиони тони нафтени шкрилци од својата територија, што може да резултира со 600.000 тони нафта.
Објавувањето на овие вести ги поттикна некои да сонуваат за нови богатства на балканските држави, кои традиционално се борат со висока стапка на невработеност и ограничена економска перспектива.
„Би бил многу среќен кога Албанија би станала балкански Кувајт“, рече вицепремиерот за економија и енергија, Ено Боздо, за SETimes. 
Тој истакна дека Албанија е една од малкуте држави -- во регионот и во Европа -- каде што се откриени огромни резерви нафта и природен гас во текот на изминатиот век.
Албанското откритие дојде во време кога Сан Леон Енерџи, претпријатие со седиште во Даблин, потпиша договор со владата за обезбедување крајбрежна експлоатација на нафта и користење минатата година. 
Тридимензионалните мапи на претпријатието покажуваат неколку големи шанси за нафта и гас.
Според стандардниот договор што владата го користи со странските претпријатија кои трагаат по нафта на албанската територија, државата заработува 10 отсто од бруто производството и 50 отсто од заработката од продажбата на нафта, ако операциите за користење бидат успешни.
Врвниот експерт за нафта и гас во Албанија, професорот Ѓерѓи Фото од Рударско-геолошкиот факултет во Тирана, е оптимист за можностите.
„Можеме да кажеме дека целата албанска територија има појави на битумен, нафта и природен гас на површината. 
За време на комунизмот, немавме соодветна технологија да ги детектираме изворите. 
Но, сега, околу 400 милиони тони нафта се идентификувани. 
Оваа огромна количина чека на нови технолошки инвестиции. 
Владата треба да помогне и да биде партнер со странските претпријатија, да има заедничка цел“, рече за SETimes инженерот Фото.
Но, владата има свои спречувачи.
Мими Кодхели, заменик-претседател на парламентарниот Комитет за економија и финансии, изјави за SETimes дека владата треба да биде поодговорна за ресурсите од стратешка важност, како што е нафтата. 
„Правната рамка остава премногу простор за странските инвеститори. 
На пример, тие имаат право да ги користат изворите до 25 години.“
„Албанската влада не е транспарентна во изготвувањето на овие договори и не ги објавува процедурите. 
Истата не го става подземното богатство во јавна служба, [туку] го користи за свој сопствен интерес“, додаде таа.
Опозициската пратеничка, исто така, ги критикува владините пречки и бирократијата која таа вели дека ги одвлекува странските инвеститори. 
„Никој во Албанија нема овластување да влегува во преговори со инвеститор, ако прво не бил во кабинетот на премиерот. 
Да не ги споменувам другите тешкотии, како што е имотното прашање или законот за даноци, кои се променети 64 пати во текот на изминатите неколку години“, се пожали Кодхели.
Боздо не се согласува, велејќи дека владата работи на привлекување странски инвеститори во Албанија и олеснување на нивните услови, без оглед на времето потребно за добивање дозвола/лиценца за животната средина.
Инженерот за дупчење и извлекување нафта Башким Чела, професор на Катедрата за енергетски извори во Рударско-геолошкиот факултет во Тирана, е скептичен во врска со веста за наоѓање нови нафтени извори во Албанија.
„До 1991 година немаше област што остана за експлоатација до длабочина од 5.000 метри на албанската територија. 
Моето лично искуство во текот на изминатите две децении на испитувања покрај брегот и на брегот, го потврдува моето убедување дека ова се само демагошки обиди, придружени со буџетски трошоци“, рече Чела за SETimes.
Во Србија, Оливер Дулиќ, министер за животна средина, рударство и просторно планирање, рече дека извлекувањето нафтени шкрилци во рударскиот басен во Алексинац претставува стратешка бизнис одлука за иднината на Србија.
Алексинац може да задоволи 10 до 15 отсто од потребите за нафта на Србија, што ќе ја намали зависноста од увозот.
Дулиќ рече дека научниците го проучуваат обемот на присуство на нафтени шкрилци во регионот, и владата планира да потроши 200.000 евра за консултант кој ќе помага во проектот.
Но, некои експерти се скептични. 
Ако е Дулиќ во право, наслагите би биле поголеми од оние во Естонија, која води во светот во поглед на извлекувањето нафтени шкрилци, и производство на 200.000 тони нафта годишно.
Дописничката на SETimes Билјана Пекушиќ во Белград даде свој придонес за овој напис.
