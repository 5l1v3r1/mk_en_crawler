07/07/2010
(Ројтерс, РФЕ/РЛ, Б92, Ксинхуа - 07/07/10;
AП, Ројтерс, ДПА, Бета, Б92, прес-центар на ОН - 06/07/10)
На барање на Србија, Советот за безбедност на ОН одржа итна седница во вторникот (6-ти јули), на која разговараше за ситуацијата во Косово, по минатонеделната експлозија на граната во невралгична област во северниот дел од земјата.
Инцидентот се случи во петокот, кога непознат напаѓач фрли две бомби на демонстрациите на околу 1.000 косовски Срби кои протестираа против отворањето од страна на Приштина на комуникациски сервисен центар во етнички поделениот град Митровица.
Еден бошњачки педијатар, кој не присуствуваше на протестот, загина во нападот.
Единаесет други лица, сите демонстранти од етничките Срби, беа повредени.
Српскиот претседател Борис Тадиќ во вторникот изјави за Советот за безбедност дека го побарал состанокот поради „сериозно влошување на безбедносната ситуација во северниот дел од Косово“.
Во обраќањето пред телото од 15 нации, тој го обвини за тензиите во областа едностраното прогласување независност на Косово во февруари 2008 година и обвини за „страшен план“ за проширување на надлежноста на приштинските институции во тој дел од земјата.
„На етничките албански власти мора да им се каже каква ќе биде последицата -- ако се обидат со унилатерализам повторно“, рече Тадиќ.
Повикувајќи го Советот за безбедност да го осуди нападот од петокот, тој предупреди и дека Белград во спротивно ќе биде принуден да ги преиспита своите односи со меѓународното присуство во Косово.
Косовскиот министер за надворешни работи, Скендер Хисени, рече дека локалната полиција го испитува случајот, со помош на ЕУЛЕКС.
Тој ја повика Србија „да прекине со мешањето“ во внатрешните работи на неговата земја.
„Ве молам, за доброто на косовските Срби, оставете ги намира“, се цитира неговата изјава во соопштението на Советот за безбедност.
„Работете со нас за нивна корист.
И разговарајте со нас ...
за многу практични прашања кои, од една страна, ќе помогнат во односите меѓу нашите две земји, но од друга страна, ќе имаат клучно влијание врз добробитот на српската заедница.“
Хисени, исто така, посочи дека рачните гранати „најверојатно“ биле фрлени од учесниците на демонстрациите во петокот.
Осудувајќи го инцидентот со бомбашкиот напад, членовите на Советот за безбедност, како и шефовите на мисиите на УНМИК и ЕУЛЕКС, Ламберто Заниер и Ив де Кермабон, повикаа на воздржаност на двете страни.Тие, исто така, ги повикаа страните да се посветат на дијалогот во справувањето со предизвиците во северно Косово.
Изразувајќи длабоко жалење поради насилството, Заниер истакна дека релевантните власти за спроведувањето на законот мора „да преземат итни мерки за изведување на извршителите пред лицето на правдата“.
Тој, исто така, го информираше Советот за друг инцидент во Митровица, во кој пратеникот на косовските Срби Петар Милетиќ беше застрелан и ранет од непознат напаѓач пред својот дом во понеделникот изутрина.
„Настаните во текот на изминатите неколку дена ја покажаа потребата за отпочнување дијалог и тоа итно“, рече Заниер, ветувајќи дека ОН ќе продолжат да работат со сите за охрабрување на дијалогот и обезбедување мир и стабилност на теренот.
Де Кермабон го увери Советот дека оние што го испитуваат бомбашкиот напад од петокот ќе вложат максимални напори за фаќање на извршителите.
И покрај неодамнешните инциденти во Митровица, тој рече дека нема ризик од општо влошување на безбедноста, ниту во Митровица, ниту во остатокот на Косово.
