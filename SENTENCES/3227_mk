02/05/2006
Од Ерлис Селимај за Southeast European Times во Тирана -- 02/05/06
Со подобрувањето на политичките односи помеѓу Албанија и Србија во последниве години, бизнисот и уметноста ја презедоа улогата на зајакнувањето на врските помеѓу овие напори во двете земји.
Еден пример за ова се случи неодамна кога Националниот театар на Србија го изведе ремек-делото на Гогољ, комедијата „Брак“, пред публиката во Тирана. 
Тоа беше реципрочна посета, по изведбата на Албанскиот национален театар АНТ на чеховиот „Галеб“ во Белград минатиот октомври.
„Еден од нашите познати писатели од почетокот на 1990-тите напиша дека историјата се движи брзо. 
Ова е вистина и јас сум многу среќен што во текот на неколку месеци, ние ја прекинавме 60-годишната оддалеченост помеѓу албанскиот и српскиот театар“, рече уметничкиот директор на НТС, Божидар Дуровиќ, за новинарите во Тирана. 
„Уметноста е најдобриот начин да се надминат сите бариери и пречки“, рече тој.
Српската теататрска група, исто така, ги посети и градовите Берат и Круја „со цел да го почувстува духот на Албанија“, рече директорот на АНТ, Кичо Лондо. 
„Ова е одлична можност за меѓусебно запознавање“, рече тој.
Претставата на Гогољ претставува смешен пристап на темата свршувачка и брак, во која учествуваат пет додворувачи, една очајна невеста и малку помалку очајна тетка, упорна стројничка. 
И покрај тоа што се изведува на српски јазик, актерите успеаја да ја надминат јазичната бариера и да ја насмеат публиката во Тирана. 
Актерската екипа ја сочинуваат: Нада Сарган, Соња Кнежевиќ, Нада Блам, Михајло Ладевац и Владан Гајовиќ. 
Продуцент е Славенко Салетовиќ.
„Српската актерска екипа ја изведе ироничната комедија со љубов, допирајќи директно до срцата на секој човек во публиката“, објави еден албански весник по претставата.
Претставниците на српското Министерство за култура ја проследија театарската претстава на српската трупа и ја пофалија соработката со албанските институции. 
„Сметаме дека ова е само почеток на соработката помеѓу двете земји. 
Знаејќи дека има многу врати отворени за нас во Албанија, јас би сакала да ви се заблагодарам за гостопримството“, рече Мирјана Буриќ, од српското Министерство за култура.
