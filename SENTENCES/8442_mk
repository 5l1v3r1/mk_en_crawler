11/01/2012
Џонатан Левак за Southeast European Times во Истанбул -- 11.01.12
Турскиот министер за енергија беше зафатен човек во декември. 
Набргу по потпишувањето на договорот со Азербејџан за изградба на Трансанатолскиот гасовод за природен гас со капацитет од околу 5 милијарди американски долари, Танер Јилдиз се ракуваше со рускиот премиер Владимир Путин за договорот кој й дозволува на Русија да изгради свој сопствен гасовод Јужен тек под Црното Море, користејќи ги турските територијални води.
Двата договори предвидуваат транзит на гас од земјите на поранешниот Советски Сојуз до Европа. 
Теоретски, ова би требало да придонесе за зацртаната цел на Европа за енергетска диверзификација и понатамошно акцентирање на геополитичките акредитиви на Турција.
Навистина се чини дека Турција е на пат да стане вистински енергетски играч во регионот. 
Според енергетскиот истражувач Олга Окумус од ЦЕРИ Науки По во Франција, „овие гасоводи претставуваат конкретни показатели дека Турција е на пат да стане важна транзитна земја“.
Двата договори може да резултираат со влез на околу 70 милијарди кубни метри (бцм) гас во Европа секоја година. 
Но, потпишувањето на двата договори го покренува прашањето за остварливоста на фаворизираниот проект на Европа, Набуко. 
Проектот од повеќе милијарди долари ќе пренесува гас од различни извори за гасниот центар на Централна Европа, во Австрија.
Многу аналитичари го сметаат Јужен тек за конкурент на Набуко, но според Окумус, Трансанатолскиот гасовод е вистински конкурент на Набуко.
„Трансанатолскиот гасовод има за цел пренесување на истиот извор на гас до Европа како Набуко“, објаснува тој.
А за разлика од Набуко, изјави Окумус за SETimes, Трансанатолскиот гасовод ќе има гарантиран дотур на гас.
„Најважен партнер во Трансанатолскиот гасовод е СОКАР [Државното нафтено претпријатие на Азербејџан], кој го управува гасното поле Шах Дениз Втори со БП. 
Со други зборови, Трансанатолскиот гасовод ќе има ист проблем со снабдувањето бидејќи доминантниот снабдувач во регионот е акционер.“
Новиот став на Турција се чини дека е драстрично спротивен на претходната поддршка Набуко да носи гас од разни извори директно во срцето на Европа.
Но, според професорот Ахмет Евин од Политичкиот центар во Истанбул, ова не е враќање на истата позиција. 
„Меѓу 2002 и 2009 година Турција не сигнализираше голема поддршка ниту [за Набуко]. 
Турција, особено под актуелниот министер Танер Јилдиз, сфати сека Набуко е проект на приватниот сектор.“
Импликацијата е дека ако приватниот сектор не може да го изгради, зошто Турција би се вклучувала? 
За разлика од Набуко, бенефициите од Трансанатолскиот гасовод за Турција се јасни. 
Од 16 милијарди кубни метри предложени за гасоводот годишно, 6 милијарди кубни метри се резервирани за турскиот домашен пазар по потенцијално ниски цени. 
Вишокот од 10 милијарди кубни метри ќе биде дистрибуиран до земјите надвор од границата, потенцијално и до Бугарија, Романија, Унгарија и Австрија.
Што се однесува до Јужен тек, на прв поглед користа за Турција можеби е помалку очигледна. 
Со проектот ќе се пренесува до 60 милијарди кубни метри гас годишно под Црното Море во Бугарија, а потоа и до Централна и Источна Европа.
Оттука, сегашниот правец не предвидува гас за Турција. 
Сепак, Јилдиз рекол оти Турција добила концесии за постојните договори со Русија, но поради нивната природа, невозможно е да се каже колку се истите значајни.
Според Окумус, „бидејќи Турција не доби ништо официјално од Јужен тек, можеме да претпоставиме дека министерот барем преговарал за цената на постојните договори за купување или ги ревидирал условите на добивање или плаќање“.
Но, Евин тврди дека и покрај потенцијалните концесии, договорот е „очигледно политички мотивиран. 
Гледајте на него како на пакет договори со Русија“.
