22/01/2007
Од Ахмет Гормез за Southeast European Times во Анкара – 22/01/07
Еден млад член на ултранационалистичка група е уапсен во врска со убиството во петокот (19-ти јануари) на истакнат новинар и уредник од етничките Ерменци.
Огун Самаст (17) беше уапсен во Самсун додека се обидувал да избега во својот роден град Трабзон со автобус.
Тој се верува дека е вооружениот напаѓач од снимката на безбедносните камери на банката во близина на местото каде што во петокот беше убиен Хрант Динк, основач и уредник на двојазичниот, турско-ерменски неделник Aгос.
Таткото на наводниот атентатор беше помеѓу големиот број луѓе кои се јавија на директната полициска телефонска линија по убиството.
Ахмет Самаст контактирал со властите откако ја видел снимката од безбедносните камери на телевизија и го препознал својот син.
Пријателите на осомничениот велат дека тој бил невработен, дека припаѓал на конзервативна ултранационалистичка група, како и дека имал врски со Јасин Хајал, кој го изврши бомбашкиот напад во ресторанот на Мекдоналдс пред две години.
Судските експерти велат дека тој се соочува со максимална затворска казна во траење од 16 години, поради тоа што е малолетник.
Педесетитригодишниот Динк беше важен припадник на заедницата на етничките Ерменци во Турција и истакнат новинар, чии ставови беа жестоко критикувани како од страна на Турците-националисти, така и од страна на Ерменците-националисти.
И покрај тоа што ги опиша убиствата на Ерменците од Првата светска војна како геноцид, тој се спротивстави на тоа од Турција да се бара да ги признае ваквите тврдења како предуслов за членството во ЕУ.
Динк мораше да се брани пред суд од обвиненијата за „навреда на турската припадност“, за што доби затворска казна во траење од шест месеци во јуни 2006 година.
Слични обвиненија беа покренати против бројни писатели, новинари и интелектуалци, меѓу кои и против добитникот на Нобеловата награда, Орхан Памук, иако Динк беше единствениот кој беше осуден.
По неговиот атентат, неколку илјадници луѓе протестираа движејќи се од канцеларите на Aгос до истанбулскиот плоштад Таксим, извикувајќи слогани против фашизмот и држејќи знамиња и фотографии на Динк.
Демонстрантите ја пееја песната Сари гелин (Русокоса невеста), во која се зборува за турско момче кое се заљубило во ерменска девојка.
„Ние сме сите Хрант, ние сме сите Ерменци“, извикуваа демонстрантите.
Турските водачи го осудија нападот.
„Уште еднаш, темните раце ја избраа нашата земја“, рече премиерот Реџеп Тајип Ердоган.
„Овој куршум беше испукан на слободата на мислата и демократскиот живот.“ Исто така, осуди дојдоа и од страна на меѓународните претставници, меѓу кои и од комесарот за проширување на ЕУ, Оли Рен.
Меѓународната организација за слобода на печатот „Новинари без граници“ рече дека е длабоко шокирана.
„Турската влада мора да размисли за посебната тежина на ова кривично дело и да обезбеди темелна истрага која ќе ги идентификува одговорните што е можно побргу.
Ова ќе биде клучен тест за земјата која се надева на пристап во ЕУ“, вели организацијата.
