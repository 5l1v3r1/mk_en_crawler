16/02/2005
Од Игор Јовановиќ за Southeast European Times во Белград -- 16/02/05
Српскиот заменик-обвинител за воени злосторства Милан Петровиќ рече дека смета оти домашното судство е подготвено и способно да ги реши случаите предадени од страна на Меѓународниот кривичен трибунал за поранешна Југославија (МКТЈ)).
Говорејќи на меѓународниот форум во Белград претходно овој месец, Петровиќ истакна дека српските судови веќе спроведуваат случаи поврзани со воените злосторства против Хрватите во близина на Вуковар во 1991 година, против Муслиманите во близина на Сјеверин во 1992 година и против косовските Албанци во близина на Подуево во 1999 година.
„Целта на сите судски процеси е да се задоволи правдата“, рече Петровиќ.
Говорејќи на форумот, правниот советник на Американската амбасада, Сем Назаро, од Србија и од Хрватска побара тие да започнат со спроведување на законските регулативи со кои се предвидуваат казни за командната одговорност во случаите на воените злосторства.
Иван Јовановиќ, претставник на мисијата на ОБСЕ во Србија и Црна Гора, рече дека Србија постигнална голем напредок во правната област и во регионалната соработка. 
Тој додаде дека прашањето на заштитата на сведоците „ќе биде суштинско во идните судски процеси против воените злосторства“.
Сепак, директорката на невладината организација Фонд на хуманитарното право, Наташа Кандиќ, рече дека Србија сé уште не е подготвена да спроведе судење на воените злосторства. 
„Мислам дека сé уште постојат бројни проблеми во практиката“, рече Кандиќ, истакнувајќи дека принципот на командна одговорност не беше опфатен во трите судски процеси во врска со воените злосторства спроведени досега во Србија. 
„Политичката клима во Србија, по која обвинителите мора да се водат, го оневозможи тоа“, рече таа.
Покрај тоа, на изгледите за пренесување на случаите влијае и променливиот однос на Белград со МКТЈ. 
Изразувајќи незадоволство од Владата на српскиот премиер Воислав Коштуница во врска со бавното темпо на соработката, Вашингтон јасно укажа дека нема да го поддржи спроведувањето на случаите во Србија сé додека не биде покажан напредок.
Меѓутоа, српските власти изразија надеж дека Трибуналот ќе предаде некои случаи, меѓу кои и случаите на тројцата армиски офицери обвинети за воени злосторства во близина на хрватскиот град Вуковар.
Во декември Парламентот усвои закон со кој се регулираат надлежностите на државните тела во правните процеси против обвинетите за воени злосторства. 
Со законот се овозможува користење на доказите презентирани пред МКТЈ од страна на српските судови. 
Покрај тоа, законот утврдува и целосна заштита на потенцијалните сведоци, како и доделување на имунитет за нив од евентуално покренување на обвинение во Србија. 
Законот, исто така, ги гарантира правата на претставници на МКТЈ за присуство во сите фази од процесот пред српскиот суд и нивно информирање за текот на судскиот процес.
