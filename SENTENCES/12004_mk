17/05/2005
ЗАГРЕБ, Хрватска -- Хрватскиот премиер Иво Санадер, говорејќи на самитот на Советот на Европа (СоЕ) во понеделникот (16-ти мај) во Варшава, рече дека Европа без граници -- некогаш далечна цел -- денес е еден чекор поблизу до тоа да стане реалност, но мора да ги избегне новите поделби. 
„Ако сакаме да изградиме нова европска иднина, различна од минатото, во која ќе владее мир и соработка, партнерство и заеднички вредности, секоја европска земја мора да има можност да си го одреди својот став за таа иднина“, рече Санадер. 
Тој истакна дека од минатиот самит на СоЕ Хрватска успеа од статусот на нова членка на СоЕ да стигне до добивање на статус на кандидат за ЕУ.
Исто така во понеделникот, локалните медиуми ги цитираа хрватските опозициски партии дека до крајот на оваа година е можно да се одржат предвремени избори. 
И покрај тоа што конечните резултати од локалните избори во неделата сé уште не се објавени, првичните резултати покажуваат дека владејачката Хрватска демократска заедница загуби во четирите најголеми градови. 
Како причини за слабите резултати на оваа партија се наведуваат одложувањето на разговорите за влез на Хрватска со ЕУ, како и континуираните економски проблеми.
Во другите вести, хрватскиот претседател Стипе Месиќ ги одложи подготовките за планираната посета на Србија и Црна Гора, се вели во соопштението од кабинетот на Месиќ од понеделникот. 
Како причина за одложувањето се наведува незадоволството на хрватските власти од прославите на четниците -- контроверзни српски герилски сили за време на балканските конфликти и Втората светска војна -- минатиот викенд. 
(Вечерњи лист, Данас - 17/05/05; Хина, ХРТ, Бета, Б92, Index.hr - 16/05/05)
