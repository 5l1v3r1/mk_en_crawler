04/06/2013
Ивана Јовановиќ за Southeast European Times во Белград – 04.06.13
Новата стратегија за полицијата во заедницата во Србија има за цел подобрување на безбедносната ситуација во земјата, како и усогласување на работата на полицијата со меѓународните стандарди и актите за човекови права, велат белградските власти.
Стратегијата се фокусира на професионалниот и етичкиот развој на полициската служба, во согласност со демократските принципи и препознавањето на потребите на граѓаните со почитување на правата на малцинските групи.
„Ова претставува значаен чекор напред и ѝ дава шанса на полицијата да преземa иницијативи и да се има проактивен пристап, наместо да биде традиционално реактивна“, рече Александар Василијевиќ, заменик-началник на секторот на полицијата во заедницата во српското Министерство за внатрешни работи, за SETimes
„Целта на стратегијата е да ги здружи сите субјекти активни во областа на човековите права да учествуваат во работата на полицијата во заедницата и да промовираат култура на различност и толеранција“, додаде тој.
Аналитичарите се согласуваат.
„Со оглед на тоа што полицијата сѐ уште дејствува само реактивно, оваа стратегија e важна точка за да започне превентивната работа на полицијата. 
Акцискиот план за секој дел од стратегијата и нивните рамки можат да помогнат во нејзиното спроведување“, рече Јан Литавски, истражувач на ОБСЕ, за SETimes.
Тој додаде дека политизацијата на полицијата и застарениот модел на раководење се главните пречки за стратегијата на полицијата во заедницата.
Усвојувањето на стратегијата траеше скоро 10 години, откако беше спроведена првата програма за полицијата во заедницата во 2003 година во четири општини.
Другите држави во регионот, исто така, имаат полиција во заедницата.
Романија ја формираше соседската полиција како пилот-проект во два окрузи во 2000 година. 
Во 2003 и 2004 година проектот се прошири на национално ниво, главно во урбаните области.
Проектот има за цел да создаде тесна врска меѓу полицијата и граѓаните заради намалување на криминалот и да ги ориентира задачите и мисиите на полицијата кон идентификување и одредување на проблемите заедно со граѓаните.
Од минатата есен романската полиција го прошири проектот и во руралните области, фокусирајќи се на заедниците со главно ромско население
„Проектот ќе го зголеми квалитетот на јавниот сервис на полицијата во руралните области и ... 
ќе создаде клима на почитување на човековите права, традициите и културата на етничките малцинства“, рече за SETimes Михаи Прутеану, полициски комесар и координатор на проектот. 
.
Околу 2.500 полицајци ќе посетуваат часови по ромски јазик со цел подобро разбирање на културата и традициите на ромските заедници каде што тие ќе дејствуваат, заедно со часови за човекови права, посредување и решавање конфликти.
Концептот на српската полиција во заедницата, исто така, вклучува едукација за професионален развој со фокус на искоренување на дискриминацијата.
„Ова е вистинска можност да стане граѓански сервис“, рече Василјевиќ.
Дописниците на SETimes Ана Ловаковиќ во Сараево и Пол Чикои во Букурешт дадоа свој придонес за овој извештај.
Каква промена ќе донесе полицијата во заедницата во вашата земја? 
Кажете ни што мислите во коментарите.
