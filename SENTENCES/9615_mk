21/11/2012
Линда Карадаку за Southeast European Times во Приштина -- 21.11.12
Косово и Албанија потпишаа договор за размена и заштита на доверливи информации претходно овој месец во Тирана и безбедносните експерти велат дека тој потег претставува важен чекор во градењето на структурите на националната безбедност врз основа на стандардите на НАТО.
„Ние сме во првичната фаза од пополнувањето на институциите, но, исто така, и во исполнувањето на бараните стандарди“, рече Бајрам Реџепи, косовски министер за внатрешни работи.
Договорот ги дефинира основните стандарди за размена на доверливи информации, дефинирани како такви со законот одобрен во косовскиот парламент, според Фисник Реџепи, политички советник на косовското Министерство за внатрешни работи.
Во јули 2010 година Косово го одобри Законот за доверливи информации и сигурносно потврдување, кој предвидува казна во траење до 12 години затвор за oддавање информации што се доверливи, тајни или се врвна тајна.
„Секоја информација што ќе влезе во рамката на оваа дефиниција треба да се третира, разменува и чува врз основа на стандардите дефинирани во тој договор“, рече Реџепи заSETimes.
Договорот, исто така, ги дефинира процедурите за добивање право на пристап до безбедносни информации во двете земји, процес кој неодамна започна во Косово.
Главниот услов на новиот договор е земјата што добива доверливи информации да не ги предава на трета страна без претходно одобрение на земјата што ги обезбедува.
„Овие страндарди се бараат од НАТО, чија членка е Албанија. 
Ние ги исполнивме сите безбедносни стандарди за доверливи информации, без оглед дали се работи за НАТО или меѓународните организации или други земји со кои соработуваме“, рече Шиќири Декавели, директор за Албанија на директоратот за доверливи информации. 
Албанија потпиша договори за размена на доверливи информации со 12 земји, вклучително и со Грција, Македонија, Бугарија, Хрватска и Словенија.
Безбедносните експерти велат дека овие договори даваат рамка за заштита на доверливите информации и ја унапредуваат регионалната безбедност.
„Регионалната колективна безбедност неизбежно бара размена на доверливи информации, заснована на взаемните билатерални договори. 
Ова ја подобрува агендата за борба против транснационалниот криминал“, рече заSETimesБурим Рамадани, пратеник во косовскиот парламент.
Договорите се показател за високото ниво на доверба меѓу регионалните земји, според Андреја Богдановски, истражувач за безбедноста во Аналитика, експертска група во Скопје.
„Денешните закани за безбедноста се разновидни и излегуваат надвор од границите на една држава. 
Договорите овозможуваат брза размена на информации во врска со различни безбедносни ризици и резултираат крајно со подобра подготвеност за справување со конкретна безбедносна закана од друга страна“, рече Богдановски заSETimes.
Богдановски рече дека договорната рамка го унапредува доброто управување и стандардите на одговорност со елиминирање на потребата од добивање доверливи информации на ад-хок основа или преку неофицијални канали.
Македонија има склучено билатерални договори со Албанија, Хрватска, Словенија и Бугарија и моментно работи на потпишување договори со Црна Гора и Србија.
Договорите претставуваат чекор повеќе од регуларната соработка меѓу две држави, рече заSETimesМарко Савковиќ, истражувач за Центарот за безбедносна политика во Белград.
„Можете да одлучите да воспоставите блиски работни односи со друга држава бидејќи има заедничка закана што сакате да ја решите. 
За овие договори да се применуваат, двете држави мора да имаат закони и механизми што ја регулираат доверливоста“, рече Савковиќ за SETimes.
