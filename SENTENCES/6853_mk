23/05/2012
Линда Карадаку за Southeast European Times во Приштина -- 23.05.12
Во просек, двајца од тројца возрасни луѓе во светот сметаат дека корупцијата е раширена во бизнисот во нивните држави, но процентот е уште повисок во Балканот, според истражувањето на Галуп, објавено претходно овој месец.
Анкетата на Галуп покажа дека корупцијата во бизнисот се смета за значајно прашање, бидејќи го попречува развојот и странските инвестиции, и доведува до нееднаквност во доходите и благосостојбата.
На Балканот, процентот на анкетираните кои сметаат дека корупцијата е раширена во бизнисот е најголем во Хрватска и во Романија -- 93, односно 91 отсто -- но Босна и Херцеговина (БиХ) и Србија се близу зад нив со 89, односно 87 отсто, како и Грција со 85 отсто и Косово со 83 отсто.
Процентот е најнизок во Црна Гора, 63 отсто, што е просекот за земјите-членки на ЕУ.
Истражувањето се заснова на податоци од 2011 година.
„Балканот не е единствениот или најкорумпираниот регион во светот, но коруптивните навики и структури се прилично вкоренети“, рече за SETimes Корнелија Абел, програмски координатор за Југоисточна Европа во Трансперенси интернешнал.
Абел ги наведе драстичните промени во социјално-политичкиот систем и недостигот на политичка волја за зајакнување на институциите, како и владеењето на правото, како главни придонесувачки фактори.
„[Tие] резултираа со недостиг на реформи или нивното многу бавно спроведување, што беше многу, ако не и целосно водено од целта за пристапување во ЕУ и подобрување на економските можности“, рече Абел.
Други фактори се меѓународните санкции против Србија во доцните 1990-ти, што уште повеќе го отвори патот за процут на организираниот криминал и корупцијата, додаде таа.
„Косово се соочува со значителна корупција, вклучително и политичка корупција на високо ниво, како и варијација од пониско ниво на „мито за малку пари“ во секојдневното функционирање на општеството“, изјави за SETimes Арменд Мазреку, истражувач во косовската невладина организација ФОЛ (Крени го гласот).
ФОЛ во средината на мај објави извештај за корупцијата во Косово, за првите три месеци од 2012 година.
„Тоа не само што му штети на економскиот развој, туку и на процесите на градење на државата, демократизацијата и воспоставувањето квалитетна администрација, која му служи на општото добро на граѓаните“, рече Мазреку.
„Реформата е потребна -- чесно е да се каже дека делумно е остварена -- но има потреба за одговорност на јавните службеници, избалансирана со потребата за помалку политичко мешање во конкретните одлуки во врска со договорите“, рече за SETimes Џорџ Милис, експерт на ЕУЛЕКС за борбата против корупцијата во Косово.
Но, Мерита Мустафа од Косовскиот демократски институт тврди дека корените на корупцијата се во политиката, што ги прави напорите за соочување со ова прашање -- вклучително и во бизнисот кој ја финансира -- невозможна задача.
„Вмешаноста на политичарите во корупцијата оневозможува тие да ги преземат неопходните дејства за борба против овој феномен, бидејќи тие ќе мора да се борат со себе“, рече Мустафа за SETimes.
Рамадан Иљази, коосновач на ФОЛ, рече дека корупцијата во Косово, за жал, се трансформира во прифатлива култура на владеење и интеракција меѓу граѓаните и институциите.
„Ова е во голема мера резултат на недостигот на посветеност од меѓународната заедница на вистинското воспоставување владеење на правото во Косово“, рече Иљази за SETimes.
Бизнис сопствениците и потенцијалните претприемачи велат дека се потпираат на стабилното опкружување, но раширената корупција ја отежнува проценката на ризиците што се вклучени во отворањето нови претпријатија.
„Некои луѓе стануваат богати преку ноќ, а јас едвај можам да го истуркам месецот“, рече за SETimes Марјан Бериша, сопственик на продавница во Ѓаковица, Косово.
Халит Гаши, 26-годишен жител на Приштина, рече дека се погодени и луѓето што бараат вработување, а не само бизнисите и јавните институции, бидејќи корупцијата го искривоколчува пазарот за вработување.
„[За да најдете работа] треба или да познавате некого или да подмитите некого“, рече Гаши за SETimes.
„Сите велат ајде да се бориме со корупцијата, но се чини дека не се сериозни околу тоа.“
