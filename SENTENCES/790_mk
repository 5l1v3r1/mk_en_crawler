11/07/2006
Дубровник беше домаќин на „Хрватскиот самит 2006“, кој започна во неделата (9-ти јули).
На дводневниот настан учествуваа државни и владини водачи, меѓународни претставници и странски експерти.
Иднината на Југоисточна Европа, процесот на евроатланска интеграција во регионот, безбедносните прашања, како и развојот на демократијата беа помеѓу темите за кои се разговараше.
Српскиот премиер Воислав Коштуница во вторник (11-ти јули) пристигна во Вашингтон.
Тој ќе се состане со претставници на американската администрација во вторник и во среда и ќе учествува на сесијата на Советот за безбедност на ОН во Њујорк -- каде што на агендата ќе биде и прашањето на Косово -- в четврток.
Кипарскиот претседател Тасос Пападопулос и водачот на кипарските Турци, Мехмет Али Талат, се состанаа во саботата (8-ми јули) во тампон зоната на ОН во Кипар.
Тие се согласија да ги утврдат пронципите за идното обединување на островот.
Пападопулос потоа отпатува за Атина, за да се состане со грчкиот претседател Каролос Папуљас и со премиерот Костас Караманлис.
Бугарскиот главен обвинител Борис Велчев ќе ги посети САД оваа недела, на покана од американската влада.
Неговата агенда вклучува состаноци со американскиот јавен обвинител, Алберто Гонзалес, директорот на ЦИА, Џон Д. Негропонте и други високи функционери.
Во петокот (7-ми јули) хрватската министерка за надворешни работи, Колинда Грабар-Китаровиќ, беше домаќин на третиот неформален состанок на колегите од земјите во Процесот за соработка во Југоисточна Европа.
Прашањата за интеграцијата во ЕУ и проширувањето доминираа на агендата.
Генералниот секретар на НАТО, Јап де Хоп Шефер, во четвртокот (6-ти јули) допатува во Загреб, на состаноци со хрватскиот претседател Стипе Месиќ, премиерот Иво Санадер и други владини членови.
Разговорите се фокусираа на спроведувањето на одбранбените реформи, кандидатурата на Хрватска за членство во НАТО и зголеменото учество во меѓународните мировни мисии во странство.
Од Загреб, Де Хоп Шефер отпатува за Тирана, каде што се состана со премиерот Сали Бериша и со претседателот Алфред Мојсиу.
