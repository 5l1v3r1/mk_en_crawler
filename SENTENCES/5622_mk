02/06/2010
Од Марко Биоцина за Southeast European Times во Загреб -- 02/06/10
„Прво, ќе ја почестам со пијалок мојата пријателка Ана, бидејќи таа ми даде добар совет. 
Потоа, имам намера да ја потрошам каматата на патување во Куба.“ Вака Милица Гаковиќ, жителка на Загреб, планира да ги искористи парите што ќе ги добие од словенечката Љубљанска банка.
Таа неодамна ја доби правната битка за нејзините сметки, кои беа замрзнати за време на распадот на Југославија. 
Ако банката не поднесе жалба, таа ќе добие 1.173 евра плус камата.
Тужбите против банката датираат од крајот на 1990 година, кога банките низ Југославија ги замрзнаа сметките додека земјата се распаѓаше. 
Љубљанска банка не само што ги замрзна парите што им припаѓаа на словенечките граѓани, туку и на штедачите од другите републики.
Од околу 130.000 хрватски штедачи, само неколку стотици успеаја да ги повратат своите пари како резултат на судски постапки. 
Во 1994 година словенечкиот парламент уште повеќе го отежна добивањето на парите. 
Истиот ја основа Нова љубљанска банка, пренесувајќи го целиот капитал и оставајќи ја старата институција без никаков имот за да ги врати долговите.
Пресвртот се случи минатиот декември, кога словенечкиот Уставен суд го поништи Членот 23 од словенечкиот Закон за фонд за отцепување. 
Постојниот закон предвидуваше дека секоја судска парница за замрзнати заштеди треба да биде прекината додека не биде постигнат договор за преземање одговорност за овие заштеди.
Претседателот на Одборот на Нова љубљанска банка, Борут Озура, рече дека не е изненаден од судската пресуда на Љубљана.
„Судот го зеде предвид односот меѓу банката и штедачите, но го занемари отцепувањето, во рамките на кое отцепените држави мора да преземат одговорност“, рече тој. 
„Отцепените држави треба да определат дали депонираната странска валута која била испратена од Сараево или Загреб во Народната банка на Југославија, воопшто стигнала до Љубљана. 
Ние сме убедени дека тоа не се случило“, рече Озура.
Банкарите во Словенија, исто така, тврдат дека настрана од замрзнатите заштеди, Хрватска им должи на нивните институции околу 400 милиони евра заостанат долг.
Словенечкиот министер за надворешни работи, Самуел Жбогар, се согласува. 
„Овие прашања треба да се решат пред Банката за меѓународни поравнувања (БИС) во Базел [Швајцарија]“, рече тој. 
„Преговори се одржаа во 2001 и 2002 година, за решавање на ова прашање во Базел, но истите пропаднаа и не успеаја поради инсистирањето на Хрватска дека се работи за прашање на имотните права на штедачите и банката, а не за проблем на отцепување.“
Но, некои словенечки аналитичари велат дека е крајно време да се остави настрана ова прашање. 
„Најголемата грешка која многу ја повреди словенечката економија беше таа што активностите на словенечката банка беа попречени на пазарите во државите каде што има должници“, изјави за SETimes словенечкиот економист Јоже Менцингер.
Хрватските правни експерти, пак, ја поздравија одлуката на словенечкиот суд како чекор напред. 
Според Младен Сучевиќ, генерален секретар на хрватското правно друштво, односот меѓу вложувачите и банката е постојан задолжителен правен однос кој не е предмет на статут на ограничувања.
„Ако страните ја докажат оправданоста на отворените долгови на Љубљанска банка, ние очекуваме судот да донесе пресуда во нивна корист“, рече тој. 
„Прашањето е што ќе се случи ако банката се покаже дека не е способна да ги врати долговите, со оглед на тоа што старата Љубљанска банка не поседува имот.“
