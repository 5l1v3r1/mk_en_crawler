21/11/2012
Дражен Ремиковиќ за Southeast European Times во Загреб -- 21.11.12
Веста за 10-годишната казна по пресудата дека е виновен, за поранешниот премиер Иво Санадер, ги наполни насловите во вторникот (20-ти ноември) во Хрватска и во странство. 
Поранешниот претседател на Хрватската демократска заедница (ХДЗ) беше прогласен виновен за примање мито во договорите со проблематичната австриска Хипо банка во раните 1990-ти, кога тој беше заменик-министер за надворешни работи.
Загрепскиот жупански суд го прогласи виновен за примање мито во висина од 10 милиони евра од унгарското енергетско претпријатие МОЛ, за да му ја предаде контролата на пазарите на нафта и гас во Хрватска.
Судот нареди Санадер да й плати 4 милиони евра на државата во рок од 15 дена. 
Претходно судиите наредија еден од главните сведоци во процесот, Роберт Језиќ, поранешен сопственик на петрохемиското претпријатие Диоки, да врати 5 милиони евра од својата сметка во државниот буџет, висината на митото што била платена во случајот. 
Одбраната на Санадер рече дека ќе поднесе жалба на пресудата, која почна да се смета за пресвртница во борбата против корупцијата во земјата.
„Сигурно ќе поднесеме жалба на пресудата, бидејќи сметаме дека е премногу висока. 
Врховниот суд ќе одлучи дали да ја прифати жалбата и дали случајот ќе се врати на ново судење“, рече за SETimesЧедо Продановиќ, адвокат во тимот на одбраната на Санадер.
За време на едногодишното судење, сведочеа повеќе од 50 сведоци.
„Сега треба да очекуваме да се осудат сите други, како и нови пресуди во другите постапки за кривични дела на корупција. 
Надоместокот за нелегално стекнати пари е ... 
[исто така] исклучително важен, бидејќи ако некој помине 10 години во затвор, а украдените пари бидат ,скриени’ некаде, државата [ги губи сите пари]. 
Само надоместок и казна заедно ја враќаат вербата во судството, имаат смисла и ги предупредуваат сите идни потенцијални прекршители дека не вреди да се прекрши законот“, рече заSETimesНикола Кристиќ, претседател на Трансперенси интернешнал Хрватска.
Политичарите во Хрватска се согласуваат.
„Ако оваа пресуда стане конечна, ќе ја сметаме за нов почеток во борбата против корупцијата во земјата“, рече за SETimesДрагутин Лесар, пратеник и претседател на хрватската Партија на трудот.
Претставниците на ХДЗ одбија да дадат коментар.
Граѓаните велат дека очекуваат сличен исход и во другите случаи против поранешниот премиер.
„Политичарите се тие што највеќе крадат. 
Санадер очигледно беше шампион во тоа. 
Ова ќе биде добар пример за другите политичари кои ќе се осмелат да крадат“, рече за SETimesзагрепчанката Невена Миласиновиќ (28).
Санадер чека уште три пресуди. 
Најголемиот случај, кој го доби името по претпријатието од кое парите биле, наводно, влечени, Фими Медиа, го товари Санадер и неговите соработници за извлекување на скоро 10 милиони евра од државните институции и претпријатија. 
Дел од парите, наводно, завршиле во банковната сметка на ХДЗ, а некои во приватни џебови.
Хрватска треба да пристапи во ЕУ во јули 2013 година, а пресудата за Санадер, најверојатно, ќе се смета за доказ дека земјата презема остри мерки против корупцијата. 
Нејзините напори за борба против корупцијата внимателно се следат од Брисел, пред земјата да може и официјално да пристапи во блокот.
