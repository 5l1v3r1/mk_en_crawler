27/01/2012
Ивана Јовановиќ за Southeast European Times во Белград -- 27.01.12
Ивица Дачиќ врши две функции, на министер за внатрешни работи на владата и вицепремиер, како и водач на Социјалистичката партија на Србија во коалициската влада.
Во ексклузивното интервју за SETimes, тој признава дека неговите две улоги се предизвик, бидејќи „сè што се случува во безбедноста има [политички последици], вклучително и апсењето на осомничените за воени злосторства“.
Неговата партија, на крајот на краиштата, некогаш беше предводена од Слободан Милошевиќ.
Дачиќ гордо истакнува дека рејтинзите за јавното одобрување на неговото министерство се драстично повисоки отколку што беа на почетокот од неговиот мандат, и директорите на Интерпол и Еуропол присуствуваа на прославите по повод одбележувањето на два века на српската полиција.
Во врска со Косово, Дачиќ гледа два различни проблеми:
решението за прашањата на квалитетот на секојдневниот живот и „трајното решение“, кое тој вели дека „мора да биде фер:
земајќи ги предвид интересите на сите страни“.
Најдоброто решение, вели тој, може да вклучува корекција на административната линија меѓу централна Србија и Косово.
Вашингтон, истакнува тој „отсекогаш вели дека треба да ја почитуваме реалноста на теренот, а реалноста на теренот денес ни кажува дека има две Косова:
српско и албанско“.
Што се однесува до интеграцијата во ЕУ, Дачиќ вели:
„Задачата на сите нас е да најдеме компромис и рамнотежа ...
Србија мора да влезе во ЕУ, и покрај сите пречки“.
Но, има услови што Србија не може да ги прифати:
„имплицитно признавање на Косово, како и сите обиди да се принудат косовските Срби да влезат во косовските институции“, вели Дачиќ.
Тој ги отфрла коментарите дека Србија троши повеќе време на одржување на соработката со руските агенции, отколку со оние во САД.
Во изјавата за SETimes тој признава дека историски поблиски се врските со Москва, истовремено велејќи, „Мислам дека е многу важно за Србија да си постави некои цели и да ги подобри своите односи со САД, со Германија, како и со другите земји на ЕУ, зачувувајќи добри односи со Русија.
Ако некој каже дека тоа е невозможно, тогаш треба да објасни како Германија има одлични односи и со Русија и со САД?“.
Тој додава:
„Лично би сакал да изградам партнерски односи со САД бидејќи тие се клучен фактор за решавање на косовското прашање“.
Што се однесува до членството во НАТО, „Мнозинството граѓани сé уште се против пристапувањето во НАТО и затоа парламентот издаде Декларација на воена неутралност.
Но, тоа не значи дека Србија не треба да гради и развива односи со НАТО, преку различни програми, како што е Партнерството за мир“.
Српската полиција, вели Дачиќ, воспоставува врски со другите оддели во регионот, особено соседна Хрватска.
Тој додава:
„Ние имаме добра соработка со Македонија, Црна Гора, Босна, Романија, Бугарија, Унгарија и Словенија“.
Дачиќ ја посети Тирана двапати и вели:
„Имаме одлична соработка со Албанија, [иако] има одреден отпор во врска со оваа соработка во нашиот парламент и во албанскиот“
Врските со косовската полиција се сосема друга работа.
„Немаме соработка бидејќи Србија не го признава Косово како независна држава.
Затоа, ние потпишавме договори со УНМИК и ЕУЛЕКС и соработуваме со косовската полиција преку овие договори.“
Дачиќ е оптимист за зајакнување на врските со американските агенции за борба против криминалот.
„Имаме фантастична соработка со ФБИ и ДЕА (Администрацијата за борба против дрогата) и со другите американски безбедносни структури.
Борбата против криминалот не постои без соработка.“ Тој вели дека потпишал повеќе од 25 договори со земји во Латинска Америка, ЕУ, Русија и Кина.
Последниот, вели тој, ја вклучува и Австралија.
Во однос на слободата на движењето, Дачиќ изјави за SETimes:
„Ги укинавме визите со Албанија.
Пасошите на граничните премини со Македонија се откажани на моја иницијатива и јас го предложив истото за Албанија и Хрватска“.
