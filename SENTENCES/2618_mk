15/09/2005
Од Марина Стојановска за Southeast European Times во Скопје -- 15/09/05
За првпат од прогласувањето на независноста пред 14 години македонскиот шеф на државата додели Ордени на Република Македонија. 
На церемонијата по повод одбележувањето на Денот на независноста на 8-ми септември претседателот Бранко Црвенковски ги врачи највисоките национални почести на поранешниот претседател Киро Глигоров и -- постхумано -- на вториот претседател на републиката, Борис Трајковски.
„Македонија имаше среќа да ги има вистинските луѓе на вистинското место во решавачки моменти на својот пат кон независноста“, рече Црвенковски. 
„Ордените им се доделуваат на луѓе -- водачи, претседатели -- на кои нацијата сега им изразува благодарност.“
„Македонија си го осигури својот опстанок“, рече Црвенковски. 
„Сега нејзината иднина треба да биде загарантирана преку исполнувањето на стратешките цели за интеграциите во НАТО и во ЕУ.“
Изразувајќи благодарност за добиената почест, Глигоров ја опиша како „стимул и инспирација уште повеќе со сите вас заедно да се залагаме за развојот и просперитетот на нашата Македонија бидејќи таа е сé што имаме“.
Вдовицата на Трајковски, Вилма Трајковска, ја прими почеста во име на својот сопруг, кој загина во авионската несреќа на 26-ти февруари 2004 година. 
„Денес, на овој ден, би била горда и среќна мојот сопруг да беше тука да го прими овој орден и да го стави на своите гради“, рече таа. 
„Тој сето свое битие го беше заложил за доброто на татковината.“
Независноста на Македонија не беше прославена само дома, туку и во странство -- вклучувајќи ја и Руската федерација, каде што се одржаа серија комеморативни настани во рамките на одбележувањето на Деновите на македонската култура во Русија. 
Во Москва се одржа гала концерт, а познатата театарска група „Бајруш Мјаку“ ја изведе претставата „Татко“ во Мејерхолд центарот во Санкт Петербург.
Македонскиот атлетичар, Емил Илиќ, пак, одлучи да го одбележи националниот празник на невообичаен начин. 
Два месеци претходно тој тргна од Скопје, најавувајќи дека ќе пристигне во седиштето на ЕУ во Брисел навреме за Денот на независноста. 
На 8-ми септември, по 63-дневно пешачење, тој го заврши своето патување, при што во Брисел имаше средба со директорот на Директоратот за проширување на ЕУ за Балканот, Фабрицио Барбасо.
„Симболичната вредност на овој потфат е многу важна во еден период кога македонскиот народ се бори да се доближи до ЕУ“, рече Барбасо. 
„Се надевам дека македонската администрација, исто така, ќе го следи овој пример и ќе пристигне на целта.“ Илиќ рече дека докажал со јазикот на спортот дека Македонија е способна за овој потфат.
Македонија доби независност на 8-ми септември 1991 година, кога огромното мнозинство гласачи се изјаснаа со „да“ на референдумското прашање: „Дали сте за независна и суверена Македонија со право да влегува со сојуз со другите земји или не?“
