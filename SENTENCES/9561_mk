26/11/2012
Мики Трајковски за Southeast European Times во Скопје -- 26.11.12
Соочувањето со глобалната закана од терористички напади значи дека регионот на Југоисточна Европа мора да биде подготвен за сите евентуални напади, рекоа експертите по неодамнешната антитерористичка вежба во Охрид, Македонија.
„Она што се случува во нашето соседство, ни укажува дека мораме да бидеме подготвени за сé“, изјави заSETimesТони Јакимовски, командант на акцијата Бран 2012.
Повеќе од 100 припадници на македонското Министерство за внатрешни работи учествуваа во тридневната антитерористичка вежба овој месец, на охридскиот аеродром Свети Апостол Павле.
Полицијата ја искористи зградата на аеродромот и другите објекти во тактичката вежба, наречена „Бран 2012“. 
Ова беше прва голема антитерористичка вежба „на лице место“ во Македонија.
Единицата имаше задача да ја реши симулираната криза во која авион беше киднапиран од терористи. 
Целта на вежбата беше да се подобри координацијата и заедничките комуникации на сите безбедносни структури одговорни за справување со безбедносните закани.
Симулацијата предвидуваше неколку фази за време на вежбата, почнувајќи со веста дека авионот е киднапиран, па сé до практиката на совладување на терористите во различни делови од зградата на аеродромот и во авионот.
„Целта беше да се покаже подготвеностa и да се увидат сите евентуални аномалии при извршување на терористички напад. 
Аеродромите во Македонија се безбедни“, рече Јакимовски.
Тој рече дека кога станува збор за антитероризмот, полициските сили соработуваат со сите странски канцеларии и аеродроми.
„Последната инспекција на аеродромите во Скопје и во Охрид покажа дека се применети сите мерки на Меѓународната организација за цивилно воздухопловство. 
Ние добивме позитивна оценка за целокупниот систем на цивилна авијациска безбедност. 
Во соработка со полицијата, ние работиме на подобрување на безбедносните стандарди на аеродромите во земјата“, рече заSETimesЛилјана Ѓорѓиева, портпаролка на агенцијата за цивилна авијација.
Томислав Тунтев, професор по воздушен сообраќај на Битолскиот државен универзитет, изјави заSETimes дека иако балканските аеродроми се безбедни, треба да се инвестира повеќе во нови техники на безбедност и опрема, кои ќе го подигнат нивото на аеродромската безбедност.
„Во моментов балканските аеродроми се рангираат на исто ниво со својата техничка опрема во случај на терористички напад. 
Но, нивното подобрување зависи од подготвеноста на конкретната земја да инвестира во нова опрема. 
Властите мора да ја разгледаат можноста за инвестирање во модернизација на сите безбедносни системи и целосно спроведување на безбедносните стандарди што се применуваат на сите аеродроми во Европа“, рече Тунтев.
Зоран Дорески, поранешен директор за безбедност на македонските аеродроми, изјави за SETimes дека регионалните аеродроми може да се справат со помали терористички закани, но не и со пософистицирани.
„Неколку регионални аеродроми применуваат систем на двојна проверка на патниците, односно, двојна патничка контрола. 
Првата контрола треба да биде по влегувањето на аеродромот, а потоа задолжителна скенер контрола, која сега ја има на сите аеродроми. 
Овие контроли се скапи. 
Засега балканските аеродроми имаат добар систем на контрола и детекција на терористичките направи“, рече Дорески за SETimes.
„Предвидено е сите аеродроми на Балканот да воведат скенирање на телото до 2015 година, со кое ќе се извршува целосно скенирање на телото на патникот“, додаде Дорески.
„Имаме високо ниво на техничка и електронска заштита преку 24-часовен видео-надзор, параметaрска ограда и терминал на сите објекти и влезови на аеродромот, електронска контрола на преминот од јавната зона во ограничените за движење безбедносни делови од аеродромот, 100-процентна рендген контрола на регистрираниот багаж, товарот, кабинскиот багаж и патниците“, рекоа заSETimesод македонското претпријатие ТАВ, подружница на ТАВ ерпортс холдинг, кое управува со македонските аеродроми.
„Меѓународниот аеродром во Сараево ги спроведува истите мерки на заштита како и многу други европски аеродроми“, рече за SETimesСенад Милиќ, директор на одделот за безбедност на Сараевскиот аеродром.
„Нивото на безбедност во Сараево е добро. 
Поставени се неколку нови рендген направи-детектори, со што ние целосно ја модернизиравме безбедносната опрема. 
Почнавме со инсталирање систем на детекција и широко набљудување, кое ќе спречи неовластено влегување во обезбедениот дел од аеродромот. 
Сараевскиот аеродром, исто така, има модерна опрема за проверка на патниците и багажот“, рече Милиќ.
Бугарската влада воведе поголеми безбедносни мерки на аеродромите, по нападот во јули оваа година на аеродромот во Бургас. 
Мерките вклучуваат построги контроли на внесениот багаж, особено течностите.
