26/07/2011
Билјана Пекушиќ за Southeast European Times во Белград -- 26.07.11
На состанокот во Белград овој месец, парламентарното собрание на ОБСЕ ја усвои резолуцијата што Србија ја поднесе за борба против шверцот со човечки органи.
Оваа резолуција, издадена на 10-ти јули, дава зелено светло за започнување истрага во врска со прашањето за шверцот со човечки органи, наводно, извршен за време на вооружените конфликти на територијата на Федерална Република Југославија во 1999 година, вклучително и Косово.
Собранието на ОБСЕ повика на целосна соработка со УНМИК, ЕУЛЕКС и релевантните национални институции за обезбедување на сите потребни информации, факти и документи во врска со ваквите кривични дела во Косово.
Србија ја поднесе резолуцијата на крајот од јуни врз основа на извештајот на специјалниот известувач на Советот на Европа, Дик Марти, кој тврди дека вакви кривични дела се случиле во Косово за време на вооружениот конфликт таму во 1999 година.
„Трговијата со човечки органи е еден од најгрозоморните видови криминал, особено кога се врши врз невооружени цивили во област зафатена од конфликт“, рече шефот на српската делегација во собранието на ОБСЕ, Сузана Грубјешиќ.
Грубјешиќ рече дека во сите претходни случаи кои вклучуваа обвиненија за воени злосторства на Балканот, истрагите беа вршени под мандатот на Советот за безбедност на ОН, и рече дека истиот стандард треба да се примени и во овој случај.
Но, собранието на ОБСЕ не го прифати надзорот на ОН во идната истрага, и препорача истата да се изврши под контрола на ЕУЛЕКС и УНМИК.
„Големите сили ја стопираат истрагата за трговијата со човечки органи“, одговори српскиот министер за надворешни работи, Вук Јеремиќ.
Тој изрази надеж дека она што го нарече блокада ќе биде надминато и ќе се постигне напредок во следните недели. 
„Ако не биде така, ќе биде исклучително тешко да се избегне впечатокот дека во врска со трговијата со човечки органи во Косово, има нешто што од некои причини не треба да излезе на виделина“, рече тој за весникот Блиц.
Грубјешиќ објасни дека ЕУЛЕКС нема право да испитува надвор од Косово и во отсуство на мандат на Советот за безбедност на ОН, другите држави како Албанија може да не дозволат истраги на нивна територија
„Советот за безбедност на ОН е клучен за успехот на истрагата и само тој може да принуди соработка од овие земји, како Албанија, кои не сакаат да ја остварат“, рече Грубјешиќ за SETimes.
Не се знае дали Советот за безбедност би барал истрага во Косово дури и ако ОБСЕ усвои ваква резолуција, рече за SETimes експертот по меѓународно право, Војин Димитријевиќ.
„ОН се занимава со најдраматичните прашања во светот, а не со она што се случило за време на некој конфликт“, рече тој.
Димитријевиќ, исто така, посочи дека друго отворено прашање е кој суд ќе ги суди потенцијалните извршители. 
„Тоа најверојатно ќе се претвори во уште една балканска епизода во која секој може да го обвини другиот бидејќи сé тука се гледа низ призмата на националната припадност“, рече тој.
По гласањето на ОБСЕ за резолуцијата, германската претставничка Ута Запф рече дека жали што го прифати предлогот на американската делегација и што гласаше да им се даде на ЕУЛЕКС и УНМИК мандат во истрагата.
„Сега сметам дека Советот за безбедност на ОН подобро би ја водел [истрагата]“, рече Запф.
ЕУЛЕКС сега работи на формирање анкетна група која ќе се занимава со извештајот на Марти.
„Групата ќе биде одвоена од косовските власти за да се покаже дека ќе спроведе објективна истрага. 
Истата ќе работи главно во Брисел поради оние што се загрижени дека можеме да бидеме наклонети на косовската страна“, рече заменик-шефот на мисијата на ЕУЛЕКС, Енди Спаркс.
