01/12/2004
Од Вахит Бора за Southeast European Times во Истанбул – 01/12/04
Турција се подготвува за реформа на својата строга политика за прекуграничките реки и водени ресурси, со цел да се усогласи со критериумот на ЕУ и меѓународните закони.
Министерството за надворешни работи на земјата формираше две работни групи - една за подготовка на новата легислатива за водите, при што во предвид се земаат потребите на Турција како и Рамковната директива на ЕУ за водите, и друга за спроведување на неопходното реструктурирање на институциите.
Како земја-кандидат за ЕУ од Турција се бара да ги хармонизира своите закони, вклучувајќи ги и оние што ги уредуваат прашањата на ресурсите на животната средина, со оние на Унијата.
Анкара се надева на започнување на преговорите за членство со ЕУ во 2005 година, под услов Унијата да даде зелено светло за време на самитот овој месец.
Во Договорот за партнерство за пристапување помеѓу ЕУ и Турција од 2003 година се бара од Турција да ги одобри стандардите на Унијата за водите.
Истовремено, земјата мора да ја избалансира својата потреба за заштита на своите ресурси со сегашните интерпретации на меѓународниот закон, кои бараат од земјите да го разгледаат влијанието на политиката за водите врз соседните земји.
Прекуграничните реки сочинуваат 40 отсто од водениот потенцијал на Турција.
Беше објавено дека Средниот Исток, и особено заливските држави, ќе се соочат со сериозни недостатоци на вода во текот на следните 25 години и Турција, најверојатно, ќе биде еден од главните извори за пренесување на свежа вода.
Двете важни реки кои извираат во Турција - Тигар и Еуфрат - долго време се предмет на несогласувања со Сирија и Ирак, кои имаат недостаток на вода, а низ кои поминуваат двете реки.
Во текот на 1990-тите, додека Сирија и Ирак ја повикуваа Турција да ослободи повеќе вода за употреба во земјоделството, земјата, наместо тоа, одлучи да изгради брани за да го поттикне економскиот растеж во своите најсиромашни региони.
Според протоколот потпишан во 1987 година, Турција ослободи 500 кубни метри во секунда вода за Сирија, која би сакала оваа количина да се зголеми на 700 кубни метри.
Откако Анкара ќе ги потпише неодамнешните конвенции за прекуграничните реки, ќе мора да добие одобрение од Сирија ако сака да изгради брана на Еуфрат.
Турција, исто така, мора да ги има предвид и своите долгорочни потреби.
Голем број експерти предупредуваат дека земјата би можела да се соочи со недостатоци на вода до 2030 година, поради порастот на населението, заедно со брзата урбанизација и индустријализација.
И покрај тоа што Министерството за надворешни работи подготвува пофлексибилна политика, тоа, исто така, презема и мерки на претпазливост.
Анкара, најверојатно, ќе изврши притисок врз Сирија и Ирак да потврдат дека Тигар и Еуфрат имаат еден речен басен, со што ќе се намалат барањата според меѓународниот закон.
Покрај тоа, Турција ќе се обиде да спречи интервенции од страна на трето лице, барајќи, наместо тоа, само крајбрежните држави да бидат вклучени во разговорите за правата во врска со водите.
