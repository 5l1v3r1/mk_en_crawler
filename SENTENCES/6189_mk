27/07/2011
Овгу Улучај за Southeast European Times во Истанбул – 27.07.11
Бану Гувен, 14-години дописничка за вестите на НТВ, поднесе оставка овој месец поради, како што смета, прекумерната цензура -- и самоцензура -- во турските медиуми. 
Соопштението на Гувен одекна низ медиумите, додека пишуваше на Твитер: „Не остана простор на НТВ кој ќе ми дозволи да продолжам да ја работам мојата работа на начинот на кој ја работев досега. 
Како природен резултат на тоа, нашите патишта се раздвоија.“
Програмата на Гувен, „Арти“, беше откажана порано од вообичаеното откако таа поднесе оставка, што предизвика шпекулации дека истата беше поврзана со одбивањето на НТВ да й дозволи на курдската независна пратеничка Лејла Зана да учествува во нејзината последна епизода.
По нејзината оставка, Гувен објави отворено писмо до премиерот Реџеп Тајип Ердоган на нејзината лична веб-страница, во која остро ја прекорува владата за цензура и притисок врз медиумите, што доведе до култура на самоцензура од нејзина страна и од страна на нејзините колеги.
„Да не зборуваме со таа личност“, „Нема да ги ставиме овие вести на првата страница“, „Да не го правиме ова голема вест“, „Подобро да не го поставуваме тоа прашање, кое можеби нема да им се допаѓа“, се речениците кои највеќе се слушаат во последно време“, вели Гувен во нејзиното писмо.
Медиумските органи честопати се поврзуваат со бизнис-групите и политичките партии, кои можат да извршат како директен, така и индиректен притисок врз менаџментот и новинарите. 
Директната владина цензура врз медиумите и интернетот добива најголемо внимание, иако тоа е тивко, зголемувајќи го бранот на самоцензура -- без оглед дали од страв од апсење или од последици по кариерата -- што може да биде подеднакво ограничувачко за слободата на медиумите.
„Не само што верувам, јас знам дека самоцензурата постои“, рече за SETimes Ајсенур Арслан, водител на програмата на Си-Ен-Ен Турк „Медја Махалеси“. 
„Тоа не мора да биде цензура; самоцензурата има иста функција, каде што има вознемиреност и хаос.“
„Многу новинари, колумнисти и сопственици на медиумски институции го признаваат тоа кога прашувам во мојата програма „Медја Махалеси“ дали се самоцензурираат или се изложени на интервенција од сопствените внатрешни кругови“, додава Арслан.
Сепак, професорката Селма Улус од одделот за комуникации на Универзитетот Мармара прашува дали самоцензурата е нешто ново во Турција, тврдејќи дека од 1980-тите самоцензурата ги ограничува новинарите во Турција и во светот.
„Сведоци сме на трансформација на новинарството, при што истото е погодено од промените во медиумската структура: новинарите кои се ставаат на позиции на големи трансфери пишуваат она што нивните шефови сакаат или создаваат тривијални теми“, вели Улус.
Во нејзиното писмо Гувен го споменува инцидентот со Ердоган за кој таа смета дека претставуваше пресвртница во самодовербата на новинарите -- нешто што води до самоцензура. 
При поставувањето прашања по железничката несреќа во 2004 година во Памукова, Ердоган беше запрашан дали министерот за транспорт ќе поднесе оставка. 
Тој одговори остро: „За кој весник работите?“.
Гувен го повикува Ердоган да преземе дејства: „Ако не се чувствувате одговорен за овој мрачен портрет во кој сме ние [новинарите], барем би било добар почеток, што може да ви даде конкретни резултати да истражите зошто се доби ваква перцепција, каде се направени грешките и да разговарате за заклучоците со сопствениците на медиумите и администрациите со кои сте во контакт“.
Сепак, Арслан смета дека случајот на Гувен е само дел од општиот проблем и не мисли дека писмото ќе води до некаков позитивен развој на настаните.
Улис, од своја страна, се согласува, велејќи дека Гувен на крајот ќе заврши на друг информативен телевизиски канал. 
„Под овие услови, писмото на Гувен ќе биде заборавено“, заклучува таа.
