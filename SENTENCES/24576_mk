07/05/2009
БЕЛГРАД, Србија -- Претседателот Борис Тадиќ повика на дебата за евентуалните измени во уставот на Србија. 
Говорејќи пред членовите на неговата Демократска партија во средата (6-ти мај) Тадиќ објасни дека Србија мора да спроведе структурни промени, бидејќи ефикасниот уставен поредок претставува предуслов за успешен развој. 
Тој рече дека уставниот поредок треба да загарантира избалансиран развој во сите региони на земјата и треба да ја специфицира надлежноста на секоја институција. 
Тадиќ истакна дека Србија е „традиционално децентрализирана земја и не е природно да има само еден регион каде што власта е точно дефинирана“, најверојатно мислејќи на законот за статусот на Војводина, кој го разгледува парламентот. 
Тадиќ за првпат искажа интерес за измена на уставот пред неколку недели, кога разговараше за намалување на бројот на местата во парламентот од 250 на 150. 
Тој, исто така, повика на нов закон за политичките партии, со цел финансирањето да биде потранспарентно. 
(Taнјуг, РТВ - 06/05/09)
