12/02/2007
БАЊА ЛУКА, Босна и Херцеговина (БиХ) -- Премиерот на Република Српска (РС) Милорад Додик во неделата (11-ти февруари) рече дека РС нема да ја прифати пресудата -- која се очекува за подоцна овој месец -- на Меѓународниот суд на правдата (МСП) во Хаг, во врска со случајот на геноцид што БиХ го покрена против Србија и Црна Гора.
Тој рече дека судската постапка што ја покрена БиХ во 1993 година против поранешна Југославија е „нелегитимна“ од самиот почеток.
Затоа РС ниту ќе ја признае, ниту ќе учествува во спроведувањето на одлуката на МСП, дури и ако тоа доведе до нов меѓународен спор, рече Додик.
БиХ бара компензација за загубените животи и имот за време на конфликтот во периодот 1992-1995 година, кога околу 200.000 луѓе беа убиени и цели муслимански градови и села беа уништени.
Белград ги отфрла обвиненијата како претерување, и ја доведува во прашање надлежноста на МСП, велејќи дека ОН го суспендирале членството на тогашна Југославија пред да биде покренат случајот.
Во другите вести, полицијата на РС изврши претрес на канцелариите на Радован Бајиќ, директор на НЛБ Развојна банка, рано во понеделникот.
Бајиќ е осомничен помошник на бегалецот обвинет за воени злосторства Стојан Жупљанин.
По пребарувањето на канцелариите полицијата се префрли во куќата на Бајиќ.
Претресот беше спроведен по наредба на судот на БиХ.
(РТРС - 12/02/07;
ПБС БиХ - 11/02/07)
