03/03/2009
Германската канцеларка Ангела Меркел во петокот (27-ми февруари) ги повика политичарите во Западен Балкан да ги надминат своите несогласувања. 
Таа ги истакна проблемите помеѓу Србијa и Косовo, сецесионистичкото расположение во Босна и Херцеговинa, спорот околу името помеѓу Грција и Maкедонијa и пограничниот спор помеѓу Хрватскa и Словенија. 
„Оваа ситуација не е во духот на процесот на европската интеграција, ниту е во интерес на ЕУ“, рече Меркел.
***
Српскиот министер за одбрана, Драган Шутановац, и неговиот грчки колега, Евангелос Меимаракис, се состанаа во четвртокот (26-ти февруари) во Белград, каде што разговараа за зајакнување на воената соработка, која, како што рекоа, е клучна за стабилноста и безбедноста на регионот. 
Меимаракис рече дека Србија треба да учествува во сите регионални безбедносни иницијативи. 
Шутановац му се заблагодари на својот колега за поддршката на српското учество во меѓународните безбедносни иницијативи и програмата на НАТО Партнерство за мир.
***
Мирот, почитувањето на човековиот живот и принципите на меѓународното право се главни приоритети на грчкото претседавање со ОБСЕ во 2009 година, им рече грчката министерка за надворешни работи, Дора Бакојани, во петокот (27-ми февруари) на членовите на Советот за безбедност на ОН. 
Во својот говор Бакојани ја истакна потребата за зајакнување на улогата на ОБСЕ во напорите за надминување на кризата, како и неговата соработка со меѓународните институции, како што се ОН.
***
Tурскиот министер за транспорт Бинали Јилдирим и неговиот ирански колега Хамед Бехбакани, се состанаа во неделата (1-ви март) во Техеран. 
Тие потпишаа меморандум за разбирање кој ги покрива воздушниот, копнениот и поморскиот транспорт помеѓу Турција и Иран.
***
Aлбанскиот премиер Сали Бериша на 25-ти февруари во Тирана се состана со кинескиот помошник министер за надворешни работи, Ву Хонгбо, по повод одбележувањето на 60 години од дипломатските врски помеѓу двете држави. 
Кина е подготвена да го зајакне политичкиот дијалог на сите нивоа и да ја прошири практичната соработка во економијата и трговија, рече Ву.
***
Специјалниот претставник на американскиот претседател Барак Обама за Блискиот Исток, Џорџ Мичел, во четвртокот (26-ти февруари) рече дека Tурција е „клучен сојузник“ на САД и важен фактор за мирот и безбедноста на Блискиот Исток. 
Мичел се состана со премиерот Реџеп Тајип Ердоган, претседателот Абдула Ѓул и министерот за надворешни работи, Али Бабаџан, во Анкара. 
Ердоган го повтори ставот на Турција дека израелско-палестинскиот мировен договор бара учество на Хамас.
(Разни извори -- 24/02/09-03/03/09)
