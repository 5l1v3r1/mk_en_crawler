28/04/2012
Мухамет Брајшори за Southeast European Times во Приштина -- 28.04.12
Две години по рациите во косовското Министерство за транспорт и телекомуникации, сé уште не се појавија информации за можна корупција и злоупотреба на функцијата во министерството и пошироко, што ја поттикна јавноста да се посомнева во подготвеноста на ЕУЛЕКС и косовските власти за справување со криминалот на високо ниво.
Истрагата беше насочена кон поранешниот министер Фатмир Лимај -- близок соработник на премиерот Хашим Тачи -- и шефот на јавни набавки во министерството, Неџат Красниќи, во, како што го прогласија медиумите, најголемиот случај на борба против корупцијата во Косово.
„Процесот одеше многу бавно и во еден период беше скоро заборавен“, рече Себ Битичи, извршен директор на приштинскиот Институт за балканска политика.
Рокот од 24 месеци истече на 23-ти април, по што специјалното косовско обвинителство не може да преземе понатамошни истражни дејства.
„Не видовме ниту едно обвинение.
На јавноста во Косово не й е јасно зошто беа преземени овие рации и апсења“, изјави за SETimes Петрит Зогај, извршен директор на Движењето ФОЛ, приштинска антикорупциска невладина организација.
„Тогаш шефот на ЕУЛЕКС рече дека рациите биле спроведени поради сомневањето за злоупотреба на 80 милиони евра и дека имаат докази за 2 милиони евра.
Тоа, најверојатно, не е точно“, рече Зогај.
Но, портпаролот на ЕУЛЕКС, Блерим Красниќи објасни дека анализите на информациите до кои е дојдено во изминатите две години продолжуваат и по крајниот рок, со цел да се направи конечна проценка во подоцнежна фаза.
„Според косовскиот кривичен законик, истражни активности кои се однесуваат на можни дополнителни обвиненија и обвинети, сé уште може да се преземат“, рече Красниќи за SETimes.
Критичарите, исто така, обвинуваат дека обвинителството одолговлекувало и го сослушало Лимај повторно по неговото апсење само три дена пред истекот на крајниот рок.
„Поминаа две години и ЕУЛЕКС чекаше до последен момент да донесе одлука за случајот.
Ова ја покажува нивната сериозност во врска со борбата против корупцијата“, рече Битичи.
„На косовската јавност не й е јасно зошто на ЕУЛЕКС му требаше толку време кога обвинителот изјави за медиумите дека постојат јасни докази“, рече Зогај.
Обвинителството поднесе докази во корист на Лимај, KosovaPress го цитираше неговиот адвокат Тахир Речај.
„[Јас сум] убеден дека нема да има обвинение против Лимај и се надевам дека обвинителството ќе ги прекине сите истраги против него“, рече Речај.
Битичи вели дека ЕУЛЕКС треба да работи на подобрување на својот имиџ, но, поважно од тоа, треба да преземе дејства.
„ЕУЛЕКС треба да ја подобри својата одговорност бидејќи досега не даде резултати што вреди да се споменат, иако ги подгреа очекувањата преку помпезни изјави.
Мешањето во министерството беше доживеано како спектакл, а не како сериозни напори, и недостатокот на резултати го зајакна тоа уверување“, рече Битичи.
Покрај тоа, Зогај тврди дека откако ЕУЛЕКС дојде во Косово во 2008 година, корупцијата и организираниот криминал не се намалија.
Основниот проблем на Косово е што владеењето на правото не доминира, рече тој.
„Не можам да кажам дека визијата на ЕУЛЕКС за иднината на нашата земја е надежна, исто како што нема надежна визија за косовските институции и владеењето на правото.“
Сепак, Красниќи вели дека ЕУЛЕКС работи со полна пареа, води 59 тековни истраги за корупција и донесе 31 пресуда.
„ЕУЛЕКС се бори против корупцијата во мешаните истражни тимови со косовското обвинителство и косовската полиција.
ЕУЛЕКС, исто така, ќе ги интензивира своите иницијативи за зголемување на јавната свест во врска со корупцијата и борбата против корупцијата“, рече Красниќи.
