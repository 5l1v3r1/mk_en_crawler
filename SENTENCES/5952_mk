14/04/2011
Од Алакбар Рауфоглу за Southeast European Times -- 14/04/11
Разбивајќи ја ќелијата на Ал каеда во земјата, турската антитерористичка полиција уапси повеќе од 40 луѓе во десетици рации во вторникот (12-ти април), главно во Истанбул.
„Ова е една од рутинските, но многу ефикасни, операции спроведени од страна на турската полиција“, рече владин претставник за SETimes.
Халис Бајанџук (26), кој се смета за еден од водачите на синџирот на Ал каеда во Турција, е меѓу уапсените. 
Тој се смета дека претходно припаѓал на организацијата Хизбулах, која нема врски со либанската шиитска група со истото име. 
Неговиот татко, Хачи Бајанџук, е осомничен дека го организирал убиството од 2001 година на началникот на полицијата во Дијарбакир, Али Гафар Окан, и петмина други полицајци.
Халис Бајанџуќ беше уапсен во 2008 година за водење терористичка група, но беше ослободен во 2009 година.
Полицијата пронајде докази дека осомничените формирале шеријатски судови дома и не им дозволувале на децата да учат во секуларни училишта. 
По следењето на физичките и електронските активности на групата, инспекторите заклучија дека членовите планирале да организираат масовни терористички напади.
Седат Лацинер, експерт за тероризам и директор на анкарската Меѓународна организација за стратешко истражување, смета дека властите ги следат Халис Бајанџуки неговите соработници долго време.
„По правило, кога опасноста е најголема, полицијата повеќе не ги следи и почнува со рации“, рече тој за SETimes.
Ал каеда се смета дека стои зад неколку активности од висок профил во Истанбул, вклучително и четирите камион-бомби во ноември 2003 година, чија цел беа Турскиот конзулат, турското седиште на банката ХСБЦ и две синаноги, при што загинаа 57 луѓе, а стотици други беа повредени.
Полицијата ги интензивираше редовните операции против милитантната група од јули 2008 година, кога тројца полицајци и тројца напаѓачи загинаа во вооружена престрелка пред Американскиот конзулат.
Во јануари 2010 година, 120 наводни членови на Ал-каеда беа уапсени во Истанбул и во другите градови, при што можеби беа уапсени и високи членови. 
Слични рации имаше и во 2009 година.
„Постојат и други можни врски со Ал-каеда кои можат да се најдат во нашата земја“, смета Лацинер.
До неодамна Ал каеда беше надвор од радарот за многу Турци, тврди Синан Оган, претседател на турскиот Центар за меѓународни односи и стратешки анализи.
„Операциите оваа недела ни покажаа дека терористите се попрофесионални и потивки отколку што очекувавме“, рече тој за SETimes, повикувајќи ја владата да ги држи очите отворени. 
Оган е кандидат на десничарската партија Национално движење за во парламентот.
Мемет Јилмаз Хелвачиоглу, заменик-претседател на парламентарната Комисија за национална безбедност, вели дека напорите на администрацијата се движат во вистинската насока, и покрај критиките на опозицијата.
„Правиме сé што можеме и ова не е само проблем на Турција“, рече тој. 
Како регионален муслимански водач и западен сојузник, Анкара има силни препораки кога станува збор за борбата против тероризмот, додаде тој.
