15/06/2009
Од Арис Нероладас за Southeast European Times во Атина -- 15/06/09
Откако ја разби терористичката група „17 ноември“, полицијата можеше да здивне. 
Основана за време на диктатурата во Грција 1967-1974, таа беше една од последните активни милитатни организации во Европа, која изврши серија напади врз западни дипломати и домашни политичари. 
Властите конечно ја разбија во 2002 година, по неуспешниот бомбашки напад врз една ферибродска компанија.
Иако некои споредни групи продолжија да постојат, од кои една испали граната на американската амбасада пред две години, се чинеше дека револуционерното насилство згаснува. 
Се чинеше дека Грција е подготвена да сврти нова страница.
Меѓутоа, тоа се смени на 6-ти декември 2008 година. 
Убиството на еден тинејџер од страна на полицијата не само што доведе до повеќенеделни немири и уништување, туку ја оживеа и традицијата која се чинеше дека е на умирање -- имено, урбана герила, вооружена со манифести и бомби.
Неколку такви организации се појавија во месеците откако 15-годишниот Александрос Григопулос погина за време на препирките помеѓу младите банди и полицијата. 
Групата која себе си се нарекува Вооружена револуционерна борба ја презеде одговорноста за бомбашкиот напад врз една даночна канцеларија на 5-ти јуни. 
Во меѓувреме, Коалицијата на анархисти нападна три атински банки, а молотови коктели беа фрлени во полициска станица во Патрас.
Во мај, експлодира бомба пред канцелариите на една инвестициона компанија, а групата наречена Народна волја испрати памфлет во кој ја презеде одговорноста за нападот, но и за бомбашкиот напад во центарот на Атина во март.
Претходно, Сектата на револуционери организираше напади врз полицијата и врз една телевизиска станица.
Се чини дека сите овие групи се желни да ја наследат 17 ноември, вклучувајќи ги и нејзините насилни методи. 
Меѓутоа, додека програмата на 17 ноември беше марксистичко-ленинистичка - авторот Александрос Ѓотопулос беше и водач на таа организација - новиот вид на терористи се чини дека нема кохерентна идеологија. 
Се чини дека вооружената борба им е сама по себе цел.
Сектата на револуционери остави манифест на гробот на Григоропулос, предупредувајќи дека планира серија напади врз полицајци, државни функционери и новинари. 
Во манифестот, исто така, се вели дека било чиста среќа што никој не настрадал во нивниот напад врз полициската станица на 3-ти февруари во Коридалос, западно предградие на Атина.
Во тој напад, оваа група пукаше од полуавтоматска пушка и фрли рачна бомба која не експлодира. 
Во манифестот јасно се дава до знаење дека извршителите немаат грижа на совест за предизвикувањето на жртви.
Групата втор пат се појави на 17-ти февруари, во нападот на просториите на ТВ станица „Алтер“. 
Револуционерите се јавија во еден од најпопуларните грчки весници, Та Неа и запретија дека во иднина ќе напаѓаат медиуми, а посебно новинари.
Потоа, еден манифест се појави пред куќата на Амалија Гинаки, една од трите заложници на избеган осуденик во септември 1998 година. 
Групата ги обвини масовните медиуми дека манипулирале со заложничката криза -- прв инцидент од ваков вид кој беше пренесуван во живо на грчката телевизија, и така допринеле за подоцнежното убиство на киднаперот од страна на полицијата.
Групата предупреди дека во иднина ќе напаѓа не само телевизиски водители, туку и камермани и техничари. 
Полицијата верува дека оваа група е поврзана со Револуционерна борба, фракција на 17 Ноември која го изврши нападот врз американската амбасада во 2007 година. 
Се чини дека двете организации имаат ист арсенал.
Пред само неколку години, Грција ги организираше Олимписките игри и беше пофалена на меѓународната сцена, не штедејќи средства да покаже дека ги пребродила безбедносните проблеми од минатото.
Сега, овие проблеми повторно се појавија, поттикнати од длабоките општествени поделби кои експлодираа со убиството на Григоропулос. 
Пазарните реформи, од кои некои се наметнати од ЕУ, ја загрозија долгогодишната социјална држава во Грција, додека, за многумина на десната религиозна страна од политичкиот спектар, имиграцијата и социјалните промени се проклетство.
Владата од десниот центар повикува на единство против насилството. 
„Она што ни е потребно се истите оние општествени и политички сојузи создадени за борба против терористичката организација 17 Ноември и кои не дозволија ситните политички интереси да ја уништат нашата заедничка цел“, рече шефицата на дипломатијата Дора Бакојани во интервјуто за весникот Имерисиа.
Од друга страна, левичарската опозиција се надева дека гласачите ќе запаметат дека беше на власт кога 17 Ноември беше предадена во рацете на правдата и ја критикува актуелната влада за неефикасна реакција.
„Прашањето за безбедноста е национално прашање кое бара комплетен план, кој не постои“ , изјави пратеникот на ПАСОК Михалис Крисохоидис, кој беше министер за јавна безбедност кога беше уапсена групата 17 Ноември.
Како што често го правеше тоа за време на долгата кариера на 17 Ноември, грчката полиција повторно побара од антитерористичкиот оддел на британската полиција од Скотланд Јард да учествува во работната група.
Главниот офицер и некои членови од екипата претходно помагаа за време на истрагата на британскиот воен аташе, бригадниот генерал Стивен Сандерс во 2000 година. 
Меѓутоа, нивните напори беа попречувани: во печатот беа оддавани тајни информации, што ја наруши операцијата и ја засрами владата.
На Грците кои се сеќаваат на времињата кога ерата на 17 Ноември беше на врвот, кога терористите редовно ги надмудруваа властите кои бавно реагираа, ваквите сплетки им се добро познати.
