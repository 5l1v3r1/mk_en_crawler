11/05/2011
Од Чигдем Будајчи за Southeast European Times во Истанбул -- 11/05/11
Дваесет и првиот Светски самит на жените, што се одржа во Истанбул минатата недела, привлече околу 1.000 учесници од 81 земја, кои разменија стратегии за унапредување на економската ситуација на жените.
Форумот, кој го доби прекарот „Давос за жените“, привлече претставници на приватниот, јавниот и непрофитниот сектор.
Фокусот, според организаторите, е на „драстичното проширување на економските можности за жените на светско ниво, преку размена на работни решенија и креативни стратегии осмислени од жените-водачи во различни делови на светот“.
Што се однесува на Турција, разговорите се фокусираа на економските, социјалните и образовните можности и бариери со кои се соочуваат жените.
„Во последниве години, социјалниот развој се зголеми и учеството на жените во економскиот и социјалниот живот беше особено охрабрувачко“, рече турската државна министерка, Селма Алије Каваф, која е одговорна за женските и семејните работи.
Таа истакна дека учеството на жените во деловниот и социјалниот живот е исклучително важно за социјалната правда и развој.
Турција спроведе многу различни иницијативи и обезбеди поддршка за вработување на жените, рече таа, додавајќи дека истите може да ги поткрепат основите на едно моќно семејство.
Таа го посочи зголемувањето на бројот на жените на највисоки извршни позиции во Турција, наведувајќи го извештајот од 2010 година за светската полова неправда.
Според истиот, околу 12% од генералните директори во Турција се жени, во споредба со светскиот просек од 5%.
„Ова зголемување на бројот на генералните директорки во Турција е знак за зголемените резултати на жените во деловниот свет, бидејќи највисоките позиции бараат многу тешка работа, труд и посветеност“, рече претседателката на Здружението на жени претприемачи на Турција (КАГИДЕР) Гулден Турктан.
Зголемувањето, додаде таа, посочува дека половата нееднаквост за образованите жени во Турција се намалува.
Сепак, според „Извештајот за светската полова празнина“, објавен од Светскиот економски форум (ВЕФ), Турција го зазема неимпресивното 126-то место меѓу 134 земји, кога станува збор за еднаквоста меѓу половите.
Во извештајот се заклучува дека во Турција стапката на учество на женската работна сила изнесува 26 отсто, платите се само четвртина од оние на мажите, и само 10 отсто од жените се на законодавни, високи владини и менаџерски позиции.
Според друг извештај, објавен минатиот месец од Генералниот директорат за статусот на жените (КСГМ), 9,9% од жените и 2,2% од мажите во Турција се неписмени.
Иако законот предвидува полова еднаквост, КСГМ заклучува дека дискриминацијата сé уште се случува поради традиционалната поделба на трудот и занимањата, и неправичноста во распределбата на работата.
Жените, вели истиот, се почесто отпуштани за време на финансиски кризи.
Непостоењето објекти за згрижување на децата претставува дополнителна пречка, се истакнува во извештајот.
Нурдан Сахин, претседателка на Турската фондација на жени-доброволки (ТЕГВ), рече дека следењето на наставата во основните училишта кај момчињата и девојчињата е многу зголемено во последниве години, и изнесува околу 98 отсто.
Сепак, додаде таа, „повеќе девојчиња го напуштаат училиштето на средина и во високото образование, и учеството на жените во деловниот живот е на многу низок степен“.
Иако таа се согласи дека има зголемување на бројот на жените во деловниот свет, Сахин посочи дека „оние кои се во подредена позиција се повеќе од оние кои се на највисоки позиции“.
Таа додаде дека образованието претставува инструмент за промена на ситуацијата, но не мора да значи дека е решавачки фактор.
Според неа, социо-економската позадина на жените и нивната самодоверба се тие што треба да ја донесат промената“.
