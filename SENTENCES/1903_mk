07/09/2004
Од Игор Јовановиќ за Southeast European Times во Белград – 07/09/04
Посетата на турскиот министер за одбрана, Веџди Ѓонул, на Белград минатиот месец резултираше со потпишување на договор за воена соработка. 
Договорот, потпишан од страна на Ѓонул и неговиот колега од Србија и Црна Гора, Првослав Давиниќ, е прв од ваков вид кој државната заедница го постигна со една земја-членка на НАТО.
Давиниќ рече дека Ѓонул се согласил со меѓусебни посети од страна на претставниците на војските на двете земји, како и дека наскоро ќе бидат договорени специфичните начини на соработката. 
Турскиот министер за одбрана ја остави отворена можноста Србија и Црна Гора да има свое учество на саемот на воена опрема во Анкара следната година. 
Ѓонул вети дека Србија и Црна Гора ќе ја добие поддршката од Турција во врска со снабдувањата со воена опрема.
Аналитичарот Зоран Драгишиќ вели дека договорот ќе обезбеди можности за српската воена индустрија, која моментно не може да најде пазари за своите производи.
Според Драгишиќ, српската воена индустрија може многу да им понуди на земјите-членки на НАТО, вклучувајќи и висококвалитетна муниција за буквално сите видови оружје. 
Некогаш најголем извозник, оваа индустрија пропадна по доаѓањето на Слободан Милошевиќ на власт и периодот на конфликти и меѓународни санкции што следеше.
Посетата на турскиот министер за одбрана беше, исто така, важна и во однос на политичките врски помеѓу земјите. 
Односите помеѓу двете земји „сега засега се многу добри“, рече Ѓонул. 
За време на посетата на Белград, тој, исто така, се состана со српскиот премиер Воислав Коштуница, претседателот Борис Тадиќ и со министерот за надворешни работи на Србија и Црна Гора, Вук Драшковиќ.
Тадиќ и Ѓонил се согласија дека соработката помеѓу Србија и Црна Гора и Турција е важна за регионот. 
„Односите помеѓу Србија и Турција се предуслов за политичката стабилност на Балканот и ние ќе сториме сé што е во наша моќ да ги подобриме односите во следните години“, рече Тадиќ.
Ѓонул истакна дека Турција „силно посакува Србија и Црна Гора што е можно побргу да ги надминат евентуалните пречки во своите процеси за евро-атланска интеграција “, додавајќи дека се надева оти Србија и Црна Гора наскоро ќе стане членка на програмата Партнерство за мир. 
Сепак, Србија и Црна Гора мора најпрво да ги исполни барањата за влез, вклучувајќи ја и целосната соработка со Хашкиот трибунал на ОН за воени злосторства.
