17/09/2012
Линда Карадаку за Southeast European Times во Приштина -- 17.09.12
Откако економската криза го зафати светот во 2008 година, многу граѓани мораат да се потпрат на алтернативни извори на приходи, за да врзат крај со крај.
На многумина им помогнаа членовите на семејството и банките.
Зена Рафуна, јавна службеничка во одделот за документација на косовското Министерство за внатрешни работи, носи дома 360 евра месечно, или 4,320 евра годишно.
Нејзиниот сопруг, Вели, кој работи во осигурително претпријатие, носи дома 150 евра месечно, што се дополнителни 1.800 евра годишно.
„Очигледно дека ни е тешко да врземе крај со крај, трошоците се големи, а приходите се мали“, рече Рефуна за SETimes.
„Она што правиме кога мораме и не можеме да истуркаме [до крајот на месецот] е пречекорување од банкарскиот систем и надоместок на тие пари во следните месеци кога трошиме помалку“, рече Рафуна за SETimes.
Од косовскиот Завод за статистика велат дека просечната сума што ја трошело едно косовско семејство од 5,88 членови во 2011 година беше 7.010 евра годишно.
„Платите од јавната администрација се најважниот извор на приходи и главен извор за живот на 1/4 косовски семејства“, објавија од заводот.
Просечната плата во Косово изнесува 270 евра месечно.
Околу 75 отсто од тоа се троши на храна и домување, изјави за SETimes Себ Битичи, извршен директор на Институтот за балканска политика.
Цените на производите во Косово се зголемија за 2,2 отсто во јули, во споредба со пред една година, за тутун, електрична енергија, гас, месо, зеленчук и транспортни трошоци.
Цените на млекото, сирењето и јајцата пораснаа за 1,8 отсто, а цените на овошјето се зголемија за 2,7 отсто.
„Цените на храната постојано растат и истите имаат директно влијание врз семејниот буџет.
Семејствата имаат други извори на приход, како што се девизни дознаки и задолжувања“, рече Битичи за SETimes.
Скоро 25 отсто од косовските семејства живеат од девизни дознаки, според студијата на УНДП објавена во јули, што претставува зголемување од 11 отсто пред две години.
Зеке Расај (48) од Ѓаковица, добива 300 до 400 евра месечно од своите браќа што живеат и работат во Германија.
Тој го заработува остатокот од парите што е потребен за семејството обработувајќи го земјиштето.
“Тие пари ни даваат сигурност, тоа е семејна солидарност“, рече Расај за SETimes.
Најголем дел од девизните дознаки во Косово доаѓаат од Германија, Швајцарија и нордиските земји.
Артана Бегу работи во приватно осигурително претпријатие и дома носи околу 1.000 евра месечно, но нејзиниот сопруг Аргтим е без работа, а парот има две мали деца.
„Заработуваме за горе-долу нормален живот, но зависи што е за вас нормален живот“, рече таа за SETimes, додавајќи дека штедењето пари за одмор или итни ситуации не е можно.
Но, и покрај големата несигурност, многумина сепак ја гледаат и светлата страна.
„Работам во овој оддел веќе 10 години и сум среќна бидејќи имам шанса да работам во ова време на криза и невработеност.
Не можам да се пожалам“, рече Рафуна..
