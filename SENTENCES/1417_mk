18/09/2009

Косовската Комисија за конкуренција и албанската Агенција за конкуренција потпишаа договор во средата (16-ти септември) за зајакнување на економската соработка во областа на законот и политиката на пазарната конкуренција. 
Се очекува договорот да ги прошири економските и бизнис инвестициите помеѓу двете земји.
***
Во вторникот (15-ти септември) беше отворен загребскиот Меѓународен есенски саем во Загребскиот саем. 
Околу 1.300 изложувачи од Хрватска и 33 други земји ќе учествуваат во седум специјализирани секции, вклучително за енергијата, екологијата, иновациите, градежништвото и транспортот. 
Традиционалниот саем ќе биде затворен в сабота (19-ти септември).
***
На неодамнешниот Светски економски симпозиум кој се одржа во Германија, заменик генералниот-секретар на ОЕЦД, Арт де Геус, рече дека е на видик крајот на светската економска криза во Tурција, под услов владата да почне со основните структурни реформи. 
Тој рече дека земјата ќе постигне брз раст до 2010 година.
***
Приштинскиот Меѓународен аеродром во средата (16-ти септември) објави поголем од очекуваниот профит од 7,6 милиони евра, за првите осум месеци од 2009 година. 
Бројот на авио-патниците во текот на овој период се зголемил за 5 отсто, во споредба со истиот период минатата година, додека бројот на летовите порасна за 7 отсто. 
Приштинскиот Меѓународен аеродром очекува да заработи околу 10 милиони евра до крајот на оваа година.
***
Францускиот производител на автомобили „рено“ ќе го лансира својот прв електричен автомобил, Флуенс З.Е. 
[Нулта емисија] во 2011 година во Романијa, објави Дора Пасаре, менаџерката на „Рено Романија“ во вторникот (15-ти септември). 
Рено претстави неколку концепти на електрични автомобили на Саемот за автомобили во Франкфурт.
***
Казахстанската енергетска фирма КазТрансГас, ќе изгради термоцентрала од 250 мегавати во Зеница, Босна и Херцеговинa, изјави градоначалникот на Зеница Хусеин Смајловиќ на презентацијата на физибилити студијата за проектот. 
Тој додаде дека целата инвестиција ќе вреди 200 до 250 милиони евра. 
Општината и КазТрансГас ќе формираат заедничко претпријатие во кое странскиот инвеститор ќе има 75 отсто од акциите.
***
Бројот на невработените во Tурција се зголеми за 1 милион луѓе, достигнувајќи 3,3 милиони или 13 отсто во јуни, од 2,3 милиони во истиот период минатата година. 
Во споредба со мај, невработеноста падна за 0,6 отсто, објави во вторникот (15-ти септември) заводот за статистика на земјата, Туркстат. 
Во јуни владата објави серија економски мерки за создавање 500.000 нови работни места.
(Разни извори – 11/09/09-18/09/09)
