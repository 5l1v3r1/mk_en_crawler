07/12/2012
Горан Трајков за Southeast European Times во Скопје – 07.12.12
Македонија веќе долго време се соочува со намален наталитет, но последните владини мерки со кои се нуди финансиска помош за потенцијалните родители, може да ја ублажат оваа тенденција, велат експертите.
Мерките, кои се водени од македонската Национална стратегија за демографски развој 2008-2015, вклучуваат кампањи за подигање на свеста, парична помош за родители, детски додаток и помош за децата со специјални потреби.
„Исплатени се скоро 1,4 милиони евра за помош на деца и родители. 
Во првите 11 месеци од оваа година родителска помош беше исплатена за 7.000 деца“, објави Министерството за труд и социјална политика.
Владата посебно ги охрабрува семејствата да имаат повеќе од две деца, што ќе овозможи населението да ја надмине статистичката граница на проста репродукција од 2,1. 
Поради тоа, истата им дава 150 евра на семејствата за секое трето родено дете. 
Мајките што имаат четири или повеќе деца, а не оствариле право на пензија, може да побараат пензија на возраст од 62 години.
„Овие мерки ме поттикнаа мене и мојот сопруг да имаме трето дете, нешто за што во спротивно не би се решиле. 
Јас сум невработена и секако дека секоја помош е добредојдена“, изјави за SETimesАнета Стаменковска (31), жителка на Скопје, која е бремена со своето трето дете.
И општините се вклучуваат во ова. 
Општина Аеродром во Скопје им нуди на родителите близу 100 евра еднократна помош за новородено дете.
Во меѓувреме, македонскиот парламент почна јавна дебата за одржлива популациска политика, на иницијатива на Министерството за труд и социјална политика. 
Предложените амандмани на Законот за работни односи ќе обезбедат поголема заштита за вработените жени ако родат.
По овие напори, во третиот квартал од оваа година е регистриран раст на наталитетот од 3,5 отсто, во споредба со истиот период минатата година. 
Ако оваа тенденција продолжи со тоа темпо, ќе го заузда падот на наталитетот од 6,3 отсто во 2011 година.
Целиот регион се соочува со сличен проблем со наталитетот.
Србија нуди парична помош за родители за прво, второ, трето и четврто дете, но стапката на наталитет и понатаму останува 1,4 деца на жена.
Во Хрватска има 70.000 помалку деца на возраст од 0 до 15 години, отколку луѓе на возраст од 60 години и постари, чиј број изнесува 760.000. 
Сегментот на населението на постари од 60 години е најбрзорастечки во регионот.
Експертите велат дека причините за опаѓачкиот наталитет се: трендот меѓу жените за одложување на влегувањето во брак и раѓањето деца, невработеноста и недостатокот на достапно домување. 
Родителите што се решаваат да имаат само едно дете велат дека најчеста причина за нивната одлука е недостатокот на време и пари.
„[Овие фактори] даваат јасен сигнал за потребата државата и локалната власт да интервенираат и да помогнат во обликувањето на можностите за воспоставување брак и семејство“ изјави за SETimesЈован Пејковски, експерт за демографија во Институтот за социјална работа и социјална политика во Скопје.
