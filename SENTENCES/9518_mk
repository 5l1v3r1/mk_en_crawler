24/12/2012
Линда Карадаку за Southeast European Times во Приштина -- 24.12.12
Апсењето на 45 лица осомничени за вмешаност во синџир за шверц со луѓе во Хрватска, Босна и Херцеговина (БиХ), Косово и Словенија, се припишува на зголемената полициска соработка и координација во врска со организираниот криминал во регионот.
Според извештаите на медиуми, имигрантите, претежно турски и албански државјани, се шверцувале преку Србија, БиХ и Хрватска, во ЕУ, при што секој плаќал по 850 до 1.000 евра.
Меѓу уапсените за водење на синџирот се 18 лица од Хрватска, вклучително и тројца погранични полициски службеници, 10 од Словенија, 7 од Косово и 17 од БиХ.
Во Косово седуммина беа уапсени во операција спроведена од заеднички истражен тим кој го сочинуваше истражната единица за организиран криминал на ЕУЛЕКС и одделот за организиран криминал на косовската полиција.
ЕУЛЕКС објави дека осомничените биле уапсени во рамките на истрагата за транснационална група на организиран криминал. 
Тие беа обвинети за организиран криминал и шверц со имигранти.
„Имаше соработка на ниво на ЕУРОПОЛ и претходно и беа разменувани докази меѓу државите“, рече за SETimesБлерим Красниќи, портпарол на ЕУЛЕКС.
„Соработката на регионалната полиција во областа на безбедноста и внатрешните работи е многу успешна, професионална и висококвалитетна на сите нивоа ... 
Заради непречено и функционално спроведување на таквата соработка, информациите на полицијата се разменуваат брзо, во согласност со протоколот за соработка и соодветните одредби“, изјавија од хрватската полиција за SETimes.
Аналитичарите и експертите велат дека е неопходна координација меѓу регионалните држави во борбата против организираниот криминал.
„Прекуграничниот организиран криминал и илегалната имиграција немаат државни граници и влијаат на повеќе земји, така што нивното ефикасно потиснување е можно само со успешна прекугранична полициска соработка во сите земји“, изјавија од хрватската полиција за SETimes.
Петрит Зогај од косовското движење ФОЛ (Крени го гласот!) рече дека координираната борба против организираниот криминал значи поголема сигурност и безбедност за граѓаните од државите во регионот.
„ЕУ нé третира како држава каде што организираниот криминал владее со овој регион и има само една алтернатива, да се бориме против оваа појава, која досега, за жал, нé дефинира“, рече Зогај за SETimes.
„Со оглед на тоа што криминалот стана глобален, чисто националните одговори се несоодветни“, рече за SETimesАнтониа Мариа Коста, извршна директорка на Канцеларијата на ОН за дрога и криминал.
