10/03/2009
Од Бојана Миловановиќ за Southeast European Times во Белград -- 10/03/09
Српската влада сега очекува до крајот на април да го усвои долго време дискутираниот закон против дискриминацијата, изјави министерот за внатрешни работи, Ивица Дачиќ, во неделата (8-ми март). 
Донесувањето на законот е еден од условите за Србија да биде ставена на т.н. 
бела Шенген листа, која ќе им овозможи на српските граѓани да патуваат во државите на ЕУ без виза.
Весникот Блиц на 10-ти март објави дека, забранувајќи какви било „суштински измени“ на текстот, владејачката парламентарна група „За европска Србија“ е подготвена да го поддржи предлог-законот. 
Сепак, истиот објави и дека владата нема да го испрати до парламентот пред Српската православна црква да расправа околу контроверзните делови на предлог-законот на состанокот на Светиот синод на 10-ти март.
Владата го усвои предлог-законот на крајот на минатиот месец, но претставниците на „традиционалните“ православна, римокатолична, исламска, евангелистичка и други вери се спротивставија на членот 18, кој гарантира слобода за менување на верата и членот 201, кој забранува дискриминација врз база на сексуалната ориентација. 
Владата потоа го повлече предлог-законот од агендата на парламентот.
Невладини организации рекоа дека религиската интервенција во законодавството е недемократска.
„Се прашувам дали ќе морам да ги прашувам различните цркви за мислење секојпат кога ќе се усвојува закон“, се пожали министерот за труд и социјална политика, Расим Љајиќ. 
Тој, исто така, истакна дека никој не го известил за владината телеконференција на која било одлучено да се повлече предлог-законот од парламентарна расправа.
Според Министерството за труд и социјална политика, најголема дискриминација во Србија трпат Ромите, при што нееднаквоста ги погодува и жените и хендикепираните.
Дискриминацијата на Ромите е најчеста поради тоа што голем дел од населението нема документи за лична идентификација. 
Ромите честопати не можат да го искористат своето право на образование и немаат пристап до здравственото осигурување и социјалната помош.
Предлог-законот ги дефинира општите и посебните случаи на дискриминација и предвидува назначување претставник за заштита на еднаквоста, кого членовите на јавноста ќе можат да го контактираат ако се соочат со дискриминација. 
Претставникот ќе може да издава предупредувања или да покренува судски постапки против наводните прекршители.
Поради економската криза, претставникот нема да започне со работа до почетокот на 2010 година. 
Дотогаш, ако законот стапи на сила, приватни лица ќе можат самите за иницираат судски постапки.
Законот ќе забранува дискриминација на национална, верска и возрасна база, како и на база на сексуални разлики.
Паричните казни за чиновите на дискриминација, во зависност дали прекршителот ги повторува, ќе се движат од 53 до 1.056 евра. 
Србија е единствената држава во Европа која сé уште нема закон за еднаквост на половите.
