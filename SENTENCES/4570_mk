17/11/2008
Од Марина Стојановска за Southeast European Times во Скопје -- 17/11/08
Фетија Демировска и Агим Кариман се помеѓу 198-те ромски тинејџери кои матурираа во средните училишта минатиот месец, со финансиска помош од УСАИД и Фондацијата Отворено општество институт-Македонија (ФОСИМ). 
Тие велат дека дипломите ќе ги променат нивните животи на подобро.
„Навистина сум среќна што го завршив средното образование и што ќе продолжам да се школувам, бидејќи се запишав на одделот за социјални работи при Филозофскиот факултет на Универзитетот во Скопје“, рече Демировска.
Помошта која ја доби за да ја оствари оваа цела дојде од заедничката програма која започна во 2004 година. 
Сите кандидати добиваат годишна стипендија од 481 евро, како и академска помош од ментори кои им помагаат да ги совладаат предметите.
Од оние кои матурираа со Демировска, 47 завршија тригодишно средно образование, а преостанатите завршија четири години. 
Од вторава група, 65 се запишнаа на македонските универзитети.
Многу ромски деца, особено девојчиња, ги напуштаат училиштата, вели Демировска. 
Некои не завршуваат ниту основно образование. 
„Ние, Ромите, живееме во конзервативна средина и ако некој од нас нема поддршка од родителите, тогаш е тешко да заврши училиште“, објаснува таа.
Кариман, кој сега се запиша на Медицинскиот факултет при Универзитетот во Скопје, вели дека настрана од учењето, тој и неговите пријатели стекнале нови пријателства и научиле како да го градат пријателството. 
„Мислам дека помошта на УСАИД и ФОСИМ ќе ми го промени животот“, рече тој.
Новите матуранти примија честитки од американскиот амбасадор во Македонија, Филип Рикер, македонскиот претседател Бранко Црвенковски и директорот на ФОСИМ Владимир Милчин, на матурската церемонија минатиот месец.
Рикер го пофали заедничкиот проект, велејќи дека истиот ќе помогне да се прекине „кругот на сиромаштијата и исклученоста“ која ги мачи Ромите. 
Тој рече дека УСАИД „одлучи да инвестира во образованието на нова група од 120 ромски ученици кои се моментно во 11-то одделение“ и изрази надеж дека за две години ќе биде прославено нивното матурирање.
Црвенковски изрази загриженост поради тоа што „скоро половина од ромскиот народ го напушта основното образование прерано“, но додаде: „Се надевам дека овој пример ќе ги инспирира другите ромски ученици“.
Милчин рече: „Ние создаваме човечки капитал. 
Инвестираме во вас. 
Се надевам дека вие ќе инвестирате во нашата земја“.
