31/08/2012
Дражен Ремиковиќ за Southeast European Times во Сараево -- 31.08.12
БиХ и регионот го одбележаа Меѓународниот ден на исчезнатите лица во четвртокот (30-ти август) со тага и неверување, додека властите сé уште трагаат по илјадници луѓе кои сé уште се исчезнати, претежно од минатите војни.
Meлиха Недиќ од Вишеград го бара гробот и коските на својот татко, Мухамед, веќе 20 години.
Тој бил одведен од семејната куќа во близина на Вишеград од страна на српските војници на почетокот на војната во 1992 година, по што исчезнува без трага.
„Во мај оваа година ги најдов коските на мојот брат.
Тој беше убиен во 1992 година, a неговото тело беше фрлено во реката Дрина.
Телото беше пронајдено на 20 километри оддалеченост од местото на убиството во езерото Перучац“, рече таа за SETimes.
„Сé уште го барам мојот татко.
Ќе беше многу полесно за мене да знаев каде му е гробот.
Знам дека тој е мртов и немам илузии дека исчезнал и дека ќе се појави.
Никој од владата или луѓето одговорни за потрагата по исчезнатите не ме има контактирано да ми каже какви било информации за мојот татко“, рече таа.
Скоро 10.000 лица од конфликтот сé уште се исчезнати од БиХ.
Меѓународната комисија за исчезнати лица (ИЦМП), која го организираше одбележувањето на годишнината во градот Мостар, пронајде и идентификуваше околу 22.000 исчезнати лица во БиХ во изминатите 11 години.
„Тешко е да се предвиди кога процесот на потрага ќе биде завршен поради зголемениот недостиг на информации за масовните или прикриени гробници“, рече за SETimes портпаролката на ИЦМП, Аида Алиќ.
„БиХ допрва треба да обезбеди силен институт за исчезнатите лица, целосно спроведување на законот за исчезнатите лица и финализирање на верификацијата на централните податоци.
Исто така, ќе биде важно за БиХ да формира институт за судска медицина на државно ниво, нешто што постои во повеќето држави.“
Најголемата масовна гробница во БиХ беше откриена во 2003 година во близина на градот Зворник на планината Црни Врх.
Истражителите открија повеќе од 700 тела кои беа подоцна идентификувани како босански цивили убиени меѓу 1994 и 1995 година.
Српските власти oдржаа меѓународно одбележување на настанот на планината Озрен, каде што за време на конфликтот беа убиени околу 150 српски војници и цивили.
Недељко Митровиќ, претседател на Организацијата на семејствата на заробените, убиените и исчезнатите војници и цивили на Република Српска, рече дека семејствата на жртвите се лути на работата на властите.
„Само 102 војници и цивили кои беа пронајдени од формирањето на Институтот беа од српска националност и тоа ви кажува каква е нивната практика.
Многупати се жалевме до судските власти, но залудно“, рече Митровиќ за SETimes.
Околу 2.300 лица сé уште се водат за исчезнати во Хрватска, повеќето од југословенскиот конфликт од 1990-тите.
Повеќе од 1,700 се хрватски државјани.
Повеќе од 1.700 се сé уште исчезнати од конфликтот во Косово во периодот 1998-1999 година.
Семејствата на исчезнатите од Качаник и Липјан, кои имаат мал број исчезнати лица, оваа година беа избрани да бидат посетени од властите.
„На овој начин сакаме да покажеме дека дури и за едно исчезнато лице, ние водиме грижа и сме заинтересирани да бидеме покрај нивните семејства“, рече за новинарите Пренк Ѓетај, претседател на владината Комисија за исчезнати лица.
Многу од исчезнатите се киднапирани, истакна Ѓетај, инсистирајќи на тоа дека никој не може да прејудицира во поглед на судбината на исчезнатите лица.
Властите задолжени за исчезнатите лица во Приштина и во Белград во последниве години соработуваат во врска со ова прашање, но не се постигнати значајни резултати.
Дописникот на SETimes од Приштина, Сафет Кабашај, даде свој придонес за овој извештај.
