17/11/2010
(АП, ВОА, ДПА, Ксинхуа, Emg.rs, американски Стејт департмент - 16/11/10; Ројтерс, АП- 15/11/10)
Сега е вистинското време за Босна и Херцеговина (БиХ) да вложи нови напори во насока на уставните реформи, рекоа високите дипломати на Соединетите Држави и Австрија, по разговорите во Вашингтон во вторникот (16-ти ноември).
Со години, меѓународната заедница ги повикува водачите на најголемите бошњачки, српски и хрватски партии да се согласат околу измените потребни за зајакнување на централните институции во земјата и да ја направат пофункционална држава.
Дејтонскиот мировен договор, кој стави крај на конфликтот во периодот 1992-1995 година во поранешната југословенска република, ја остави БиХ поделена на два прилично автономни ентитета -- Федерацијата на БиХ, која ја делат Бошњаците и Хрватите, и Република Српска (РС), која ја водат Србите. 
Секој има свој сопствен парламент, влада и претседател. 
Покрај тоа, има и национален парламент, слаба централна влада и трипартитно претседателство, со седиште во Сараево, чии членови ги претставуваат трите главни етнички групи.
„Сметаме дека има потреба од уставни реформи за владата да функционира поефикасно“, рече американската државна секретарка, Хилари Клинтон, на заедничката прес-конференција со австрискиот министер за надворешни работи, Михаел Спинделегер, во вторникот.
ЕУ, која исто така смета дека БиХ мора да го поправи својот нефункционален систем на власт, ги направи уставните реформи клучен услов за напредокот на патот кон членството.
Во 2006 година, водачите на најголемите босански политички партии постигнаа согласност за пакет измени, со цел зајакнување на централните институции во земјата и подобрување на нивната ефикасност, но истите никогаш не беа усвоени. 
Минатата година Соединетите Држави и ЕУ отпочнаа нова иницијатива за ставање крај на долготрајниот политички ќор-сокак, но и тоа не резултираше со договор.
Спинделегер, чија земја организира конференција за реконструкцијата и стабилизацијата на Балканот што треба да се одржи во Берлин на почетокот од декември, рече дека по општите избори на 31-ви октомври во БиХ, дојде вистинското време земјата да го реши тоа прашање
„Тие формираат нова влада, и ова е вистинскиот момент да им се даде совет дека ние очекуваме уставни реформи“, рече австрискиот дипломат. 
„Исто така, ова е време да се изврши одреден притисок врз нив да го сторат тоа.“
Екстремните политичари на босанските Срби во голема мера се обвинуваат за неуспешните обиди да постигнат компромис, бидејќи тие и понатаму се противат на секакви уставни измени што може да го намалат високиот степен на автономија на нивниот ентитет.
Милорад Додик, кој беше премиер на РС во изминативе четири години, постојано се заканува дека ќе распише референдум за отцепување на ентитетот од БиХ.
Преземајќи ја функцијата претседател на РС во понеделникот, тој ја потврди својата силна поддршка за континуираната етничка поделеност на земјата, па дури и по цена тоа да ги осуди на пропаст шансите за ЕУ на БиХ.
„Оние кои сонуваат за унитарна Босна и Херцеговина и се надеваат дека ќе ги одземат ингеренциите на српската република под маската на европската интеграција, треба да знаат дека ние никогаш, под ниеден услов, нема да се откажеме од нашата автономија, дури и по цена на непристапување во ЕУ“, рече тој пред парламентот на РС.
Додик, кој честопати ги доведува во прашање ингеренциите на највисокиот меѓународен претставник во БиХ, го обвини високиот претставник Валентин Инцко за блокираниот реформски процес и за попречување на нејзиниот напредок кон интеграцијата во ЕУ.
„Тешко е да се прифати дека каква било власт надвор од Босна може да им наметне закони на законски избрани институции“, рече тој. 
„Ние не го прифаќаме повеќе наметнувањето закони и одлуки од високиот претставник во српската република.“
Во нејзиниот коментар од вторникот, Клинтон, која ја посети БиХ помалку од десет дена по изборите таму минатиот месец, ја потврди поддршката на Вашингтон за Инцко.
„Јасно ставив до знаење кога бев во Сараево дека го поддржуваме продолжувањето на Канцеларијата на високиот претставник додека не дојде време кога ќе веруваме дека владата е подготвена да ги реши прашањата што се сé уште нерешени меѓу различните заедници“, рече таа.
