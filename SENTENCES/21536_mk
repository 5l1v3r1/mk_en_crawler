26/09/2008
ЊУЈОРК, САД -- Ако ОН ја отфрлат иницијативата на Србија да побара мислење од Меѓународниот суд на правдата (МСП) во врска со прогласувањето независност од страна на Косово, тоа ќе значи дека се претпочита силата како метод за решавање на проблемите, рече во четвртокот (25-ти септември) српскиот министер за надворешни работи, Вук Јеремиќ.
„Ова е првпат во турбулентната историја на Балканот некој да се обиде да реши спор од ваква важност на мирен начин“, рече тој во интервјуто за Ројтерс.
„Ако Генералното собрание на ОН одлучи да го блокира српското барање, тоа ќе испрати многу негативен сигнал“, предупреди тој.
Исто така за сесијата на Собранието во Њујорк се наоѓа и српскиот претседател Борис Тадиќ, кој рече дека намерата на Белград не е да го дестабилизира регионот, туку да го префрли прашањето од политиката на правен форум.
На маргините Тадиќ се состана со својот американски колега Џорџ В. Буш и рускиот министер за надворешни работи, Сергеј Лавров.
Тој за новинарите изјави дека тој и Буш ги повториле своите различни ставови во врска со Косово.
Лавров, пак, го уверил Тадиќ дека Белград има „апсолутна поддршка“ од Москва за одлуката на МСП.
Косовскиот премиер Хашим Тачи во четвртокот говореше околу ова прашање од Приштина, велејќи дека српските напори за оспорување на легитимноста на косовското прогласување независност би можеле да й наштетат на регионалната стабилност.
(Зери, Експрес, Лајм, Косова сот - 26/09/08;
Ројтерс, Танјуг, РТС, Б92, Фонет, Бета - 25/09/08)
