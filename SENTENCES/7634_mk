21/12/2012
Линда Карадаку за Southeast European Times во Приштина -- 21.12.12
И покрај тешките економски времиња и стегнатите буџети на домаќинствата, граѓаните во Југоисточна Европа сепак прават планови за тоа каде и како ќе ги поминат празниците.
Регионот нуди најразлични опции за зимски патувања и туризам, од крајбрежје, па сè до зимски центри.
Арјон Баништа од Приштина ќе патува со своето семејство на Попова Шапка, голем зимски центар во Македонија, со 11 ски-лифтови и 30 километри крос-кантри патеки.
„Знам дека ќе уживам во снегот и скијањето“, рече Арјон за SETimes.
Семејството планира да потроши неколку стотици евра, кои можат да си ги дозволат.
Етлева Хаџихисени, наставничка од Албанија, ги поминувала своите зимски одмори во Подградец, покрај езерото на границата со Македонија, веќе една деценија.
„Прекрасна куќа покрај езерото ...
снегот паѓа на Нова година ...
тивко и мирно, неверојатна природа, добро друштво ...
но ова ќе биде прва година да го поминеме одморот дома, во Тирана.
Оваа година ги чувствуваме финансиските тешкотии“, рече Хаџихисени за SETimes.
Други, пак, можат да си дозволат да отпатуваат надвор, некаде во регионот.
Елса Тоска, адвокатка од Тирана, ќе ја посети Италија, не само за одмор, туку и за да помине време со своето семејство.
Албанија има голема емигрантска заедница во Италија и во Грција.
„Ќе потрошиме околу 1.300 евра, без хотелски давачки, со оглед на тоа што ќе престојуваме кај моите сестри“, рече таа за SETimes.
Глаук Хаџибеќири (21), студент од Приштина, не прави планови за одморот, не само поради финансиските ограничувања, туку и поради визната либерализација.
„Ние сме целосно изолирани поради визите, инаку би отишол некаде во Европа“, рече Хаџибеќири за SETimes.
Косово е единствената регионална држава што е сè уште без визна либерализација.
„Најпрво ќе бидам дома со моето семејство, а потоа ќе одам да се забавувам со пријателите во пабовите.
На полноќ ќе бидеме на плоштадот да гледаме концерт“, додаде тој.
Емрике Пантина (39) од Фуше Косова (Косово Поле), предградие на Приштина, исто така, планира да остане дома.
„Не можам да одам никаде, немаме пари.
Ниски плати, зголемени цени, зима е и [користиме] повеќе електрична енергија и плаќаме повеќе за истата“, рече Пантина за SETimes.
„На сред оваа криза, сè што можеме да направиме е да гледаме телевизија за време на празниците, надевајќи се дека нема да ни ја прекинат електричната енергија“, додаде таа.
Во соседна Македонија, Фатос Муслиу, жител на Скопје, ќе одмора со своето семејство во Турција, на Егејското Море.
„Ќе потрошам околу 1.200 евра за 10 дена.
Се одлучивме за Турција поради безбедноста, ориенталната храна и топлината на турскиот народ“, рече Муслиу за SETimes.
Некои имаат намера да отпатуваат дури и подалеку.
Волтан Продани планира да помине неколку денови во Париз со своето семејство.
За околу 2.000 евра тој планира да го прошета Градот на светлината и да ја однесе ќерка си во блискиот Дизниленд.
