25/06/2010
(AФП, ДПА, Гардијан, Скотсмен, АНА-МПА - 25/06/10;
AП, АФП, Ројтерс, ДПА, ББС, СНН, ФТ, Вол стрит џрнал, Телеграф, Дојче веле, АНА-МПА - 24/10/06)
Пакет-бомба, направена како подарок, експлодираше во грчкото Министерство за заштита на граѓаните во четвртокот (24-ти јуни), убивајќи висок соработник на министерството.
Експлозијата се случи нешто по 8 часот вечер, на неколку метри од канцеларијата на министерот за јавен ред Михалис Хрисохоидес на седмиот кат од силно обезбедувана зграда во Атина.
Полицијата објави дека направата екслодирала кога шефот на личното обезбедување на министерот, Јоргос Василакис, 50-годишен полицаец, се обидел да отвори, како што изгледала, кутија со колачи.
„Тоа беше завиткан пакет кој експлодираше во рацете на советникот, откако тој очигледно го земал и се обидел да го отвори“, објасни портпаролот на полицијата Танасис Кокалакис.
„Слушнавме голем удар;
имаше многу чад и настаната штета.“
Претставниците на министерството беа веднаш евакуирани и полицијата го блокираше пристапот до зградата.
Хрисохоидес, кој не беше повреден, рече дека пакетот бил наменет за него.
Очигледно вознемирен и потресен од смртта на Василакис, тој вети дека оние што стојат зад нападот ќе се соочат со правдата.
„Изгубив пријател, скапоцен соработник и татко на две деца“, изјави Хрисохоидес за новинарите пред неговото министерство неколку минути по експлозијата.
„Овие кукавици-убијци ќе бидат изведени пред правдата“, додаде тој, истакнувајќи дека ваквите инциденти нема да ја одвратат полицијата од напорите „да ги чуваат безбедни нашите граѓани, соседствата и градовите“.
Никој не ја презеде одговорноста веднаш.
Во коментарот за ББС, грчкиот експерт за тероризам Атанасиос Другас ја посочи Револуционерна борба, најнасилната милитантна група во земјата, која е на терористичката листа на ЕУ и САД, дека е можно да стои зад бомбашкиот напад.
Полицијата го уапси наводниот водач на синџирот и пет други членови на организацијата претходно оваа година.
Другас верува дека целта на нападот од четвртокот била да покаже дека групата не е поразена.
Осудувајќи го „терористичкиот напад“, премиерот Јоргос Папандреу изрази сочувство до семејството на Василакис, ветувајќи дена неговата влада нема да дозволи радикалните милитанти да ја постигнат својата цел или да ги тероризираат Грците.
„Во период кога државата и нашиот народ водат секојдневна борба за излез од кризата, кукавиците-убијци сакаат да му нанесат удар на нормалниот тек и нашата демократија“, вели тој во изјавата доцна во четвртокот.
Надлежните што го испитуваат бомбашкиот напад работат на утврдување на тоа дали бомбата била доставена до министерството на рака или по пошта.
