08/11/2006
Од Наташа Радиќ за Southeast European Times во Загреб -- 08/11/06
Овој месец, актуелниот аранжман на Хрватска со ММФ се приближува до крајот.
Исполнувајќи ги сите цели од аранжманот, земјата одлучи да започне со независно водење на својата економска, фискална и монетарна политика.
Премиерот Иво Санадер ја објави одлуката минатиот месец, велејќи дека новата политика ја потврдува економската зрелост на земјата и покажува оти Европската комисија го поддржува мислењето на ММФ.
Во 2004 година Извршниот одобор на ММФ го одобри 20-месечниот стенд-бај аранжман во висина од 120 милиони евра, како поддршка за економската програма на Хрватска.
ММФ тогаш рече дека економскиот раст на Хрватска и инфлациското остварување од средината на 1990-тите се споредливи со земјите од Централна и Источна Европа.
Но, позитивното остварување беше попречено од влошувањето на дефицитот на надворешната тековна сметка на Хрватска и зголемениот надворешен долг.
Овие трендови -- кои се зголемија од 2000 година -- ја направија Хрватска осетлива на надворешните шокови.
Властите го признаваа ова и го повикаа ММФ да помогне во подготвувањето на политиката за фискална консолидација и за поддршка на структурните мерки.
Аранжманот од 2004 година се фокусираше на две главни прашања:
високиот национален дефицит и незадржливиот надворешен долг.
Дефицитот изнесуваше 3 отсто оваа година, што е намалување од 6,3 отсто во 2003 година.
Надворешниот долг беше намален за 911 милиони евра во текот на изминатите две и пол години и имаше забавен раст -- 12 отсто оваа година, од 36 отсто во 2003 година.
Поради овие трендови, Загреб сега сака да се обиде да го подобри економското остварување, потпирајќи се повремено на советите на Фондот, но не и на конкретни и практични финансиски аранжмани.
Почнувајќи од овој месец, кога истекува сегашниот стенд-бај аранжман со ММФ, Хрватска нема да потпише нов аранжман.
Отсега натаму, Фондот ќе биде советник, а не кредитор.
Претставниците на ММФ ќе ја посетуваат Хрватска еднаш годишно, за да ги прегледаат активностите и политиките на владата.
ММФ објави дека ја поздравува подготвеноста на земјата за преземање контрола над својата економија, изразувајќи пофалби за Хрватска за резултатите постигнати од 2004 година досега.
Според Фондот, континуитетот во приватизацијата и реструктуирањето на бродоградежната индустрија се две витални области кои бараат внимание.
Санадер се согласи дека овие области остануваат највисоки приоритети.
