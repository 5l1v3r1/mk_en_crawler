29/03/2013
Дражен Ремиковиќ за Southeast European Times во Сараево -- 29.02.13
Повеќе од 2.000 граѓани на општина Вишеград во Босна и Херцеговина (БиХ) се собраа на протести против неодамнешниот план за експлоатација на никел, најавен од општинските власти, кои се надеваат дека ќе поттикнат економски развој во регионот кој се соочува со криза.
Граѓаните со маски на лицето, лекарски униформи и завои, го искажаа своето незадоволство од одлуката на градските власти да дозволат експлоатација.
Видоје Маџар (48), чевлар од Вишеград, рече дека учествувал на протестите бидејќи е загрижен за „иднината и здравјето на нашите деца“.
„Експертите велат дека никелот е 100 пати поотровен од која било друга руда.
Нема да дозволиме нашата прекрасна природа да стане пустина за нечиј профит“, рече Маџар за SETimes.
Градските власти не гледаат пречки за потфатот и веќе доделија концесии и дозволи за истражување, очекувајќи индустрискиот развој да донесе голема економска полза.
Според Сараевската геолошка агенција, најмалку 200 милиони тони од резервите никел се наоѓаат во областа Вардиште во близина на Вишеград.
Општина Рудо во источна Босна и Херцеговина (БиХ), исто така, доби дозвола за експлоатација на никел на нејзината територија во февруари.
Градоначалникот на Рудо, Рато Рајак, ги отфрли тврдењата дека експлоатацијата на никел ќе предизвика еколошка штета и ќе влијае врз здравјето на луѓето и рече дека напорите може само да донесат полза.
„Одлучивме дека инвеститорот може да ја истражува нашата општина за да најде никел и дадовме одобрение граѓаните да го искажат своето мислење на референдум.
Незамисливо е што овие напори можат да направат за едно вакво мало место.
Илјадници работни места, просперитет на економијата ...
Се разбира, инвеститорот ќе мора да ја гарантира безбедноста.
И јас живеам тука и не сум луд да дозволам некому да ме труе.
Предлагам ние, како власт, да посетиме некоја држава која експлоатира никел и од прва рака да видиме како експлоатацијата на никел влијае врз животната средина“, рече Рајак за SETimes.
Просечната пазарна цена на никелот изнесува 20.000 евра за тон.
Иако на Балканот сè уште нема експлоатација на никел, експертите предупредуваат дека во светот, државите што се вклучени во експлоатација на никел трпат еколошки катастрофи.
„Рускиот град Норлиск е познат и како ,град на хоророт’.
Тоа е најголемиот комплекс за експлоатација на никел во светот, каде што скоро 500 тони никел оксид и 2 милиони тони сулфур диоксид се ослободуваат во воздухот секоја година.
Експлоатираната руда се врзува со сулфурна киселина за да се добие никел.
„Општо познато е дека сулфурната киселина е смртоносна.
Ако почнеме со експлоатација, тоа ќе биде катастрофа.
Животната средина нема да преживее.
Босанските и балканските реки, сега едни од најбогатите реки со жив свет во Европа, целосно ќе изумрат“, рече за SETimes Рајко Цвијиќ, професор по рударство и екологија на факултетот за рударство во Приедор.
Минатата година токсичното излевање во најголемиот рудник за никел во Европа, во Талвивара во северноисточна Финска, се претвори во голема еколошка катастрофа.
Илјадници кубни метри токсична течност се излеа во блиската околина во рок од три дена.
Покрај Русија, најголеми производители на никел се Канада и Австралија.
Србија, исто така, планира експлоатација на никел во иднина, а граѓаните на Ужице, Трстеник и Врњачка Бања, каде што наскоро ќе започне експлоатација, одржаа неколку протести во изминатите неколку месеци.
„Целта е најпрво да се види дека има никел во областа.
Првата фаза е дупчење, потоа остварливост, за да се утврди профитабилноста, а третата е фабрика и градење рудник.
Ни требаат дозволи“, рече Радослав Вучковиќ, директор на српското претпријатие за никел, на јавната дебата организирана од белградскиот Рударско-геолошки факултет.
Но, некои граѓани не се среќни.
„Синџирот на исхрана ќе биде затруен.
Ќе се бориме со болести и зарази, тумори, загадена вода, воздух и почва.
Само оние кои ќе го експлоатираат никелот ќе имаат корист од истото“, рече за SETimes Милица Марковиќ-Војиќ, претседателка на еколошкиот одбор во собранието на Србија.
Истото претпријатие аплицираше за истражување на никел во БиХ.
