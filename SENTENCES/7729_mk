17/12/2012
Сафет Кабашај за Southeast European Times во Приштина -- 15.12.12
Според извештајот на Трансперенси интернешнал објавен овој месец, Косово заостанува во борбата против корупцијата и постигнува помал напредок отколку другите регионални земји.
Поради слабото функционирање на институциите надлежни за редот и законот, како и влијанието на политичарите врз нив, земјата стагнира во спроведувањето на законите, особено оние што имаат за цел борба против корупцијата, се вели во извештајот.
Мерита Мустафа, програмски менаџер во Косовскиот демократски институт/Трансперенси интернешнал, изјави за SETimes дека владата треба да ја зголеми својата политичка волја за фаќање во костец со корупцијата и зајакнување на институциите што се занимаваат со владеењето на правото.
„И покрај тековните ветувања и обврски на владата за борба против корупцијата, намерите остануваат само изјави“, рече таа.
Еден од главните предизвици што го попречуваат напредокот, вели таа, е тоа што надлежноста за корупцијата е поделена на толку многу извршни органи.
„Кога и да има случај на [корупција] на политичар од висок профил, истиот се префрла на ЕУЛЕКС“, рече Мустафа.
Но, ЕУЛЕКС вели дека нивните напори во Косово даваат резултати:
33 пресуди за 55 лица, од кои 37 се прогласени за виновни, беа финализирани под надлежност на ЕУЛЕКС.
„Стотици тековни истраги, повеќе од 300 пресуди во кривични и граѓански постапки, 23.000 решени барања кои се однесуваат на имот и преку 300 човечки остатоци на исчезнати лица се вратени на семејствата, што е доказ за ефикасноста на Мисијата“, рече за SETimesБарда Азари, преставник за односи со јавноста на ЕУЛЕКС.
„Бројката покажува дека за помалку од четири години, со околу 24 судии и помалку од 20 обвинители, ЕУЛЕКС комплетираше околу 180 случаи, што не е мала бројка“, рече Азари.
Таа ги спомена пресудата за градоначалникот на Качаник, Џабир Жарку, и поранешниот претседател на косовското собрание, Неџат Дачи, како најефикасни случаи на ЕУЛЕКС.
Mисијата испрати 20 лица поврзани со владата на судење, од кои 13 беа прогласени за виновни.
Азари истакна дека ЕУЛЕКС и понатаму се спротивставува на културата на неказнување во Косово, со тоа што ги испитува и покренува обвиненија против министри, политичари и високи функционери, поранешни воени команданти, истакнати бизнисмени и членови на тајната служба.
Во ноември владата усвои нова антикорупциска стратегија 2013-2017 за напредно и одржливо намалување на корупцијата.
Но, според општиот консензус во Косово земјата има соодветна правна основа и механизми за борба против корупцијата, но й недостасува дејствување.
Но, локалните обвинители велат дека испитуваат голем број функционери.
Александар Лумези, шеф на приштинското обвинителство, рече дека околу 40 поранешни и сегашни функционери се под истрага.
„Сите функционери, без оглед дали се работи за министер, пратеник, локален функционер или друго, осомничени за кривични дејства, ќе бидат обвинети и казнети“, рече Лумези за дневниот весник Косова сот.
