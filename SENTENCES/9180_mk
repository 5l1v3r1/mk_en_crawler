11/09/2012
Александар Павлевски за Southeast European Times во Скопје -- 11.09.12
Предложениот систем на плати за македонските лекари, кој предвидува бонуси за оние што ќе ја исполнат месечната квота -- и кратење на платите за оние кои нема да го направат тоа -- е најновиот напор во регионот да се модификуваат платите на лекарите.
Системот на плати по учинок, на македонското Министерство за здравство, им дава на лекарите 20 отсто месечни бонуси ако го исполнат потребниот број пациенти. 
На оние што нема да ја исполнат квотата, им се крати платата за 20 отсто.
„Концептот е да се охрабрат вработените и да се наградат, како и да се демотивираат или казнат оние што не си ја работат работата“, изјави заSETimesмакедонскиот министер за здравство, Никола Тодоров.
Некои лекари се спротивставуваат на планот и му дадоа на министерството рок до 24-ти септември да ги повлече новите одредби.
Д-р Дејан Ставриќ, претседател на Независниот синдикат, рече дека измените претставуваат повреда на законските одредби за платите.
„Нашата работа не може да се третира како онаа на некој што работи во фабрика. 
Сметаме дека треба да се добиваат плати според остварувањето, како и да се наградува со дополнителни пари, но [не] и да се менува основната плата“, рече Ставриќ за SETimes.
Според синдикатот, 90 отсто од персоналот во Скопските клинички центри го поддржуваат предложениот штрајк, ако не бидат отстранети условите.
„Пациентите не се бројки. 
Секој има своја тешкотија, своја приказна. 
За мене е навреда пациент да се третира како бројка. 
Мојот колега и јас [немаме] ист број [пациенти] бидејќи сите тие имаат различна тешкотија“, изјави заSETimesСнежана Георгиева, претседателка на одборот на лекари на Самостојниот синдикат на Клиничкиот центар Скопје.
Но, не се согласуваат сите вработени со предлогот. 
„Мислам дека овој систем конечно ќе фрли светлина на тоа кој навистина вложува труд, а кој се крие зад добрите работници“, изјави заSETimesЈулијана Спасевска, вработена во јавна болница.
„Точно е дека во нашите болници има толку многу лекари кои работат многу, но исто така има и лекари кои се постојано на одмор. 
Има многу помалку работа во помалите градови отколку во Скопје. 
Верувам дека ако секој зема плата според работата, тоа ќе придонесе за поголема ефикасност на лекарите. 
Оние кои го избегнуваат работното место, нормално, би добивале помали плати“, рече пацент во Градската болница Скопје од Велес.
Состојбата со платите во здравството е проблематична и во другите земји од регионот.
Во април околу 10.000 здравствени работници, членови на Синдикатот на лекари и фармацевти, одржаа штрајк, во знак на протест поради одлуката на српската влада да ги намали платите во секторот за 10 отсто.
Лекарите од 20 болници започнаа штрајк во Белград, Ниш и Крагуевац. 
Просечната плата во здравствениот сектор на Србија изнесува 360 евра. 
Платите на лекарите се меѓу 585 и 630 евра, а околу 80.000 вработени кои имаат понизок степен на образование, добиваат плати кои почнуваат од околу 225 евра.
Во Бугарија незадоволството поради платите е најголемо меѓу лекарите. 
Во март меѓународен Интернет проект -- www.healthgrouper.com -- ги објави резултатите од истражувањето спроведено меѓу лекарите во Бугарија.
Запрашани: „Колку сте задоволни од актуелните реформи во здравствениот сектор и како тоа се одрази на вашата работа како лекар?“, повеќе од 87 отсто одговорија дека се незадоволни.
