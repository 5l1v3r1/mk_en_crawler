07/12/2010
Од Линда Карадаку за SETimes во Приштина – 07/12/10
Наведувајќи ја како причина подобрената безбедност на терен, НАТО продолжува со кратењето на бројот на своите војници во Косово. 
Пред една деценија имаше 50.000 припадници таму. 
Бројот сега е близу 5.000. 
Во дел од ексклузивното интервју со дописничката на SETimes Линда Карадаку, командантот на КФОР, генерал Ерхард Булер, дава оценка за актуелната ситуација.
SETimes: Каква е целокупната безбедносна ситуација во Косово, особено по оставката во октомври на тогашниот претседател Фатмир Сејдиу? 
Дали „политичката криза“ имаше какво било влијание врз безбедносната ситуација?
Генерал Ерхард Булер: Mојата оценка за безбедносната ситуација денес во Косово е дека многу е постигнато во последниве години и мојата почит и благодарност за тоа оди до граѓаните од една страна, и полицајците од друга. 
Јас сум оптимист дека овој тренд ќе продолжи.
Почнувајќи од 1-ви септември, кога ја презедов одговорноста на командант на Косовските сили, одржав состаноци низ цело Косово, меѓу другото и со многу претставници на локалните институции и меѓународните учесници што работат тука и во регионот. 
Мојот впечаток е дека, и покрај различните политички ставови, сите се заинтересирани за мир и стабилност.
Со сигурност можам да кажам дека општата безбедносна ситуација значително се подобри и ние можеме да ја оцениме како мирна и стабилна. 
Во тој поглед, политичката криза за која говорите претставува демократски процес кој може да се случи во која било демократија. 
„Кризата“ имплицира закани и ризици; Јас сум сигурен дека се согласувате оти изборите се средство за луѓето да се организираат себеси на демократски начин, и јас не гледам никаква криза во тоа.
Јас не мислам дека изборите ќе имаат какви било последици врз безбедносната ситуација и сум уверен дека Косовската полиција (КП) е целосно способна да управува со процесот. 
Според тоа, ако се јави закана, КФОР, како и секогаш, ќе биде подготвена да ги преземе сите неопходни мерки.
SETimes: Дали ќе се преземат посебни мерки за изборите да загарантираат безбедност?
Булер: Не мислам дека е потребно КФОР да презема какви било посебни мерки. 
Косовската полиција е целосно способна да ја преземе задачата на обезбедување на изборите. 
Сепак, ние ќе се вклучиме во процесот на планирање за безбедносниот концепт и ќе бидеме тука, во состојба на готовност, со сите наши капацитети да ја поддржиме КП.
SETimes: Како ја оценувате ситуацијата во северно Косово, со оглед на рутинските чинови на насилство таму?
Булер: Ситуацијата на северниот дел е сложена со години и сите го знаат тоа. 
Од многуте мои посети, јас знам дека големото мнозинство луѓе таму се чесни и мирољубиви како и сите луѓе низ целото Косово. 
Тие сакаат да живеат во мирно секојдневие и ние не смееме да создаваме погрешна репутација. 
Сепак, има некои радикали и криминалци. 
Како одговор на одредени насилнички чинови, КФОР, во тесна соработка со ЕУЛЕКС и Косовската полиција, одлучи да го засили планот на безбедносните мерки за да ја подобри ситуацијата. 
Така, ние го зголемуваме бројот на патролите и пунктовите за проверка. 
Овие заеднички операции имаат за цел решавање -- на повремените -- предизвици по безбедносна ситуација на север.
Сепак, јас сум силно убеден дека ситуацијата не може да се реши само со воени средства, туку бара и политичко решение. 
Една работа е сигурна: мирното решение во интерес на иднината генерации бара учество на сите заедици во Косово.
SETimes: Каква е безбедносната ситуација во енклавите на српското мнозинство во остатокот од Косово?
Булер: Mоето чувство е дека ситуацијата е многу добра. 
Се сеќавам на атмосферата и ситуацијата што ја имавме таму не толку одамна, сега кога работите се многу подобри. 
Имам чувство дека косовските Срби таму ги зедоа своите животи во свои раце и гледаат кон иднината со поголема доверба отколку во минатото.
