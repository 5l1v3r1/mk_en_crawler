08/07/2011
Ведрана Дураковиќ за Southeast European Times -- 08.07.11
Целта на Република Српска е да се одбрани себеси од турската доминација и неоотоманизмот, се цитира претседателот на РС Милорад Додик во неодамнешен натпис на српскиот весник Вечерњи лист.
Додека трае дебатата за неоотоманизмот, Додик одговори на конкретниот постизборен коментар за победата на турскиот премиер Реџеп Тајип Ердоган, кој ги разгоре емоциите во БиХ и во други делови на регионот.
Eрдоган вети дека неговата партија АКП ќе биде гласот на муслиманите, истакнувајќи, исто така, дека и Либанците, Сиријците, Палестинците и Бошњаците ќе имаат корист од нејзината победа.
Турција и БиХ историски одржуваат блиски врски уште од времето на Отоманската империја, особено поради тоа што Босна имаше еден од најголемите степени на исламизација на Балканот.
Додик, всушност, повлече црта, искажувајќи го тврдиот отпор на повеќето Срби во БиХ -- и многу Хрвати -- на какво било турско влијание.
„Само поради тоа што тој [Eрдоган] ќе биде поагресивен, не значи дека ќе биде и поуспешен“, рече Додик.
Постојните тензии предизвикани од ветувањето што Додик повремено го повторува дека ќе одржи референдум за да ја оспори валидноста на државните судови во БиХ, како и Канцеларијата на високиот претставник (ОХР) сега се продлабочија.
Младен Босиќ, претседател на Српската демократска партија (СДС), потврди дека Турција игра неприфатлива улога во БиХ, заштитувајќи ги интересите на Бошњаците и тие на Сараево.
Одговорот на Додик на Ердоган беше примен од многумина Бошњаци како дополнителен напад против БиХ како обединета држава.
„Неговиот главен аргумент е дека БиХ не може да постои на начин на кој постои сега -- дека оваа илјада години стара држава е вештачки создадена, и Република Српска е единствената одржлива држава ...
која тој ја замислува во сојуз или конфедерација со Србија“, рече за SETimes поранешниот претседавач на претседателскиот кабинет во времето на војната, Нијаз Дураковиќ.
Загриженоста на Дураковиќ ја дели и новинарот-ветеран Зија Диздаревиќ.
„Со постојаното осудување на босанската држава, блокирањето на централните државни институции, негирањето на геноцидот и покрај пресудите што ги носи меѓународниот суд во Хаг, Додик ја напаѓа основата на Дејтонскиот договор, на кој постојано се повикува“, рече Диздаревиќ за независното списание во БиХ, Дани.
Посетата на српскиот претседател Борис Тадиќ на БиХ во средата (6-ти јули), коај турскиот претседател Абдула Ѓул помогна да се организира во април 2010 година, се чини дека ја промени напнатата ситуација.
Втората официјална посета на Босна беше поздравена како пресвртница во односите на двата ентитета во БиХ;
тој експлицитно вети дека Србија ќе го загарантира суверенитетот и територијалниот интегритет на БиХ.
„Тадиќ објави дека Србија не сака да се меша во внатрешната политика на БиХ и покрај тоа што има специјални односи со РС;
сега ќе ги има и со Федерацијата ...
[што] ќе донесе поголема стабилност во Западен Балкан“, рече Дураковиќ за SETimes.
Дали овој резултат може да се припише претежно на Турција, или е домашно поттикнат нов курс во српската политика, истиот кој го испрати и Ратко Младиќ во Хаг, останува да се види.
„Во секој случај, оваа посета на Тадиќ беше оценета како исклучително охрабрувачка, особено во муслиманските кругови“, рече Дураковиќ.
Додик не изгледаше усогласен со посетата на Тадиќ.
Тој очигледно го смета Тадиќ за одговорен за апсењето на Младиќ, кој нашироко во РС се смета за заштитник на српскиот народ.
Стравувањата на Додик се чини дека доаѓаат од постојното верување што го делат многу Срби дека БиХ сака муслиманска доминација над нив, со центар во етнички хомогенизираното Сараево, кое Додик тврди дека во моментов се состои од 94 отсто муслимани.
По изјавата на германската канцеларка Ангела Меркел дека мултиетничкиот проект пропадна, Додик објави дека го отфрла „мултиетничкиот проект Сараево“.
