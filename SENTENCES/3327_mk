29/05/2007
Од Ајхан Шимшек за Southeast European Times во Анкара -- 29/05/07
Францускиот претседател Николас Саркози испрати свој претставик во Анкара изминатиот викенд со цел да ги смири тензиите во врска со неговото противење за турското членство во ЕУ, објави во вторникот (29-ти мај) весникот Ле Фигарo. 
Весникот, исто така, рече дека Саркози нема да ја спречи ЕУ да отвори три нови поглавја за политиката во преговорите за членство на Турција следниот месец, бидејќи има други приоритети.
Главниот дипломатски советник на Саркози, Жан-Давид Левит, поранешен француски амбасадор во Вашингтон, во неделата ја посети Анкара за да ја објасни позицијата на Франција, објави Ле Фигаро. 
„Се работи за тоа да се најде начин за напредок кој нема да ги наруши односите помеѓу Европа или Франција со Турција“, се цитира неименуван претставник на претседателот.
Овој потег уследи по телефонскиот разговор на турскиот премиер Реџеп Тајип Ердоган со Саркози на крајот од минатата недела. 
Ердоган предложи одложување на дебатата за членството на Турција во ЕУ, со оглед на тоа што процесот на преговори се очекува да трае најмалку десет години.
Процесот -- кој ќе продолжи да ја трансформира Турција -- е поважен отколку конечниот исход, му рече Ердоган на Саркози. 
Како членка на ЕУ, Франција ќе има можност да гласа за пристапот на Турција ако и кога земјата успешно ќе ги заврши преговорите.
Ердоган предложи „директна средба“ за надминување на разликите. 
Саркози го потврди неговото противење на членството на Турција во Унијата доцна во средата за време на неговата прва официјална посета на Брисел. 
„Мислам дека на Турција не й е местото во ЕУ -- тоа е прашање за кое јас не го сменив мислењето“, рече Саркози за време на заедничката прес-конференција со претседателот на Европската комисија (ЕК) Жозе Мануел Баросо.
Сепак, тој, исто така, рече дека прекинувањето на ќор-сокакот на ЕУ во врска со институционалните реформи е поитен приоритет отколку разговорите со Турција. 
Тој не кажа дали Париз ќе ги блокира тековните разговори за влез на Турција.
За време на неговата изборна кампања Саркози жестокот се спротивстави на членството на Турција во ЕУ и се заложи за специјално партнерство со Турција во рамките на Медитеранската унија која ќе ги вклучи земјите долж брег во Европа, Средниот Исток и Северна Африка.
ЕК и неколку земји-членки на ЕУ, вклучувајќи ја и Велика Британија, Италија и Шведска, се против прекинувањето на разговорите на Турција за влез во ЕУ. 
Групата, исто така, се спротивстави на тоа на Турција да й се понуди нешто помалку од членство.
Вашингтон и понатаму ја поддржува кандидатурата на земјата за влез во Унијата. 
„САД го поддржаа членството на Турција во ЕУ и тоа и понатаму е нашата позиција. 
Ние едноставно се надеваме дека во неделите и месеците што следат... 
Франција ќе размисли и ќе ја држи отворена можноста за разговори околу ова прашање“, изјави заменик државниот секретар Џон Негропонте пред Француско-американската фондација во Париз на 16-ти мај, пред инаугурацијата на Саркози.
„Не сфаќам како Саркози мисли да ги реши проблемите на неговата земја со екстремната политика против емигрантите, странците, со нивно понатамошно оттуѓување“, рече поранешниот турски амбасадор во Париз, Сонмез Коксал. 
„Ние ќе мора да почекаме и да видиме дали Саркози ќе го промени својот пристап кон Турција. 
Ако не го стори тоа, се разбира дека Турција има различни дипломатски средства и политички опции.“
Според Коксал, поранешниот шеф на турската Национална разузнавачка организација, предлогот на Саркози за Медитеранска унија е целосно неприфатлив. 
Тој рече дека Турција треба да продолжи со настојувањата за влез во ЕУ.
Турското Министерство за надворешни работи изрази решеност да продолжи. 
„Целта на Турција за влез во ЕУ е јасна“, рече портпаролот на Министерството за надворешни работи, Левент Билман. 
„Статусот на Турција е многу јасен -- тоа е земја што започна со преговорите. 
Целта на овие преговори е постигнување на ништо помалку од полноправно членство.“
