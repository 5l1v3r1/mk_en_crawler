13/03/2012
Енди Дабилис за Southeast European Times во Атина -- 13.03.12
Лути поради мерките на штедење создадени со економската криза, и разочарани од најголемите партии на социјалистите, ПАСОК, и на конзервативците, Нова демократија, кои владеат повеќе од 30 години, Грците масовно се откажуваат од нив.
Скоро една третина велат дека нема да гласаат кога ќе се одржат изборите оваа пролет за смена на хибридната влада составена од принудните, некогаш доминантни, партнери и предводена од некогашниот заменик-претседател на Европската централна банка (ЕЦБ), Лукас Пападимос.
Желни да го пополнат вакуумот, никнаа дваесеттина политички групи, некои формирани од поранешни пратеници кои беа избркани од ПАСОК и Нова демократија заради гласањето против мерките за штедење наметнати од Тројката ЕУ-ММФ-ЕЦБ.
Се чини дека следната влада ќе биде коалиција, со што ќе се стави крај на двопартискиот систем во Грција и династиите на семејствата Караманлис и Папандреу.
„Опаѓа довербата на грчките граѓани во големите партии“, рече за SETimes Димитрис Сотиропулос, професор по политичка социологија на Универзитетот во Атина.
Бројот на партиите во грчкиот парламент од 300 члена може да се зголеми на осум или девет, од пет, ако тие го остварат условот од 3 отсто за добивање места.
Околу 60 отсто од гласачите во една неодамнешна анкета рекоа дека се за помали политички движења и дека претпочитаат друга коалициска влада.
Со оглед на тоа што 80 отсто од Грците ги обвинуваат ПАСОК и Нова демократија за кризата, тие се свртуваат кон политичките групи како што е постојната Демократска левица -- изданок на растечката нова сила на комунистите.
„Политичкиот систем е под стрес и традиционалниот двопартиски систем се распаѓа“, рече за SETimes Алекс Афуксенидис, истражувач во Институтот за политичка социологија, Националниот центар за социјално истражување во Атина.
Но, Сотиропулос рече дека Нова демократија и ПАСОК би требало да завршат на првото и на второто место на изборите, кои се очекува да се одржат или на 29-ти април или на 6-ти мај.
„Препознатливите водачи ќе можат да ги привлечат гласачите кои се само привремено привлечени од новите партии ...
системот во Грција промовира резултати на најголемите партии“, рече тој.
Водачот на Нова демократија, Антонис Самарас, кој се спротивстави на мерките за штедење за време на двегодишното владеење на премиерот Јоргос Папандреу, сака да стане водач на земјата -- иако неговата промена на ставот во однос на поддршката на барањата, ја намали неговата популарност.
Министерот за финансии, Евангелос Венизелос, е фаворит за замена на Папандреу на претседателското место во ПАСОК и преземање на неизбежната задача да се обиде да ги убеди Грците да гласаат за човекот кој двојно ги зголеми нивните даноци на доходите и имотот.
Грчкиот закон им обезбедува на победниците 50 дополнителни места во парламентот, но бројките сега остануваат толку очајни, што дури ни тоа можеби нема да им помогне на главните фаворити.
„Ако ПАСОК не добие доволно гласови, нема да може да формира голема коалиција“, рече за SETimes директорот на атинскиот Институт за меѓународни економски односи, Хараламбос Царданидис.
Тоа, најверојатно, значи расправии и ќе бара од грчкиот претседател Каролос Папуљас да побара од партиските водачи, еден по еден, да постигнат консензус.
„Ќе има притисок од Европејците да се формира влада“, за Грција да не остане заглавена во неизвесност, да не ги потресе уште повеќе светските пазари загрижени дали земјата може да преживее и да не ја загрози еврозоната, додаде Царданисис.
Венизелос рече дека е посветен на исполнувањето на договорот со Тројката, но Самарас рече дека сака повторно да преговара за условите -- нешто што има шанси да создаде расправија дури и да има нова хибридна влада.
„Коалициските влади во Грција не работат добро, и ПАСОК не покажува шанси за победа, па дури и Исус Христос да е нивни кандидат“, рече за SETimes шефот за истражување во Институтот за демократија „Костас Караманлис“, Антонис Клапсис.
Но, тој смета дека долготрајните владетели остануваат такви дури и да мора да ја делат власта и да се спротивставуваат меѓу себе во исто време.
Според Сотиропулос, пак, повеќето луѓе ќе гласаат за тоа што го знаат, иако тоа им штети.
„Протестите“, рече тој, „се секогаш избалансирани со потребата за предвидлив живот и стабилно окружување“.
