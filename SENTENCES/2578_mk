15/08/2005
(Блиц - 15/08/05;
Бета, Радио Б92 - 14/08/05;
AП - 12/08/05)
Опозициските политичари во Србија го осудија неодамнешното повлекување на обвиненијата против синот на Слободан Милошевиќ, обвинувајќи дека овој потег претставува дел од политичкиот договор на владата на премиерот Воислав Коштуница.
„Отфрлањето на обвиненијата против Марко Милошевиќ претставува дел од политичкото пазарење со Социјалистичката партија на Србија (СПС)“, рече Александар Влаховиќ од Демократската партија на српскиот претседател Борис Тадиќ (ДС) во интервјуто за белградскиот весник <I>Блиц</I> објавено во понеделникот (15-ти август).
Владејачката коалиција, која нема парламентарно мнозинство, се потпира на „тивката поддршка“ на СПС на Милошевиќ.
За претходното повлекување на обвиненијата против сопругата на Милошевиќ, Мира, исто така се зборуваше дека е политички мотивирано.
Марко Милошевиќ, за кој се мисли дека се крие во Русија, беше осуден во отсуство од страна на судот во родниот град на неговите родители, Пожаревац, на шест месеци затвор поради заканување на активист на движењето „Отпор“, кое се спротивстави на режимот на неговиот татко.
Но, претходно овој месец Зоран Миловановиќ ја повлече својата првична изјава за тој настан.
Неколку дена подоцна повлечени се и сите обвиненија против синот на поранешниот југословенски претседател.
Повлекувањето на изјавата од страна на Миловановиќ уследи набргу откако неговата мајка им испрати писмо на Коштуница и Тадиќ во кое се вели дека нејзиното семејство повторно добива смртни закани и повеќе не може да го издржи тоа.
Во петокот Тадиќ го повика државниот обвинител Слободан Јанковиќ да ја испита законитоста на повлекувањето на обвиненијата и да издаде соопштение за јавноста.
Јанковиќ се враќа од својот летен одмор в понеделник.
Ненад Константиновиќ, член на извршниот комитет на ДС, рече дека Јанковиќ треба да одговори на прашањата на партијата до вторник и, исто така, да каже дали бил во контакт со министерот за правда и други функционери во врска со овој случај.
Ако не го стори тоа, партијата ќе побара негова оставка, рече Константиновиќ.
„Очигледно, законот кој важи за другите не важи за Марко Милошевиќ и Мира Марковиќ“, белградското Радио Б92 ја цитираше изјавата на Константиновиќ од петокот.
Локалните медиуми шпекулираат дека овие настани имаат за цел да го олеснат доаѓањето на семејството на Милошевиќ на посета во Хаг, каде што му се суди на Слободан Милошевиќ.
Во меѓувреме, српскиот министер за капитални инвестиции, Велимир Илиќ, ги негираше обвинувањата дека интервенирал во овој случај.
Тој рече дека само му предложил на Миловановиќ да „му прости“ на синот на поранешниот југословенски претседател.
„Му реков на Миловановиќ:
,Ако сакаш - повлечи ја потерницата за него ...
да го заборавиме минатото, остави го да си го види татко му“, изјави министерот за Радио-Телевизија Србија.
Српскиот министер за финансии, Млаѓан Динкиќ, водечки член на партијата во владејачката коалиција Г17 Плус, рече дека отфрлањето на обвиненијата против Марко Милошевиќ е „срамен“ чин и удар за продемократските сили во Србија.
Ако се заклучи дека Јанковиќ интервенирал во случајот, партијата ќе побара негова оставка, рече министерот во петокот.
Г17 Плус, исто така, ќе побара состанок на владејачката коалиција со цел да се разговара околу овој случај.
