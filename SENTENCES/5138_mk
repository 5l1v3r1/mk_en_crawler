09/12/2009
Од Марина Стојановска за Southeast European Times во Скопје -- 09/12/09
Грчките водачи во вторникот (8-ми декември) изразија задоволство поради одложувањето од страна на министрите за надворешни работи на ЕУ на одлуката за датум на отпочнување на разговорите за пристапување на Македонија.
Спорот за името помеѓу двете земји мора да биде најпрво решен, рече грчкиот заменик-министер за надворешни работи, Димитрис Друцас.
„Пред да се постигне решение, не доаѓа предвид да започнат преговорите“, рече тој, додавајќи дека Грција е подготвена да помогне во процесот на пристапување, откако ќе биде надминато ова долготрајно прашање.
За да се избегне директно грчко вето, министрите на ЕУ одлучија повторно да го разгледаат ова прашање во текот на првата половина од 2010 година, кога Шпанија ќе го преземе ротирачкото претседателство на ЕУ. 
Иако актуелниот претседавач Шведска претстави свои предлози во врска со датумот за почеток на преговорите, таа не успеа да постигне консензус пореди силниот отпор на Атина.
Скопје веднаш реагираше. 
Македонскиот премиер Никола Груевски рече дека одлуката е само пософистицирана верзија на она што се случи на самитот на НАТО во Букурешт минатиот април, кога Грција ѝ нанесе удар на македонската кандидатура за влез во НАТО.
Отворените прашања помеѓу двете земји не можат да се решат со уцени и блокади, истакна тој. 
Министерот за надворешни работи, Антонио Милошоски, пак, рече дека исходот од состанокот на ЕУ во вторникот е „уште една грчка хипокризија“.
Група студенти од скопскиот Универзитет „Св. 
Кирил и Методиј“ ги најавија плановите за протести во среда пред канцеларијата на претставникот на ЕУ.
Според членот на Европскиот парламент Едвард Кукан, шансите за постигнување важен чекор лежат во рацете на новоизбраната грчка влада. 
„Ако нема напредок под [новиот грчки премиер Јоргос] Папандреу, јас навистина не знам како ќе го решиме спорот околу името“, рече тој.
Кукан, кој претседава со делегацијата на Европскиот парламент за односи со Албанија, Босна и Херцеговина, Србија, Црна Гора и Косово, ги предупреди Македонците да не дозволуваат спорот да разгори националистички чувства.
Владата на Груевски има многу силна поддршка кај јавноста, истакна тој. 
„Тоа може да се искористи во две насоки: или да се одобрат храбрите политички одлуки во спорот околу името или да се поттикне национализмот“, рече тој.
Минатата недела Груевски се состана со претседателот на Европската комисија Жозе Мануел Баросо, на разговори околу ситуацијата.
Баросо рече дека е убеден оти постои вистинска можност за решение и дека двете земји мора да покажат политичка волја за да го постигнат. 
„Членството во ЕУ е најважната цел во надворешната политика на вашата земја, заедно со членството во НАТО“, му рече тој на Груевски.
Груевски рече дека неговите последни директни состаноци со Папандреу имаа позитивен тон, но не дадоа ништо конкретно. 
„Има дијалог ... 
но сé уште немаме [никаков] сериозен напредок за суштината на ова прашање“, рече тој.
Дописникот на  SETimes Хери Цанис даде свој придонес за овој натпис.
