13/06/2012
Линда Карадаку за Southeast European Times во Приштина -- 13.06.12
Европскиот парламент (ЕП) енергично ќе се спротивстави на одлуката на министрите за внатрешни работи на ЕУ да им се дозволи на 26 влади повторно да воспостават национална пасошка контрола на нивните државни граници, рече претседателот на ЕП, Мартин Шулц.
Промената, вонреден механизам на граничната контрола, беше жестоко критикувана од страна на скоро сите политички групи како напад врз основните права на граѓаните на ЕУ.
Потегот беше договорен на состанокот на 7-ми јуни во Луксембург, поттикнат од Арапската пролет, „за време на која илјадници бегалци од Северна Африка избегаа во медитеранскиот остров Лампедуса. 
На истокот, нелегалните емигранти се прелеаја преку порозната граница меѓу Турција и Грција“, јави германскиот весник Зидојче Цајтунг.
„Околу 55.000 луѓе беа фатени во обид да влезат илегално на Шенген територија преку оваа невралгична точка.“
Шенген зоната вклучува 22 држави на ЕУ, како и Швајцарија, Лихтенштајн, Норвешка и Исланд -- од португалската до руската граница на Балтикот, и од Рејкјавик до турската граница со Грција. 
Царинските контроли и бариери во рамките на Шенген зоната на ЕУ беа укинати по 1995 година.
„Одлуката е многу загрижувачка за ЕП. 
Ќе сториме сé за да спречиме промени во Шенген правилата“, рече за SETimes пратеничката Тања Фајон.
Според Членот 70 од Спогодбата, ЕП има улога на носител на одлуки при проценката како се спроведуваат Шенген правилата.
Одлуката, исто така, предизвика загриженост во Југоисточна Европа.
Во неделата Фајон рече дека промената на Шенген би била опасна за Србија, поради големиот број баратели на азил.
„Ако биде прифатен механизам на привремено укинување на безвизниот режим, тоа ќе биде многу опасно; некои земји-членки на ЕУ може да побараат Србија да биде вратена на црната Шенген листа“, рече Фајон.
Инда Дана, албанска правничка од Тирана, изјави за SETimes, „Слободата на движењето е најдобрата работа на ЕУ. 
Нејзиното ограничување ќе ја направи ЕУ многу помалку атрактивна за нас.“
Косово сé уште нема безвизен режим, иако земјата го смета за еден од своите главни аспирации.
„Оваа [одлука] би можела да значи дека некои земји ќе додадат дополнителни услови за Косоварите да добијат Шенген виза. 
Тоа ќе го отежни патувањето ... 
и може, исто така, да значи дека ќе биде поскапо за Косоварите кои мораат да патуваат, да добијат виза“, рече за SETimes Себ Битичи, извршен директор на Институтот за балканска политика.
Гардијан објави дека министрите за внатрешни работи, исто така, се согласија да се борат против имиграцијата „вршејќи притисок за ,договори за реадмисија’ со земјите од Блискиот Исток и северна Африка за да ги вратат бегалците од каде што дојдоа“.
Ова прашање ќе биде дискутирано на самитот на премиери и претседатели на ЕУ следниот месец.
„Ова е само почеток на преговорите. 
Тие ја прекршија Спогодбата на ЕУ. 
Ќе продолжиме да се бориме против истата. 
Шенген спогодбата претставува симбол на Европа; ние не можеме да ги промениме правилата на еден симбол“, рече Фајон за SETimes.
