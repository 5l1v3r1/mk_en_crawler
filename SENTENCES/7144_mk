14/08/2012
Енди Дабилис за Southeast European Times во Атина -- 14/08.12
Aнгел Куда (49) повеќе не вози автомобил на работа, во видео-продавницата во нејзината западна атинска населба.
Како и многу други Грци, таа почна да вози велосипед, делумно и поради потреба, заради тешката економска криза, која ги намали платите на работниците, и ги зголеми даноците, што предизвика раст на цената на горивото на 1,72 евра за литар, петта по ред цена во светот.
„Многу мои пријатели сега користат велосипеди“, рече таа за SETimes.
„На Грците им беше чудно да видат некого на велосипед бидејќи мислеа дека е полесно да се користи автомобил.“
Грција не е позната како земја што сака велосипеди, особено Атина, каде што дури и коловозните ленти наменети за автобусите и такси-возилата рутински се користат од автомобилите, моторите и камионите.
Кога пред неколку години имаше планови за создавање велосипедски ленти, критичарите се шегуваа дека градот ќе мора да ги исцрта со креда контурите на жртвите.
„Не можете да видите Грци на Тур де Франс“, рече Џон Коклакизоглу (27), сопственик на продавницата за велосипеди Топ сајкл.
„Грците сметаат дека велосипедите како средство за транспорт се за сиромашните луѓе“, рече тој за SETimes.
Но, сега, рече тој, „Најголем процент на моите клиенти не се спортисти, туку нормални луѓе кои сакаат да возат за викендите или за да стигнат некаде.“
И навистина, некогаш ретката глетка на велосипедист во Атина -- настрана од клубовите кои организираат редовни масовни трки -- е заменета со мноштво луѓе кои возат велосипед до продавниците, отворените пазари и на работа.
„Кризата стави многу повеќе луѓе на велосипед, но тука се работи за нешто повеќе од тоа“, рече за SETimes Костас Димитрикакис (36) од Атинскиот велосипедски клуб.
„Луѓето сакаат да бидат заедно и да имаат социјални активности ...
имаме луѓе со различен економски статус и луѓе со стари автомобили и скапи автомобили.“
Филис Костас (49), кој поседува продавница за велосипеди не толку далеку, изјави за SETimes дека „Има побарувачка во последниве две години ...
луѓето сакаат поевтини производи и ги користат велосипедите“.
Околу 200.000 велосипеди беа продадени во Грција во 2011 година, зголемување од 25 отсто од претходната година.
Исто така, никнуваат сé повеќе нови продавници за велосипеди и поправки.
Во исто време, продажбата на нови автомобили падна за 40 отсто.
Околу 2.200 бензински пумпи се затворени -- една четвртина од нив работеа пред две години -- и 25 отсто од продавниците за автомобили „БМВ“ во Атина ги затворија вратите.
Коклакизоглу рече дека многу Грци се плашат да користат велосипеди во Атина, иако малите градови во целата земја со порамен терен имаат повеќе велосипедисти.
„Проблем е ставот на Грците“, рече Коклакисоглу за SETimes.
„Истиот се менува, но сé уште е опасно [да се вози велосипед] во Атина.“
Пецас се согласува.
„Атина не е наклонета на велосипедизмот, тука не се работи само за менталитетот на луѓето, туку и за профилот на патиштата.
Не е толку лесно да се користи автомобил“, но сé повеќе луѓе се свртуваат на нив и им се допаѓа тоа, рече тој.
