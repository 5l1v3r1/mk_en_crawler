17/01/2007
САРАЕВО, Босна и Херцеговина (БиХ) -- Канцеларијата на високиот претставник (ОХР) во вторникот (16-ти јануари) повторно предупреди дека меѓународната заедница нема да толерира користење на антидејтонска реторика во БиХ и во регионот.
Портпаролот на ОХР, Марио Бркиќ, ги критикуваше обидите за поврзување на иднината на ентитетот на БиХ Република Српска (РС) со онаа на Косово, според неодамнешните изјави на српскиот министер за надворешни работи, Вук Драшковиќ, и премиерот Воислав Коштуница.
Бркиќ истакна дека како потписничка на Дејтонскиот мировен договор, Србија треба да ги почитува своите обврски.
Тој, исто така, ги критикуваше неодамнешните изјави на премиерот на РС, Милорад Додик, кој е за формирање на трет, хрватски ентитет во БиХ.
Исто така во вторникот, Харис Силајџиќ, бошњачки член на претседателството на БиХ, ја повика меѓународната заедница да ги санкционира, како што рече „отворените“ аспирации на Србија кон територијата на БиХ.
Тој рече дека косовското прашање претставува внатрешно прашање за Србија, и дека истото нема никаква врска со БиХ.
(Независне новине - 17/01/07;
РТРС, Срна, извори на ОХР, УПИ - 16/01/07)
