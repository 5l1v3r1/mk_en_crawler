16/02/2010
Од Бојана Миловановиќ за Southeast European Times во Белград -- 16/02/10
Патот на Србија на доближување до своите соседи во ЕУ е јасен, рече премиерот Мирко Цветковиќ пред насобраните во Белград, кои дојдоа да го прослават Денот на државноста во понеделникот (15-ти февруари).
„Денес, никој не го доведува во прашање европскиот пат на Србија, ние се доближуваме до членството во ЕУ, а врските со светот кои беа пресечени со години сега повторно се воспоставуваат“, рече Цветковиќ.
Србите излегоа на улиците да ја прослават својата државност, православниот празник Сретение и Денот на армијата.
Петнаесетти февруари беше прогласен за српски Ден на државноста на 10-ти јули 2001 година, во чест на почетокот на Првото српско востание во малиот град Орашац, предводено од Ѓорѓе Петровиќ Караѓорѓе, на 15-ти февруари 1804 година.
Истиот ден во 1835 година, беше објавен првиот Српски устав -- Сретенискиот Устав -- во Крагујевац.
Српската армија, исто така, го прославува 15-ти февруари како свој ден од 2007 година. 
Сретение беше избран за Ден на армијата бидејќи победите на војската во Првото српско востание [1804 година] го отворија патот за создавање српска армија и држава во 19-тиот век. 
Датумот, исто така, го одбележува појавувањето на првите форми на вооружените сили на идната српска држава.
Прославите вклучија бројни настани во изминатата недела, од кои многу носеа иста порака: главната цел на Србија е членството во ЕУ, како и мирното зачувување на суверенитетот во Косово.
„Косово е безбедносно прашање од важност не само за Србија, туку и за целиот регион. 
Ние ќе останеме цврсти во борбата за нашите легитимни цели пред Меѓународниот суд на правдата, мирно, трпеливо и упорно“, рече Цветковиќ.
Тој додаде дека Србија сака да стане регионален водач, улога, која рече, е реална со оглед на потенцијалот на државата.
Претседателот Борис Тадиќ ја истакна решителноста на државата во борбата против организираниот криминал и ги повика и другите држави од Југоисточна Европа да й се приклучат на Србија во напорите.
„Сите безбедносни сили во Србија ќе учествуваат во борбата против организираниот криминал. 
Мир за сите -- војна со организираниот криминал“, рече Тадиќ.
Тадиќ, кој е и главен командант на вооружените сили, потврди дека српската војска треба да биде платена, целосно професионална сила до следната година. 
Тој вети дека ќе продолжи со воените реформи и покрај економската криза и дека ќе ја доближи армијата до меѓународните стандарди.
Коментирајќи во врска со соработката меѓу Србија и НАТО, Тадиќ рече дека парламентарната Декларација за воена неутралност нема да се промени за време на мандатот на актуелната влада.
Министерот за одбрана, Драган Шутановац, рече дека е задоволен поради тоа што армијата -- заедно со Српската православна црква -- јавноста ги смета за национални институции на кои највеќе им верува.
„Враќањето на вербата во вооружените сили беше една од целите на реформите во безбедносниот систем, кои ќе бидат комплетирани откако ќе заврши процесот на профеционализација“, рече Шутановац.
