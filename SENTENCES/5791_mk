22/06/2011
Автор:
Игор Јовановиќ за Southeast European Times во Белград – 22.06.2011
Европската Комисија (ЕК) бара од Белград да ги провери потенцијалните незаконски приватизации на 24 српски компании.
Експертите велат дека е ова сериозен тест за српското правосудство кое не реагирало досега на тврдењата за постоење случаи на незаконска приватизација.
„Законитоста на приватизацијата на повеќе од 20 компании ќе се испитува според критериумите важни за започнување на пристапните преговори на Србија со ЕУ“, изјави за медиумите српскиот министер за внатрешни работи, Ивица Дачиќ.
Министерот рече дека го поддржува повикот да се истражи приватизацијата поради негативниот исход на процесот во некои случаи.
„На крај имаше само несреќни работници:
сопствениците го повлекуваа капиталот од компаниите или ги распродаваа;
по што работниците излегуваа и се тепаа со полицијата, демонстрираа пред седиштето на Владата или ја блокираа железницата.
Тоа секако не може да биде резултат на добра приватизациска политика“, рече Дачиќ.
Верица Бараќ, претседателката на владиниот Совет за антикорупција, го поздрави повикот на ЕУ да се истражат неправилностите.
„Но, за жал, очекувам дека барањето ќе значи и големи проблеми за Белград, затоа што Белград нема судство и полиција што се доволно силни за да се справат со вакви случаи.
Сите истраги што ги има спроведено Советот открија тесна поврзаност помеѓу магнатите и државните тела, при што вториве избегнуваат да дејствуваат во однос на кривичните пријави што ги поднесовме за некои случаи од приватизацијата“, изјави Бараќ за SETimes.
На барањето од Брисел, Српското обвинителство одговори со куса изјава за медиумите дека се истражуваат контроверзните случаи и дека јавноста ќе биде навреме известена.
Барањето предизвика жестока дебата во Србија за тоа какво влијание ќе има тоа врз државната економија.
Миодраг Костиќ, сопственик на успешната „Група МК“, рече дека испитувањето на приватизациите ќе влијае негативно врз инвестициите во Србија.
„Постојаното проверување на завршените случаи на приватизација не е добра работа.
Ако имало случаи на корупција или било сторено кривично дело, нормално е да се проверат тие случаи, но не треба да им се придава толкава важност во јавноста“, рече Костиќ, кој влезе во фокусот на интерес на медиумите по приватизацијата на рафинериите за шеќер во Србија.
Од друга страна, соработникот на Институтот за истражување на пазарот, Саша Ѓоговиќ, мисли дека не е воопшто проблематично барањето на ЕУ, бидејќи не се става под прашање промената на сопственоста на некои компании туку евентуалните направени манипулации.
„По завршувањето на истрагите, нема да бидат сменети сопствениците на компаниите, туку само ќе бидат казнети оние за кои ќе се докаже дека учествувале во манипулации или во корупција.
Со овие истраги, Србија само ќе покаже дека е држава што ги почитува законите и тоа може само да привлече инвестиции“, изјави Ѓоговиќ за SETimes.
Според медиумите, меѓу компаниите за кои ќе се спроведе истрага се и „Сартид“, моментално попозната како „Ју ес стил Србија“, „Југоремедија“, „Мобтел“, „Ц-маркет“ и белградското пристаниште.
Еден неуспешен случај на приватизација беше фармацевтската компанија „Југоремедија“.
Откако новите сопственици неуспешно ја водеа компанијата, работниците протестираа и неколку пати се судрија со приватното обезбедување на компанијата.
По долгиот судски процес, продажбата на фабриката беше поништена, по што работниците ја презедоа фабриката како нејзини нови сопственици.
Тековен генерален директор е поранешниот водач на синдикатот, Здравко Деуриќ.
„Не нè плашат истрагите што ги бара Брисел, и самите сакаме казна за учесниците во незаконски активности, но се плашиме дека домашните институции нема да бидат доволно силни за да покажат некаков резултат“, изјави Деуриќ за SETimes.
По падот на режимот на Слободан Милошевиќ во 2000 година, приватизацијата на српските компании беше проследена со многубројни жалби за незаконски активности, со работнички протести и со судски случаи.
Од 2001 година, дури 2.300 српски компании смениле сопственост.
Овој процес имал најголем замав во 2004, а во 2011 биле продадени само две компании.
