08/09/2005
Од Зоран Николовски за Southeast European Times во Скопје – 09/08/05
ММФ неодамна даде зелено светло за стенд-бај аранжман, вреден 73 милиони долари, за следните три години. 
Освен што го одобри аранжманот, Бордот на директори на ММФ, исто така, даде одобрение за првата рата, која изнесува 14,5 милиони долари. 
аранжманот предвидува средства за структурните реформи во здравствениот систем, судството и пазарот на работна сила, како и за подобрување на бизнис климата во земјата. 
Ова опфаќа воведување на подобра фискална и монетарна политика со цел да се зголеми економскиот пораст и да се намалат сиромаштијата и невработеноста.
Освен овој стенд-бај аранжман, Македонија, исто така, очекува одобрување на тригодишен договор со Светската Банка, кое треба да се случи во текот на идните два месеци. 
За прв пат, Македонија ќе биде во позиција да има истовремени договори со двете финансиски институции, кои имаат прекар Бретонвудски близнаци.
И покрај тоа што економските експерти велат дека ова претставува одличен знак за странските инвеститори, тие истовремено предупредуваат дека ситуацијата во Македонија нема да биде розева. 
Земјата претрпува големи и долги реформи, особено во здравствениот сектор. 
Бизнис секторот, исто така, мора да се справи со лошата монетарна и фискална политика, како и со фиксниот курс на македонскиот денар. 
Ова го попречува извозот и домашната инвестициска клима.
Министерот за финансии Никола Поповски, изразувајќи го своето задоволство за договорот со ММФ, рече дека владата ги исполнила сите услови за стенд-бај договорот. 
„Убеден сум дека аранжманите, кои треба да завршат некаде кон крајот од 2008-та година, заедно со подготовките што владата ги прави за кандидатура во ЕУ, ќе ја стават Македонија во подобра положба и таа ќе биде подобро подготвена за европска интеграција“, рече тој.
Во исто време, Поповски истакна дека важно е да се продолжи со продажбата на Електростопанство на Македонија и термоелектраната Неготино (ТЕЦ Неготино), како и на некои заостанати акции што државата ги држи во комерцијалните банки. 
Овие продажби мора да завршат до март 2006-та година, бидејќи според законот, државата не смее да врши продажба на најголемите капацитети најмалку шест месеци пред изборите. 
Парламентарните избори треба да се одржат во септември 2006-та година.
Властите очекуваат приливот на странски валути од овие продажби да го поттпомогне платниот биланс на земјата. 
Во тој случај, повеќе нема да постои потреба да се повлекуваат рати кои би изнесувале до 5 милиони долари во следниот период.
Но, економските експерти повикуваат на претпазливост. 
Владата, велат тие, мора сигурно да ги спроведе стратегиите и мерките утврдени во договорите со меѓународните финансиски институции.
