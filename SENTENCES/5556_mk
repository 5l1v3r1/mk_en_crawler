10/08/2010
Од Александер Кристи-Милер за Southeast European Times во Истанбул – 10/08/10
Турската влада го искористи судскиот процес за да победи во неодамнешната препирка со владата во врска со унапредувањата, тврдат набљудувачите.
По еднонеделен ќор-сокак во кој двете страни не постигнаа договор за назначувањата на највисоките армиски позиции, во понеделникот (9-ти август) беше објавен договор, во кој компромисен кандидидат ќе ја преземе клучната улога на шеф на копнените сили.
Генерал Ердал Чејланоглу беше именуван на функцијата, која традиционално се смета за наследник на највисоката позиција на началник на Генералштабот.
Премиерот Реџеп Тајип Ердоган се спротивстави на претпочитаниот избор на армијата на генерал Хасан Игсиз, откако тој беше повикан да обезбеди доказ во тековната истрага за наводниот заговор за поткопување на владата на Партијата на правдата и развојот (АКП) на Ердоган.
Крајот на пат-позицијата го отвори патот за генерал Исик Косанер да го наследи актуелниот началник на Генералштабот, генерал Илкер Басбуг, кој се пензионира на 30-ти август.
Повеќето набљудувачи се согласија дека исходот претставува значајна победа за АКП, која има корени во политичкиот ислам, во нејзината борба со војската. 
Втората се смета себеси за чувар на секуларниот устав на Турција и честопати интервенира во политиката, вклучително и со соборување на владата.
Новинарот-ветеран Хасан Чемал рече дека настаните изминатата недела беа од „историска важност“.
Тоа може да се опише како чекор кон нормализирање на Турција“, изјави тој за НТВ Њус во понеделникот.
„Во демократиите, последниот збор -- дури и за воените прашања -- й припаѓа на цивилната власт.“
Но, другите тврдат дека владата го искористила судскиот процес за блокирање на назначувањето кандидати кои не ги одобрува.
Една недела пред состанокот, судот што ја води тековната истрага за наводниот заговор за државен удар во 2003 година против владата -- со кодираното име Чекан -- нареди апсење на 102 претставници на воениот персонал, вклучително и 11 највисоки офицери кои требаше да бидат унапредени. 
Според инструкциите на војската, офицер против кого е издаден налог за апсење не може да биде унапреден.
Конечно, вечерта по решавањето на ќор-сокакот, вториот суд ги поништи налозите за апсење против 102 офицери -- потег кој од многумина набљудувачи беше протолкуван како договорен компромис понуден од владата.
„Ова се манипулации“, рече Јусуф Канли, истакнат политички коментантор. 
Во изјавата за SETimes, тој рече: „Нормално ли е судот да издава налог за апсење за 102 лица -- десет дена пред состанокот на војската -- и потоа да ја поништи истата одлука еден ден пред да се реши кризата?“
„За мене, ова е јасно кршење на независноста на судството и целосно неприфатливо“, рече тој.
Но, Орхан Кемал Ченгиз, водечки адвокат за човекови права, изјави за SETimes дека состанокот е победа за владеењето на правото.
„Истиот испраќа порака до сите воени претставници дека е невозможно отсега натаму; дека ако се вклучени во ваков вид заговори ќе има цена. 
Многу е важно да не се назначуваат обвинети“, рече тој.
Ченгиз рече дека не верува оти издавањето потерници против офицерите пред состанокот беше политички мотивирано. 
Но, нивното откажување најверојатно беше, додаде тој.
„Ми се чини дека имаше договарање меѓу премиерот и Генералштабот. 
Од политичка гледна точка, се разбира дека имаше мешање како резултат на притисокот од војската.“
„Би сакал ова договарање да не се случеше, но имаше поделба на моќта и ова не е идеален свет“, рече тој.
Пишувајќи за весникот Хуријет, друг коментатот, Семих Идиз, рече: „Нема сомневање дека начинот на кој војската беше ставена на свое место во Турција овојпат ќе биде на задоволство на многу европски претставници и политичари“.
„Но, сега кога ова е постигнато, истите претставници и политичари ќе испитаат колку неутрален е турскиот судски систем и, дали е премногу отворен за политички манипулации од владата.“
