14/01/2005
Од Миранда Новак за Southeast European Times во Загреб – 14/01/05
Две регионални авиокомпании -- Croatian Airlines и словенечката Adria Airways -- во декември станаа регионални членови на здружението Star Alliance.
Star Alliance во моментов нуди 1.750 летови неделно за 21 дестинација во новите земји-членки на ЕУ.
Формирано во 1997 година со цел да обезбеди пристап до различни локации низ целиот свет, во здружението членуваат Air Canada, Air New Zealand, Brazilian Airlines, Lufthansa, Austrian Airlines, Singapore Airlines, Spanair, US Airways, Asiana Airlines, LOT Polish Airlines и Thai Airways International.
Сé на сé, авиокомпаниите во здружението нудат повеќе од 14.000 летови до 755 дестинации во 132 земји.
Хрватските патници сега можат да патуваат од заеднички терминали и наскоро ќе можат на заедничката веб-страница на Star Alliance да го најдат распоредот на летање.
Процедурите за резервирање се поедноставени:
бординг-пасовите сега се добиваат на почетните дестинации, додека багажот може да се чекира до конечните дестинации.
Покрај тоа, патниците сега имаат можност да купуваат билети на заедничките продажни места за билети на Star Alliance, а можат да се соберат и бонус милји во рамките на програмата за често патување на кој било лет на некоја авиокомпанија - членка на Star Alliance.
Од регионалните членови на здруженитето се бара да имаат ментор -- постоен член на здружението -- за да им помогне за побрза и поедноставна интеграција во здружението.
Оваа улога за Croatian Airlines и Adria ја презеде Lufthansa.
Според извештаите во меѓународниот печат, Star Alliance оваа година очекува зголемување од 25 отсто на продажбата од заедничките клиенти.
Заедно, авиокомпаниите - членки на групата се предвидува да соберат повеќе од 1,5 милијарди евра од 35 заеднички клиенти -- зголемување од 1,2 милијарди евра во споредба со изминатата година.
Приклучувањето кон Star Alliance претставуваше главна стратешка цел за Croatian Airlines, која функционира уште од 1990 година.
Со флота од 11 авиони ова претпријатие моментно покрива 26 европски дестинации со 430 летови неделно.
Поздравувајќи го овој потег, властите го споредија приклучувањето на здружението со очекуваниот влез на Хрватска во ЕУ.
