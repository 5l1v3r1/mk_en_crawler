03/07/2012
Светла Димитрова за Southeast European Times во Софија -- 03.07.12
Иако финансиските пазари реагираа позитивно на изненадниот договор постигнат меѓу водачите на еврозоната минатата недела, многу аналитичари брзо забележаа дека е премногу рано за „повик за итна акција“.
Договорот кој се однесува на банките што се во неволја, беше „сепак принципиелна одлука која ќе стапи на сила на крајот од годинава, по потребните промени на легислативата“, рече за SETimes Ѓорѓе Ангелов, висок економист во Институтот Отворено општество во Софија.
„Ова ми изгледа повеќе како план за идно дејствување во рамките на една долгорочна стратегија за економска интеграција -- односно, ние тука говориме за ветување.
Треба допрва да се види дали само тоа ветување ќе донесе стабилност, но јас се сомневам.“
Договорот, постигнат рано во петокот (29-ти јануари), обезбедува директна рекапитализација за проблематичните банки од фондовите за финансиска помош на евро областа, без да води до зголемување на владиниот долг.
Тоа, истакнуваат водачите на еврозоната, ќе стане возможно дури откако ќе се формира единственото банкарско супервизорско тело за клубот од 17 држави, кое ќе ја вклучува Европската централна банка, што се очекува да се случи до крајот на годинава, и што ќе биде еден чекор понапред кон банкарската унија.
Запрашан дали договорот од петокот ќе спречи понатамошно продлабочување на кризата во еврозоната, Ѓорѓи Ганев, програмски директор за економско истражување во софискиот Центар за либерални стратегии, рече:
„Никој не може да го знае тоа“.
„Сé зависи од тоа дали пазарите ќе ја прифатат оваа одлука како уверлива и добра“, рече тој за SETimes.
Според него, овој потег има свои „плусеви и минуси“, но беше логичен во контекстот на создавањето банкарска унија.
Користењето на директното финансирање од Европскиот механизам за финансиска стабилност (ЕФСФ) -- сегашниот фонд за спас, или неговиот наследник, 500-милионскиот Механизам за европска стабилност (ЕСМ), кој треба да профункционира во јули -- ќе зависи од тоа дали државите ќе ги следат буџетските правила на ЕУ.
„Отвораме можности земјите што добро се однесуваат да ги искористат инструментите за финансиска стабилност, ЕФСФ и ЕСМ, со цел да се смират пазарите и повторно да се добие одредена стабилност околу некои државни обврзници на нашите земји-членки“, рече во петокот претседателот на Европскиот совет, Херман Ван Ромпуј.
Големото прашање сега, рече Ганев, е каков психолошки ефект ќе има договорот врз пазарите и дали првичниот оптимизам што договорот го предизвика ќе се покаже одржлив, или повторно ќе биде потиснат од депресијата, како што беше во минатото.
Набргу по почетокот на самитот, водачите на ЕУ го одобрија пактот за раст и работни места во висина од 120 милијарди евра, со цел стимулирање на „растот, инвестициите и вработувањето и подобрување на европската конкурентност“, според Ван Ромпуј.
Според планот, капиталот на Европската инвестициска банка ќе се зголеми за 10 милијарди евра, што ќе го прошири нејзиниот севкупен капацитет за позајмување за 60 милијарди евра.
Покрај тоа, 55 милијарди евра непотрошени структурни фондови ќе бидат пренасочени за земјите што се најпогодени од кризата и проектни обврзници од 5 милијарди евра ќе бидат лансирани за иницијативите во енергијата, транспортот и широкопојасната инфраструктура.
„Сам по себе, пакетот нема да биде доволен, но сигурно ќе помогне“, рече за SETimes Јосеф Јанинг, директор на студиите во бриселскиот Центар за европска политика.
„Ресурсите треба да се претворат во инвестиции, што мора да се базира на проекти.
Овој пакет е конкретно направен не само за инјектирање пари во проблематичните економии.
Затоа, влијанието на планот за раст, сигурно ќе зависи од способноста за земјите-членки да ги апсорбираат средствата конструктивно.“
