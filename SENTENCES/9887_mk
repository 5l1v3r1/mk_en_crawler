11/12/2012
Дражен Ремиковиќ за Southeast European Times во Сараево -- 11.12.12
Два месеци по локалните избори во Босна и Херцеговина (БиХ), српските партии протестираат против резултатите во Сребреница, тврдејќи дека Бошњаците извршиле изборна манипулација.
Спорот се заканува да ја попречи работата на локалното собрание, бидејќи српските министри ветија дека ќе го бојкотираат, ако биде потврдено дека бошњачкиот кандидат Ќамил Дураковиќ е победник во градоначалничката трка.
Дураковиќ доби 4.323 гласови, додека неговата противкандидатка Весна Кочевиќ, поддржана од коалицијата српски партии, доби 3.661 глас.
Емир Суљагиќ, координатор на предизборната кампања на Дураковиќ, рече дека чека Централната изборна комисија (ЦИК) на БиХ да преземе дејства.
„ЦИК ги преброи гласовите од Сребреница 10 пати. 
Мислам дека сé е јасно“, рече Суљагиќ за SETimes. 
„Поради попречување на спроведувањето на изборните резултати, Сребреница најверојатно ќе биде единствената општина во БиХ која нема да го усвои буџетот до новата година.“
Српската коалиција се пожали на изборен фалсификат, но на 5-ти ноември ЦИК одлучи дека изборите нема да се повторуваат. 
Српските партии поднесоа жалба до Апелациската комисија на судот во БиХ, која й нареди на ЦИК да ја преиспита одлуката. 
ЦИК го отфрли барањето по вторпат на 30-ти ноември.
Членот на ЦИК Суад Арнаутовиќ рече дека нема индикации за измама за време на изборниот процес.
„Кога завршија изборите, ниту една страна немаше некои позначајни приговори“, рече Арнаутовиќ за SETimes. 
„Кога беше објавено кој победи, почна политичкото шоу во Сребреница.“
Радомир Павловиќ, претседател на Општинскиот комитет на Сојузот на независни социјалдемократи во Сребреница, не се согласува.
„Бошњачки граѓани лажно го регистрираа своето место на живеење за да можат да гласаат во Сребреница, имаше купување гласови, имаше изборна измама“, рече Павловиќ за SETimes. 
„Ние, од српскиот политички блок, поднесовме неколку приговори до ЦИК и чекаме конечна одлука, за да одлучиме што ќе правиме.“
Портпаролката на Министерството за внатрешни работи на Република Српска, Мирна Соја, изјави за SETimes дека меѓу повикот за избори во мај и 23-ти август, кога беше финализиран избирачкиот список, скоро 2.300 луѓе регистрирале живеалиште во Сребреница.
Според Министерството за внатрешни работи на РС, 612 луѓе одјавиле живеалиште во Сребреница од изборите во октомври.
„Министерството за внатрешни работи на РС презеде дејства на барање на ЦИК и изврши проверка на регистрираното место на живеење во сите општини на Република Српска, при што откри регистрации што не се во согласност со законот за живеалиште на БиХ“, рече Соја.
Во 2008 година меѓународната заедница и владата на БиХ направија исклучок во однос на изборниот закон, дозволувајќи им на граѓаните во Сребреница да гласаат или во нивното тековно или во предвоеното живеалиште. 
Таа опција не важеше за изборите во октомври. 
Според актуелните податоци, околу 12.000 луѓе имале право на глас, вклучително и 8.000 Срби и 4.000 Бошњаци.
Граѓаните сакаат политичките игри околу Сребреница да престанат.
„Живееме заедно, се дружиме и сé. 
Но, во моментот кога ќе го допреме минатото, сите ја заземаат стартната позиција. 
Кого можеме да го обвиниме за тоа? 
Политичарите, се разбира“, рече за SETimesЕнвер Баљагиќ (57), земјоделец од Сребреница.
