26/06/2006
Од Антонела Архин за Southeast European Times – 26/06/06
Идејата да се најдат врски и да се има некој кој ќе каже добар збор за тебе секако дека не е новост во било кое место во светот.
Меѓутоа, во помалите економии како што е Црна Гора оваа појава е поочигледна отколку во поголемите општества.
Драгана, дипломиран економист од Подгорица, вели дека не може да најде работа бидејќи нема врски.
Знаењето и стручноста не значат многу ако се нема врски, додава таа.
Слично, Зоран, дипломиран правник, има исклучителен просек, има положено адвокатура и државен испит, заврши со стажирање во една правна фирма, но сепак не може да најде работа во својата област.
Тој има аплицирано за неколку работни места, но постојано го одбиваат.
Постојат многу слични приказни меѓу дипломираните студенти во Црна Гора.
Оние кои се откажаа од наоѓање на соодветна работа или беа обесхрабрени од неправедната конкуренција веќе заминаа во странство за да ја испробаат среќата.
Останатите може да се поделат на неколку групи.
Некои се обидуваат да се докажат себе си работејќи за ниска плата во својата област, надевајќи се дека новата политичка ситуација -- независноста на Црна Гора, ќе влијае врз пазарот на работна сила.
Друга група се оние кои не можат да заминат во странство, но се откажале од можностите дома и одбрале да најдат друга несоодветна професија.
Најсреќни се оние кои ќе најдат начин да ја спојат својата стручност со соодветно работно место и плата;
најверојатно таквите работат за некоја странска организација.
Останатите се обидуваат да ги пролонгираат своите студии и да живеат на товар на своите родители што е можно подолго со цел да ја избегнат ваквата ситуација.
Според податоците на Заводот за статистика во Црна Гора (МОНСТАТ), во 2004-та година во Црна Гора имало 630 548 жители, од кои 259 092 биле активни, 187 333 вработени ( стапката на вработеност била 37,4 отсто), 71 759 невработени ( стапка на невработеност 27,7 отсто) и 242 266 неактивни.
Останатите биле на возраст под 15 години.
Освен потребата да се има врски, главен фактор кој придонесува за високата стапка на невработеност е немањето на информации за работните можности.
Она што дополнително влијае врз зголемувањето на стапката на невработеност е неефикасното работење на секторот за човечки ресурси во многу фирми.
Неодамна, имаше обиди да се оживи пазарот на работни места за младите и образовани луѓе.
На пример, на почетокот од годинава економскиот оддел на Универзитетот во Подгорица -- во соработка со меѓународната студентска асоцијација АИСЕК и со поддршка на Агенцијата за вработување на Црна Гора -- го организира првиот саем на кариери одржан во Црна Гора.
Наречен „Можности за кариера“, тој собра 27 компании, меѓу кои Телеком Групата, Опортјунити Банка, Горење, Царинската администрација, Централната банка на Црна Гора, Хипотекарна Банка, Проктер енд Гембал и Делоит.
Со привлечниот слоган „Дојди, види и најди работа“, саемот привлече многу млади професионалци, студенти кои неодамна дипломирале, како и оние кои сеуште студираат или се на постдипломски студии.
Цел на саемот беше да ги поврзе нив со компаниите кои имаат потреба од човечки ресурси, давајќи им шанса на компаниите кои учествуваа да направат база на податоци за потенцијалните работници.
Најпосетен штанд беше тој на Телеком групата, од каде што велат дека потребни им се луѓе кои се обучени за маркетинг, финансии и продажба.
Истовремено, Монтенегро Старс Груп планира да вработи околу 700 луѓе во хотелот Сплендид во Беќиќи, кој треба да биде отворен на 13-ти јули.
Потребниот персонал вклучува од келнери до менаџери за продажба и маркетинг;
предност имаат оние кои зборуваат англиски јазик и можеби германски и руски.
Делоит бара околу 10 луѓе со висок просек и економско образование кои се подготвени за долги патувања, знаат англиски јазик и имаат одлично познавање на компјутери, особено на Ексел.
Проктер енд Гембал бара луѓе кои добро зборуваат англиски јазик и имат одлично познавање на компјутери, без оглед на нивното образование.
Агенцијата за вработување на Црна Гора, исто така, се обидува да придонесе за подобрување на пазарот на работни места.
За време на саемот „Можности за кариера“, агенцијата го презентираше својот најнов проект, наречен „Шанса за младите“.
Таа им нуди вработувања на приправниците кои имаат дипломи од средно образование или оние кои имаат дипломи од колеџ/универзитет.
За оние кои немаат претходно искуство, Агенцијата за вработување ќе субвенционира 80 отсто од бруто платата.
Развојот на човечкиот капитал е една од целите на помошта на ЕУ за Црна Гора.
Како дел од напорите да ги потпомогне реформите во државната администрација, Европската агенција за реконструкција -- која управува со заедничко портфолио од околу 121 милиони евра -- и помогна на Агенцијата за вработување на Црна Гора при имплементирањето на законот кој има за цел да воведе систем за професионална кариера во државната администрација.
Настаните како што е саемот „Можности за кариера“ имаат потенцијал да помогнат да се запре одливот на високообразовен кадар од Црна Гора, како и да помогне да се намали невработеноста која продолжува да е главна пречка за економски развој.
Но, некои разочарани луѓе кои бараат работа остануваат неубедени.
Како што вели Милица, дипломиран студент на факултетот за англиски јазик, и покрај тоа што вработувачите на саемот јавно дадоа ветување за работните можности, во повеќето случаи фирмите веќе имаат луѓе за да ги пополнат огласените работни места.
Премногу често, да се има соодветно образование, истакнато академско досие и препораки од професорите не значи многу ако немаш еден друг суштински елемент -- врски внатре.
Се додека не се промени тоа, младите луѓе ќе продолжат да го сметаат заминувањето во странство како единствено вистинско решение.
