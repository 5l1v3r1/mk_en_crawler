28/11/2012
Менексе Токјај за SETimes во Истанбул -- 28.11.12
Моќта на спортовите да им помагаат на социоекономски хендикепираните лица на Балканот и во Турција пушта корени меѓу обичниот народ. 
Професионалните и аматерските спортисти, спортските клубови и групите, работат со локалните групи на граѓанското општество на промовирање на добротворните цели и социјалната помош.
Корисници на ваквите добротворни активности се од хендикепираните па сé до студентите.
Адим Адим, или Чекор по чекор, е доброволна социјална иницијатива во Турција, која ги охрабрува луѓето да учествуваат во спортови како што се: трчање, пливање и велосипедизам за собирање средства за социјални цели. 
Иницијативата моментно го помага Здружението Бугдај во развивањето органско земјоделство, Турската фондација на образовни волонтери, Турското здужение за ’рбетни повреди и Општинската доброволна фондација. 
Досега Адим Адим собра 2,5 милиони турски лири (1,1 милиони евра).
Јонча Токбаш, членка на Адим Адим, за првпат била запознаена со активностите на организацијата пред четири години, кога го претрчала мостот на Босфорот, за време на истанбулскиот маратон Еуразија.
„Тие се обидуваа да ја подигнат свеста за хендикепираните туркајќи ги инвалидските колички на нашите хендикепирани пријатели. 
Јас бев толку импресионирана што почнав да трчам не само за себе, туку и за доброто на другите луѓе“, рече Токбаш. 
„Трчам, дејствувам и ве поттикнувам и вие да дејствувате преку вашата добротворна организација.“
Друга група вклучена во социјални иницијативи е театарот „Шаман денс“, кој комбинира народни игри и музика од Анатолија. 
На еден неодамнешен настан, групата й помогна на Фондацијата на хендикепирани на Турција да собере пари за изградба на образовен центар за 8.000 хендикепирани луѓе. 
Групата ќе настапи на 18-ти декември во Истанбул, за Турската фондација на образовни волонтери.
Мурат Ујгун, уметнички директор на групата, вели дека спортовите имаат помошна улога во создавањето социјална свест и солидарност со инвалидизираните лица.
„Групата Шаман интегрира различни танцови рутини на нашите настапи во служба на идеалот. 
За ова нема многу обиди досега во Турција. 
Со претворање на нашите активности во добротворни иницијативи, ние й покажуваме на широката публика дека се грижиме за хендикепираните лица. 
Помагајќи им на лицата со посебни потреби, особено на ваков иновативен начин, можев да видам колку се моќни спортовите“, рече Ујгун заSETimes.
Земјите на Балканот, исто така, имаат раст на сличните иницијативи на користење на спортовите за добротворни иницијативи и социјални активности.
На 21-ви ноември муслиманските имами и католичките свештеници организираа фудбалски натпревар за собирање средства за нова градинка во Зеница, Босна и Херцеговина. 
На иницијативата беше собирано по едно евро од повеќе од 4.000 луѓе кои присуствуваа на играта.
Нови Пазар, најголемиот град во српскиот регион Санџак, каде што живее претежно муслиманско население, почна со изградба на спортски комплекс пред една деценија, но не можеше да заврши навреме поради недостиг на пари. 
Општина Пендик во Истанбул, која е збратимен град со Нови Пазар, помогна да се заврши објектот, во кој се сместени спортски здруженија и клубови. 
Спортските групи спроведуваат најразлични добротворни активности за поддршка на хендикепираните групи во општеството.
Садетин Мујезиновиќ, член на градскиот совет на Нови Пазар, изјави заSETimes дека спортовите даваат можност за промовирање на добротворните цели.
„Во вакви моменти на економска криза, има многу луѓе на кои им треба помош и ова е добар начин да се направи тоа со заеднички спортски напори“, рече тој.
Во Романија, пак, здружението Детско срце води неколку кампањи за собирање средства за болниците. 
Енона Шириак од здружението Детско срце изјави заSETimes дека една од најуспешните кампањи беше реализирана од Пол Дичу, кој истрча стотици милји на жештината и песокот на Сахара.
„Тој сакаше да трча за нашето здружение за време на Маратон де Сабле 2012, кој е еден од најтешките натпревари околу светот. 
Морате да истрчате 250 километри, да поминете низ пустини седум дена, носејќи ранец со целата неопходна храна за една недела, прибор за преживување и неопходната облека“, рече Шириак.
Кампањата на здружението, „По стапките на Павле“ ги здружи Романците кои го охрабрија Дичу и обезбедија донации за здружението. 
На крајот, донациите за поддршка на Дичу од Романците и ИНГ Лајф беа искористени за купување резерви, опрема и обука на медицинскиот персонал за кардиолошкото одделение на здружението.
Дописниците на SETimes Габриел Петреску во Букурешт и Ивана Јовановиќ во Белград дадоа свој придонес за овој извештај.
