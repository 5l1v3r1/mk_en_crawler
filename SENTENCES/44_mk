27/02/2006
Од Даниел Дајану за Southeast European Times во Букурешт – 27/02/06
На почетокот од 2006-та година, Австрија го презеде шестмесечното претседателство со ЕУ. 
Нејзината задача беше олеснета поради фактот што Британија успеа да го реши прашањето со буџетот на ЕУ за време на нејзиниот мандат, иако тој мора да биде усвоен од страна на Европскиот парламент. 
Буџетот, кој го покрива периодот од 2007-та до 2013-та година, доделува значајни структурни и кохезивни фондови за Романија и Бугарија. 
Хрватска, исто така, може да очекува значителна финансиска помош како земја пред пристапување.
Еден од клучните настани кој треба да се случи за време на австриското претседателство е одлуката кога Бугарија и Романија ќе се приклучат кон ЕУ. 
Тоа ќе се случи во мај, кога Европската Комисија (ЕК) ќе го објави својот извештај, по кој Европскиот Совет ќе донесе официјална одлука дали да ја активира „заштитната клаузула“, која ќе го одложи влезот за една година.
Заедно со Холандија и Шведска, меѓу другите, Австрија е дел од групата на земји-членки на ЕУ која се спротивставува на некои поважни одлуки на „повлијателните земји“ од блокот. 
Можеме да очекуваме овој став да привлече големо внимание во наредните месеци. 
Виена, исто така, упати критики кон поголемите земји-членки за нивниот приод кон правилата од Мастрихт, како што е Пактот за финансиска стабилност - условите кои им се поставени на помалите земји се ублажени кога се во прашање Берлин или Париз.
Во однос на проширувањето, Австрија е меѓу земјите-членки во кои јавноста покажува резервираност за приклучување на нови земји во Унијата, а нејзините лидери побараа да се земе предвид „капацитетот на приклучување“ пред да се направи понатамошно проширување на границите. 
Неодамна, австрискиот министер за правда укажа дека нема потреба да се брза со процесот на ратификување на договорите за пристап на Бугарија и Романија и ќе се почека до објавувањето на извештајот на ЕК.
Меѓутоа, во исто време, Австрија е географски близу до Југоисточна Европа и има блиски историски, политички и економски односи со регионот - факт кој е на добро за европската иднина на балканските земји.
Во јануари, канцеларот Волфганг Шисел инсистираше дека мора да се почитуваат ветувањата што Брисел им ги даде на балканските земји. 
„Земјите од Балканот имаат јасна европска перспектива. 
Без сомнение тие припаѓаат во европскиот контекст“, изјави Шисел за Le Monde.
Австрија сега е земја со најмногу инвестиции во Романија, а овој статус го стекна кога Ерсте банка ја доби трката за приватизација на романската Комерцијална банка (БКР) - најголемото превземање во странство направено досега од страна на една австриска фирма. 
Австрискиот капитал е пресуден во нафтената индустрија, особено откако ОМБ купи 51 отсто од Петром, како и во банкарството, осигурувањето и останатите индустрии.
Во извесна смисла, ова економско присуство ја приближува Романија кон „Мител Европа“ (Централна Европа). 
Австриските банки, исто така, го преземаат пазарот во Бугарија, Хрватска и Србија, најавувајќи една севкупна стратегија за економска експанзија во регионот. 
Ставот на Виена кон Букурешт би можел да биде под влијание на австрискиот капитал што влезе во романската економија.
Веројатно, поволното вклучување на романските фирми во европските индустриски мрежи е клуч за стабилен развој на земјата, како и за нејзините шанси за економско достигнување. 
Ваквото вклучување со себе носи пренесување на врвната технологија, зголемување на продуктивноста, отворање на нови работни места и повисоки плати за жителите на Романија. 
Оваа логика треба да се примени и во другите нови економии од Југоисточна Европа.
Економскиот и политичкиот интерес на Виена во овој регион води потекло од пред многу века. 
Некои западни медиуми дури дадоа и нереални коментари за обнова, преку економски средства, на Австро-унгарската империја. 
Се разбира, ваквите коментари се претерани. 
Сепак, факт е дека австриските фирми се многу активни на Балканот, како што германските фирми беа активни во Централна Европа. 
Во ЕУ постојат динамични подрачја на влијание и со право може да се претпостави дека Австрија им придава голема важност на изгледите за членство на земјите од Југоисточна Европа.
Од аспект на ЕУ како целина, пристапувањето на земјите од Југоисточна Европа има голем број на важни импликации. 
Краткорочно, тоа значи значително вложување на финансиска помош за да се помогне развојот на инфраструктурата и да се забрза економскиот прогрес. 
Исто така, ги зголемува грижите околу приливот на работна сила, грижа која помогна да се разгори негативниот став за проширувањето во постарите земји-членки на ЕУ и придонесе за неуспехот на предложениот устав.
Сепак, подолгорочно овој проблем треба да биде намален со подобрувањето на економската ситуација во овие земји - очекувана корист од пристапувањето. 
Со економии и растечки животен стандард, новите земји-членки повеќе нема да функционираат како главни снабдувачи со работна сила.
Европската иднина е, исто така, клучна за одржување на стабилноста во регионот, особено и покрај проблематичните прашања како што е статусот на Косово. 
Ваквите прашања ќе можат да се решат многу полесно доколку земјите што се вмешани видат јасен пат кон членство во ЕУ во поблиска иднина. 
За разлика од тоа, пречките на овој пат го зголемуваат ризикот земјите да се свртат кон себе и да станат почувствителни на националистичките митови. 
Најдобар начин да се обесхрабри навраќањето кон минатото е да се понуди надежна иднина.
