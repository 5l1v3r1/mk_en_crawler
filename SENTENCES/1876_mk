14/10/2004
Од Марија Лазарова за Southeast European Times во Скопје -- 14/10/04
Организаторите на референдумот во врска со новите закони за децентрализација во Македонија ја започнаа својата кампања на 8-ми октомври. 
Илјадници постери, билборди и летоци се испечатени и растурени низ целата земја. 
Во меѓувреме, македонските водачи предупредуваат дека отфрлувањето на законите за децентрализација би можело да ја забави европската интеграција. 
Референдумот е закажан за 7-ми ноември.
„Имајќи ги предвид сите пораки што доаѓаат од ЕУ и од другите институции“, рече премиерот Хари Костов на почетокот од кампањата, „успешен референдум, според мене, ќе значи враќање на Македонија назад од некои процеси во кои влезе“. 
Костов вети дека ако референдумот успее, тој ќе поднесе оставка.
Претседателот Бранко Црвенковски од народот побара поддршка за децентрализацијата. 
„Нам не ни е потребно враќање назад и нови охридски преговори. 
Ако претстојниот рефередум не биде успешен, ние ќе знаеме што ќе се случи и каде одиме. 
Но, ако тој биде успешен знам дека Македонија ќе се соочи со неизвесност и ќе изгуби скапоцено време“, рече Црвенковски.
Според портпаролот на ЕУ, Шина Томпсон, напорите за интеграција на Македонија наидоа на препрека поради референдумот. 
Дури и ако граѓаните гласаат против, земјата ќе загуби скапоцено време, рече Томсон.
„Децентрализацијата претставува мошне значаен сегмент од реформите во јавната администрација и фазата до која дојде Владата е овозможување на реализација на работите. 
Специјалниот претставник на ЕУ, Михаил Салин, смета дека сега е вистинското време да се размисли и да се види дали референдумот е позитивна работа во однос на евро-атланските процеси“, рече таа .
За време на неодамнешната посета на Скопје, американскиот државен потсекретар за политички прашања, Марк Гросман, рече дека Вашингтон е уверен оти македонските граѓани ќе го изберат брзиот пат кон членството во ЕУ и во НАТО.
Организаторите на кампањата велат дека референдумот не може да го поткопа охридскиот договор. 
„Референдумот не е против Рамковниот договор бидејќи тој не ги суспендира правата и слободите имплементирани во уставот и законите“, рече претседателот на Светскиот македонски конгрес Тодор Петров, шеф на Централниот штаб за референдумот. 
„Рефередумот не е против децентрализацијата, туку против владиниот концепт за територијална организација.“
Албанските политички партии побараа од своите гласачи да го игнорираат референдумот. 
Демократската унија за интеграција вели дека организира состаноци со Македонците за да ги информира за прашањата кои се доведени во ризик.
ОБСЕ ќе испрати набљудувачка мисија од 20 долгорочни набљудувачи и препорачува распоредување на 200 краткорочни набљудувачи.
