09/03/2011
Од Алакбар Рафоглу за Southeast European Times -- 09/03/11
На почетокот од минатата недела, Курдската работничка партија (ПКК) објави крај на нејзиниот едностран прекин на огнот, три месеци порано од првично ветеното, велејќи дека владата не одговорила на нејзините барања.
Досега ПКК спроведе седум прекини на огнот.
Последниот беше одговор на ветувањата на владата за реформи.
Администрацијата на Ердоган објави „демократско отворање“ во 2009 година, кое беше направено за да се излезе од ќор-сокакот со Курдите и да се изнајде политичко решение на конфликтот.
Од 1984 година, ПКК води вооружена борба за самоопределување на Курдите.
Конфликтот досега однесе скоро 40.000 животи.
Организацијата, која, од страна на Турција, САД и ЕУ, се смета за терористичка група, ја обвини владата на премиерот Реџеп Таип Ердоган за кривично гонење на избраните курдски пратеници и други фунционери, за игнорирање на повиците за истрага на наводите за масовни гробници на Курдите во југоисточниот дел од земјата и за неподобрување на затворските услови на нејзиниот водач, Абдула Оџалан.
„Овие барања не се фер и [се] еден вид оправдување од страна на ПКК за да употребат сила“, рече за SETimes претставник на владата.
„Проблемите со Курдите во нашата земја не се решени, но како владејачка партија [Партија на правдата и развојот (АКП)], ние преземаме сериозни чекори за да ги решиме засекогаш“, рече пратеникот на АКП од Дијарбекир, Кутбетин Арзу.
„Турција [го] изоде патот, од времето кога курдското постоење беше негирано до општественото и јазичното прифаќање денес“.
Во парламентот има десетици пратеници Курди, рече Арзу, и додаде дека со оглед на тоа што ПКК не ги признава Курдите, освен оние кои се членови на организацијата, нејзините изјави се лажни.
Во врска со наредните чекори на владата, рече Арзу, очекувајте уште од истото.
„Тие [ПКК] се изгубија себеси;
ние повеќе немаме намера да склучуваме никаков договор со незаконска група“.
Но, не се согласуваат сите.
Пратеникот Јусуф Зија Ирбек, неодамна ја напушти АКП и премина во крајно десничарската опозициска Партија за национално дејствување (МХП), поради владината политика кон Курдите.
„Оваа политика не беше водена на вистинскиот начин уште од самиот почеток“, рече тој за SETimes, и додаде дека „на ветувањата на ПКК за прекин на огнот не може да им се верува, сé додека тие целосно не го отфрлат теророт“.
„Нема шанси да разговараме со терористи“, рече тој, коментирајќи за идниот процес.
„ПКК долго време има навика да прави атмосфера на страв во регионот во период на избори“, вели Сулејман Озерен, директор на анкарскиот Меѓународен истражувачки центар за тероризам и транснационален криминал.
„Ниту владата, ниту која било турска разузнавачка единица, не беа изненадени кога ПКК ја објави својата последна одлука“, рече тој за SETimes, додавајќи, потоа нејзиниот затворен водач Оџалан го продолжи прекинот на огнот до 21-ви март.
„Тие [ПКК] се свесни дека со политичките барања тие не можат да стигнат далеку, така што јас очекувам дека повторно ќе го продолжат прекинот на огнот“, вели тој.
Сепак, Нихат Али Озчан, автор на книгата „Курдистистанска работничка партија:
Историја, идеологија и методи“, смета дека со прекинот на огнот ПКК сака да ја зголеми политичката поларизација, да ја мобилизира својата база и да ја зајакне социјалната контрола над своето етничко гласачко тело.
„Врвот во поглед на насилството, најверојатно, ќе дојде по изборите во [јуни], бидејќи Турција ќе влезе во нов уставотворен процес“, рече тој за SETimes.
„ПКК ја гледа ескалацијата на нивото на насилството како преговарачки влог во уставотворниот процес во постизборна Турција.“
