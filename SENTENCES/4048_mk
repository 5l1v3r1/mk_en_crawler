01/08/2007
Од Ајхан Шимшек за Southeast European Times -- 01/08/07
Турција има строг услов за влез на партиите во парламентот -- тие мора да освојат најмалку 10 отсто од гласовите.
Тоа се покажа како бариера не само за малите партии туку и за неколку доброкотирани партии.
Сепак, на неодамнешните општи избори прокурдистанската Партија за демократско општество (ДТП) во земјата најде начин да го исполни прагот.
Истата предложи десетици кандидати како „независни“ на изборите на 22-ри јули.
Дваесет и двајца од нив освоија места, и сега се очекува да формираат група на ДТП во парламентот.
„Ова е еден од основните услови на плуралната демократија, од која Турција е одамна лишена“, рече професорот по политички науки на универзитетот во Анкара, Догу Ергил.
„За првпат од 1991 година политичка група која се базира на курдскиот идентитет, ќе формира политичка група во парламентот.“
Земјата сега има историска можност да поттикне нова политичка клима, рече Ергил.
Сепак, предупреди тој, успехот во никој случај не е загарантиран -- истиот зависи од политиката и активностите на курдските пратеници.
„Најважно прашање е [дали тие ќе] продолжат со радикалната реторика и ќе создадат нови поделби или ќе бидат конструктивни, помагајќи во зајакнувањето на плуралистичката демократија, разбирањето и културниот соживот“, рече Ергил.
Многумина во Турција веруваат дека ДТП е под влијание на забранетата Курдистанска работничка партија (ПКК).
Според Ергил, ПКК одигра улога во избирањето кандидати и би можела да влијае на позициите на нивната политика, попречувајќи ги напорите за поразување на тероризмот и ставање на курдистанското политичко движење во рамките на демократијата.
ПКК се бори за независна курдистанска држава од 1984 година, при што процесот резултираше со повеќе од 37.000 жртви.
Таа се наоѓа на листата терористички организации на Турција, САД и ЕУ.
Во 1991 година група новоизбрани курдски пратеници инсистираа да ги положат своите свечени заклетви на курдски јазик -- потег кој им наштети на шансите за политичко помирување.
Тие потоа беа обвинети за врски со ПКК и избркани од собранието.
Неколкумина беа затворени.
Сири Сикик беше еден од овие пратеници.
Сега тој освои место во парламентот како независен.
„Сите ние се променивме со текот на времето.
Доведувајќи го во прашање системот во тоа време, ние исто така ги доведовме во прашање и нашите сопствени дејства.
Никој не треба да се плаши од нас сега.
Ние сме реалност во оваа земја, сакаме дијалог и мир.
Ќе бидеме конструктивни“, рече тој.
Главниот советник на ДТП, Партијата за националистичко движење (МХП), освои 71 место во парламентот.
Иднината на курдското прашање би можела да зависи од односите помеѓу двете партии.
Двете велат дека се подготвени за дијалог.
„Секогаш ќе бидеме против сепаратизам, без оглед дали преку тероризам или преку политика“, вели заменик-претседателот на МХП, Мехмет Сандир.
„Но, ние ја почитуваме волјата на нашиот народ и нивните избрани пратеници.
Од нив очекуваме искрена посветеност на независноста на Турција, единството на државата и владеењето на правото.“
