02/07/2011
Линда Карадаку за Southeast European Times во Приштина и во Тирана -- 02.07.11
Турските бизниси успешно навлегуваат на балканските пазари.
Никаде ова не е поочигледно отколку во Косово и во Албанија, каде што инвестициите во банките, аеродромите, училиштата и здравствените институции на земјата се од взаемна корист.
Во текот на изминатата деценија, косовската Агенција за промовирање на странските инвестиции (АПИК) регистрираше 405 турски претпријатија и 2.339 работници во областа на градежништвото, образованието, туризмот, здравството, телекомуникациите, транспортот и трговијата.
Говорејќи за SETimes, директорот на АПИК, Мустафа Хасани, спомена неколку претпријатија чија голема работна сила имаше позитивно влијание врз економскиот развој на Косово, како што е градежната фирма Бехтел Енка, авио-компанијата Лимак груп, ТЕБ (Парабас) и банките БКТ.
„АПИК ја наведува Турција во својата надворешна инвестициска стратегија поради компаративната предност на Турција во Косово заради заедничката култура и религија“, рече Хасани.
Тој објаснува дека голем дел од младата работна сила на Косово говори турски и англиски и студирала или во Косово или во Турција.
Билатералната трговија одигра голема улога во негувањето на партнерството меѓу двете земји.
Неколку организации, како што се турската Комора за трговија и економија во Косово, помогнаа во зајакнувањето на косовско-турските врски.
Хасани, исто така, го истакнува преференцијалниот статус на Косово во ЕУ и во ЦЕФТА, како уште една бенефиција за турските бизниси.
Со воспоставувањето производство во Косово, Турција може да ја извезува својата стока во ЕУ и во ЦЕФТА без царински давачки.
„Во тој контекст, сметам дека Турција треба да го гледа Косово како пријателска средина за потенцијалните инвеститори“, рече Хасани.
Владата на Косово ја покажа својата поддршка за турските инвестиции.
Во март премиерот Хашим Тачи ја посети Турција за да се состане со својот колега Реџеп Тајип Ердоган.
„Косово ја смета Турција за свој стратешки партнер, и ја поздравува нејзината помош во зајакнувањето на регионалната соработка на Балканот“, рече Тачи.
Инвеститорите одговорија на повикот на Косово.
Неодамна, турската здравствена групација Медикана ги објави плановите за изградба на меѓународно акредитирана болница во Косово.
Косовскиот весник Дејли експрес на 10-ти мај објави дека косовскиот министер за здравство, Ферид Агани, се состанал со Хусеин Боскурт, претседател на одборот на директори на Медикана, за да му ја искаже институционалната поддршка за проектот.
Турските бизниси се, исто така, активни во албанскиот банкарски, финансиски, градежен, туристички здравствен, телекомуникациски, трговски и транспортен сектор.
Бројките објавени од страна на албанскиот координатор за надворешна помош, Азета Чолаку Џафка, покажуваат дека турските инвестиции имаат големо влијание врз трговијата и транспортот, по што следат преработката и градежништвото.
Во земјата работат вкупно 111 турски претпријатија.
Според албанскиот јавен радиотелевизиски сервис РТШ, турските инвестиции во Албанија се зголемија на 260 милиони евра во 2010 година.
Најголемиот инвеститор во Албанија -- турскиот конгломерат Чалик холдинг -- инвестираше околу 340 милиони евра во албанската инфраструктура и телекомуникации, според Чалик групата за Јужна Европа и претседателот за Балканот, Орхан Чоскун.
„Во поглед на населението и пазарниот потенцијал, Албанија е најдобра инвестиција“, рече Чоскун.
Тој го потврди планот на претпријатието за влез и во енергетскиот сектор, истакнувајќи го неговото искуство на ова поле.
