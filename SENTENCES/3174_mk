05/07/2006
Од Антонела Архин за Southeast European Times -- 05/07/06
Експертите од Југоисточна Европа и од еминентни универзитети од целиот свет се собраа на 17-ти јуни на разговори за надминување на последниците од балканските конфликти во 1990-те. 
Европскиот центар за мир и развој (ЕЦМР) го избра Свети Стефан во Црна Гора за прв домаќин на нејзината Меѓународна експертска група за национално и етничко помирување и верска толеранција на Балканот.
Стабилноста и развојот во регионот зависат од решавањето на преостанатите прашања, рече претседателот на Академскиот совет на ЕЦМР, јапонскиот дипломат Такехиро Того. 
Ако не бидат соодветно решени, тие би можеле да предизвикаат нови проблеми, рече тој, посочувајќи на неодамнешниот референдум во Црна Гора како на позитивен пример за тоа како да се решат прашањата без конфликт.
Помеѓу темите на разговор беа прашањето на статусот на Косово и постдејтонска Босна и Херцеговина, со нејзината сложена институционална рамка. 
Учесниците ја истакнаа важноста на мирното и демократско решение во Косово за Балканот во целина. 
Тие се согласија дека соочувањето со вистината е неопходен предуслов за надминување на поделбите во регионот.
Професорот Слободан Ланг од Загребскиот универзитет рече дека народот од поранешна Југославија се стекна со „практична мудрост“ во тешките времиња што сега се зад него.
Регионот има одговорност не само да ги надмине предизвиците, рече тој, туку и да ги имплементира научените лекции. 
Коментирајќи во врска со актуелната ситуација во Црна Гора, Ланг рече дека сега е важно да се одредат конкретни цели и истите да се остварат, наместо само да се фали новопрогласената независност на републиката.
Политичкиот советник на премиерот Мило Ѓукановиќ, Миломир Михајљевиќ, на учесниците им рече дека новата држава планира да остане добар партнер во регионот и да придонесе за подобра иднина. 
Во мај Црна Гора направи голем пресврт со усвојувањето на законот за малцинските права -- легислатива на која се работеше од 2002 година.
На конференцијата присуствуваа голем број еминентни експерти, меѓу кои и претседателот на Светскиот мировен форум, сер Џејмс Р.Манчам, -- кој е основачки претседател на Сејшелите -- професорот Џонатан Бредли од Универзитетот „Вест Ингланд“, и Чарлс Инграо од Универзитетот „Пурду“.
ЕЦМР претставува обрзовен, научен и истражувачки институт кој работи под покровителство на ОН и е со седиште во Белград. 
Неговата следна меѓународна конференција е закажана за октомври.
