13/10/2010
Од Бојана Миловановиќ за Southeast European Times во Белград -- 13/10/10
Американската државна секретарка Хилари Клинтон во вторникот (12-ти октомври) се состана со српските официјални претставници во врска со серија прашања -- дијалогот меѓу Белград и Приштина, европската интеграција на Србија и соработката со Хашкиот трибунал за воени злосторства.
Клинтон и претседателот Борис Тадиќ се согласија дека соработката меѓу двете земји е на високо ниво и дека постојните разлики -- како прашањето на Косово -- можат да се надминат преку преговори.
„Резолуцијата за Косово усвоена од Генералното собрание на ОН дава основа за дијалог меѓу Белград и Приштина, чија тема треба да бидат предизвиците од секојдневниот живот.
Тој дијалог ќе има позитивно влијание врз односите на Србија со нејзиниот сосед, [како и] со ЕУ и САД“, рече Клинтон
Тадиќ повтори дека Србија не ја признала и нема да ја признае независноста на Косово.
Сепак, рече тој, преговорите треба да почнат што е можно поскоро.
Премиерот Мирко Цветковиќ даде сличен коментар, велејќи дека неговата влада е подготвена за дејствување во поглед на неодамнешната резолуција на Генералното собрание на ОН, која повика на разговори.
Клинтон изрази силна поддршка за европската интеграција на Србија, велејќи дека верува оти земјата има потенцијал да стане не само членка на ЕУ, туку водечка европска држава.
Во однос на темата на соработката со Трибуналот на ОН за воени злосторства, Тадиќ рече дека неговата земја прави сé што може да го затвори мрачното поглавје од историјата и да ги уапси преостанатите обвинети бегалци, Ратко Младиќ и Горан Хаџиќ.
„Србија ќе ги исполни целосно своите обврски, не само заради Хашкиот трибунал, туку и за свое добро, за доброто на своите граѓани и за помирување во регионот“, рече тој.
Клинтон рече дека Вашингтон ги признава напорите на Србија во исполнувањето на обврските.
„Тие напори мора да се ценат“, рече таа.
Економските врски беа, исто така, предмет на разговорите.
Клинтон и српските власти се согласија дека инвестирањето треба да се зголеми и трговијата меѓу Соединетите Држави и Србија треба да се зајакне.
Соединетите Држави се веќе меѓу најголемите странски инвеститори во Србија, со околу 1,6 милијарди американски долари.
За време на нејзината посета, Клинтон се состана и со министерот за надворешни работи, Вук Јеремиќ, и министерот за одбрана, Драган Шутановац, како и со претставниците на цивилниот сектор.
Повеќе од 200 српски и странски новинарски екипи ја покриваа посетата.
