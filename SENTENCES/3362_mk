20/02/2007
Од Зоран Николовски за Southeast European Times во Скопје – 20/02/07
Две години по откривањето на шемата на финансиска проневера на околу 4,5 милиони евра, македонското обвинителство покрена кривична постапка против Љубе Трпевски, поранешен гувернер на Народната банка, и Методија Смиленски, бизнисмен и банкар во Народната банка.
Двајцата се уапсени и го чекаат судскиот процес.
Смиленски е обвинет за присвојување 30,4 милиони евра преку нелегални активности со различни македонски претпријатија.
Во случајот на сега веќе затворената Експорт-импорт банка, Народната банка забележа загуба од 16,7 милиони евра.
Трпевски е осомничен дека ја одобрил гаранцијата за Смиленски за доделување на кредит од 8,8 милиони евра од една германска банка, како и гаранцијата за кредит од 7,6 милиони евра од една австриска банка, во 2001, односно во 2002 година.
Со пропаѓањето на Експорт-импорт банката, државата не ги наплати своите гаранции преку евентуалната продажба на капиталот на банката.
Јавно, Трпевски се бранеше себеси со тврдењето дека ги издал банкарските гаранции со одобрение на премиерот, бидејќи владата одобрувала гаранции и за другите банки.
Во 2005 година парламентарна комисија го испитуваше скандалот со Експорт-импорт банката и утврди дека државата претрпела загуба во износ од 26 милиони евра.
Смиленски се соочува и со меѓународна потерница за уништување на деловни книги во Свети Николе.
Во друг случај, тој е обвинет за нелегално префрлање на сопственост на имот.
Во соработка со Ванчо Пеловски, поранешен директор на Бирото за стокови резерви, во одделна кривична постапка, Судот во Скопје подигна обвинение против Смиленски во врска со нелегалните договори за пченица и свински полутки.
Бирото се смета дека претрпело загуби во висина од 6 милиони евра.
Смиленски, наводно, го убедил Пеловски да плати за 850 тони свинско месо, а била донесена само половина од оваа количина.
Пеловски подигнал кредит од Експорт-импорт банката за увозот на пченицата, по што набавката ја спровел без јавен тендер или одобрение од владата.
Пеловски, наводно, платил 5 милиони евра на нерезидентна сметка на Експорт-импорт банка во Кипар.
Во Белград, каде што беше уапсен, Врховниот суд на Србија ја одобри екстрадицијата на Смиленски во Македонија.
Пред еден месец тој побара повторување на судењето во Австрија, со оглед на тоа што е австриски државјанин.
Љубе Трпевски е во моментов во домашен притвор поради здравствени проблеми и потребата од домашна нега.
