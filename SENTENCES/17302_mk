29/04/2007
AНКАРА, Турција -- Турскиот парламент во петокот (27-ми април) не избра претседател, поради што ќе биде потребен втор круг гласање.
Министерот за надворешни работи, Абдула Ѓул, кандидат на владејачката Партија на правдата и развојот (АКП), доби 357 гласови, десет помалку од потребното двотретинско мнозинство.
Ако вториот круг в среда, исто така, не биде успешен, третиот круг ќе се одржи на 9-ти мај.
Тогаш ќе биде потребно само просто мнозинство.
Опозицијата, која се противи на кандидатурата на Ѓул, го бојкотираше првиот круг и поднесе жалба до Уставниот суд на земјата.
Ако судиите одлучат дека изборите се неуставни, владата ќе мора да одржи предвремени општи избори во рок од 90 дена.
Доцна во петокот се вжешти полемиката околу изборите, кога турската војска објави изјава во која предупредува дека е можно да преземе акција против владата предводена од АКП.
„Турските вооружени сили ја задржуваат својата цврста решеност да ги вршат своите должности што произлегуваат од законите за заштита на непроменливите карактеристики на Република Турција.
Нивната лојалност кон оваа решеност е апсолутна“, рекоа највисоките генерали во земјата.
Војската собори три турски влади од 1960 година.
Чемил Чичек, министер за правда и портпарол на владата, ги обвини генералите дека се обидуваат да влијаат на одлуката на Уставниот суд.
Тој рече дека е незамисливо Генералштабот да се изјаснува против една влада чии наредби е должен да ги почитува.
Премиерот Реџеп Тајип Ердоган во саботата одржа итен состанок со некои од неговите владини министри.
Владата јасно стави до знаење дека нема да ја повлече кандидатурата на Ѓул.
(AП, АФП, Заман, Радикал, TurkishPress.com - 28/04/07;
Ројтерс, АП - 27/04/07)
