14/09/2007
(Заман, Тркиш дејли њус - 14/09/07;
AФП - 13/09/07;
AП, АФП - 10/05/06;
Тркиш дејли њус - 16/02/06)
Поништувајќи ја одлуката за ослободување на двајцата истакнати турски академици кои беа судени минатата година поради нивните повици за зајакнување на правата на малцинствата, највисокиот суд во Анкара во четвртокот (13-ти септември) донесе пресуда дека двајцата треба да се осудат за поттикнување расна омраза.
Во владиниот извештај од 2004 година, професорите Башкин Оран и Ибрахим Кабоглу го критикуваа третманот на малцинствата во Турција и препорачаа на немуслиманските групи да им се дадат еднакви права.
Покрај тоа, тие посочија дека заедно со Грците, Ерменците и Евреите, и турските Курди треба да бидат признаени како етничко малцинство.
Извештајот беше одбиен од владата и никогаш не беше објавен.
Неколку извадоци од истиот што „протекоа“ во медиумите, наидоа на остри критики кај националистичките групи, кои рекоа дека извештајот е предавнички.
Двајцата професори на крајот поднесоа оставка од државниот Совет за човекови права, кој го предводеше Кабоглу.
Тој и Оран беа осудени за документот во 2005 година, врз основа на обвиненијата за „поттикнување омраза и непријателство“ и „навреда на судството“, при што обвинителите побараа петгодишна затворска казна за двајцата.
Во мај 2006 година судот во Анкара ги прогласи за невини по првото обвинение и ги поништи обвиненијата што произлегуваат од контроверзниот член 301 на турскиот кривичен законик, со кој се казнува јавното деградирање на турската припадност или државните власти и институции.
Во четвртокот турскиот Врховен апелационен суд одлучи дека извештајот на Оран, професот по меѓународни односи на Универзитетот во Анкара, и Кабоглу, професор по право на истанбулскиот универзитет Мармара, претставуваат закана за државата.
„Создавањето и признавањето на новото малцинство ...
ќе ја загрози унитарната држава и неделливоста на нацијата“, АФП ја цитираше судската пресуда.
Судиите, исто така, донесоа одлука дека со предлогот луѓето да добијат право себеси да се идентификуваат како членови на различни етнички групи, заедно со своето турско државјанство, академиците ги надминале границите на слободата на изразувањето.
„Со оваа препорака, извештајот излегува од границите на критиката и слободата на мислата, и нејзината обвинувачка содржина се граничи со закана по социјалниот мир“, рекоа тие во пресудата, која е можно да ги врати двајцата академици назад во суд.
Пресудата на апелациониот суд доаѓа во време на сé поголем притисок на ЕУ врз Турција за интензивирање на демократските реформи, за подобрување на верските и малцинските права, како и промена или укинување на легислативата која ја крши слободата на изразувањето, вклучително и членот 301.
Турските власти посочија дека новиот устав што владејачката Партија на правдата и развојот планира да го предложи до крајот на оваа година, најверојатно, ќе вклучува одредби кои ќе помогнат во справувањето со многу критикуваниот член 301.
„Одлуката доаѓа во време кога се одржуваат разговори за составување нов граѓански устав“, рече Оран, кој беше независен кандидат на парламентарните избори на 22-ри јули, за весникот Заман во четвртокот.
„Дефинирањето на државјанството кое треба да биде вклучено во новиот устав е целосно во согласност со она што ние го понудивме во тој извештај, велејќи дека „турската припадност“ не треба да биде дел од таа дефиниција.“
