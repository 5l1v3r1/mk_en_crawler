27/09/2011
(Блиц, Ослобоѓење - 27.09.11; AФП, News24.com, Дневни аваз, Независне новине, ФЕНА - 26.09.11)
Новиот обид за ставање крај на скоро 12-месечниот политички ќор-сокак во Босна и Херцеговина (БиХ) пропадна во понеделникот (26-ти септември), откако шефовите на шесте главни партии во земјата повторно не успеаја да постигнат компромис за нова државна влада.
Младен Босиќ, водачот на Српската демократска партија (СДС), кој претседаваше со разговорите во Брчко, изрази песимизам дека наскоро може да се постигне решение.
„За жал, ние денес не посигнавме договор за нов совет на министри“, рече тој по состанокот, трет што се одржа овој месец. 
„Не гледам излез од оваа ситуација во моментов и сум свесен дека влегуваме во уште подлабока политичка криза.“
Другите пет партии што учествуваа во разговорите беа Сојузот на независните социјалдемократи (СНДС), Хрватската демократска заедница (ХДЗ), ХДЗ 90, Партијата за демократска акција (СДА) и Социјалдемократската партија на Хрватска (СДП).
Последните општи избори во БиХ се одржаа на 3-ти октомври 2010 година. 
Иако водачите на шесте партии оттогаш успеаја да се договорат за некои важни прашања, нивното непостигнување компромис за новата централна власт ја остави оваа балканска земја во политички ќор-сокак.
Според Дејтонскиот мировен договор, со кој беше ставен крај на конфликтот во БиХ во периодот 1992-1995 година, земјата беше поделена на два полуавтономни ентитети -- Федерацијата на БиХ (ФБиХ), во која доминираат Бошњаците и Хрватите, и од Србите контролираната Република Српска (РС). 
Секоја има своја влада, претседател и парламент. 
Покрај тоа, оваа балканска држава има трипартитно претседателство, составено од претставници на секоја од трите главни етнички заедници, како и парламент и влада на државно ниво, со седиште во Сараево.
Разговорите за формирање нова централна влада, кои се клучни за соодветно функционирање на државата, беа нарушени со внатрешните расправии околу распределбата на деветте министерства, особено она за надворешни работи, како и премиерската позиција.
По минатогодишните избори, се појавија два неформални политички блокови. 
Едниот ја вклучува СДС на Божиќ, СНСД на претседателот на РС, Милорад Додик, и партиите на босанските Хрвати, ХДЗ и ХДЗ 90, предводени од Драган Човиќ, односно Божо Љубиќ. 
Другиот кампус се состои од СДА на Сулејман Тихиќ и СДП на Златко Лагумџија.
По разговорите од понеделникот, кога партиските водачи дискутираа околу различните опции за составот на новата централна влада, Бошиќ рече дека тој и Додик им понудиле одредени отстапки на СДП и СДА, но тоа се покажало недоволно за постигнување договор.
АФП ја цитираше неговата изјава дека се надева оти пропаѓањето на најновите напори за постигнување компромис не значи „крај на приказната“, и предупредувањето дека ако греши „тогаш сите сме во многу опасна ситуација“.
Освен тоа што се отежнува работата на другите централни институции, немањето влада на државно ниво уште повеќе го блокира спроведувањето на реформите што ги бара ЕУ, во која земјата се надева дека ќе влезе еден ден.
