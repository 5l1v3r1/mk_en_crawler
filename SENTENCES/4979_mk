15/09/2009
(AП, ББС, Бета, Б92, Српска влада - 14/09/09;
Ројтерс, Бета, ММФ - 01/09/09)
Српските власти во понеделникот (14-ти септември) објавија дека околу една петтина од 70.000 вработени во јавната администрација на земјата ќе бидат отпуштени за да се намалат трошоците и да се исполнат условите за понатамошна финансиска помош на ММФ.
Премиерот Мирко Цветковиќ и министерката за финансии, Диана Драгутиновиќ, рекоа дека околу 14.000 вработени ќе ги изгубат своите работни места според повеќегодишната програма за реформи.
Министерот за економија и регионален развој, Млаѓан Динкиќ, додаде дека министрите кои нема да претстават планови за отпуштање работници во своите сектори, ќе бидат казнети парично.
„Во првата година од спроведувањето на регулативите за рационализација и модернизација на администрацијата, бројката треба да се намали за 10.000 вработени“, белградската новинска агенција Бета ја цитираше неговата изјава за новинарите во понеделникот.
Околу 31.000 луѓе ги изгубија своите работни места откако светската криза ја погоди српската економија, при што невработеноста моментно изнесува 18 отсто.
Во јануари ММФ одобри стенд-бај аранжман од 394 милиони евра со Србија, за да й помогне на земјата да ја спроведе програмата со цел одржување макроекономска и финансиска стабилност.
Но, со оглед на тоа што последиците од светската криза врз економијата на земјата се покажаа полоши од првично очекуваното, во март, институцијата со седиште во Вашингтон се согласи да ја зголеми својата финансиска поддршка на околу 2,9 милијарди евра.
Србија веднаш доби 788 милиони евра од заемот и се очекува да ја добие втората транша од 700 милиони евра по проценката на ММФ за нејзиното исполнување на условите од стенд-бај аранжманот.
По скоро десет дена разговори, ММФ на 1-ви септември објави дека прегледот нема да биде завршен до крајот на следниот месец.
Тоа значи дека, најверојатно, исплатата на втората транша ќе биде одложена.
Откако прегледот ќе биде завршен и одобрен од одборот на ММФ, „здружената втора и трета транша ќе й бидат ставени на располагање на Србија“, рече Алберт Џегер, шеф на мисијата на Фондот за Србија.
„Вкупната сума изнесува околу 1,4 милијарди евра.“
За време на проценката, ММФ се согласи да й дозволи на Србија да го зголеми својот буџетски дефицит за 2009 година на 4,5 отсто од БДП, што претставува зголемување од првично определената цел од 3 отсто, но истиот инсистираше на тоа владата да преземе построги мерки за решавање на проблемите со кои се соочува економијата.
Фондот, исто така, наводно, й кажал на Србија дека мора да се погрижи нејзиниот буџетски дефицит да не ја надмине границата од 3,5 отсто од БДП.
Српските власти го отфрлија предлогот на Фондот за даночни зголемувања како неприфатлив, предлагајќи, наместо тоа, изготвување сеопфатна повеќегодишна стратегија за реформа на трошоците, рече Џегер на крајот од оценката.
„Досега имавме приспособувања кои не беа од најдобар квалитет“, претставникот на ММФ изјави за Ројтерс на 1-ви септември.
„Ние сме заинтересирани за големи реформи во јавниот сектор.
Сакаме да ги намалиме трошоците и да го направиме јавниот сектор поефикасен.“
Драгутиновиќ во понеделникот рече дека Србија планира да ги намали трошоците пред да продолжи прегледот на ММФ на 20-ти октомври, кога владата се очекува да го претстави својот план за 2010 година.
Динкиќ рече дека неопходната легислатива, вклучително и амандманите на законот за државните службеници, е веќе подготвена.
Владата треба да ги усвои предлог-законите во текот на следните неколку недели, за да може истите да бидат одобрени од парламентот пред да продолжат разговорите со ММФ, Бета ја цитираше неговата изјава.
Со оглед на веќе и онака високата стапка на невработеност, синдикатите се закануваат со масовни штрајкови ако владата ги спроведе своите планови за отпуштање 14.000 вработени во јавниот сектор без да се консултира со нив.
