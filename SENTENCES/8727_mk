04/10/2011
Мухамет Брајшори за Southeast European Times во Приштина -- 04.10.11
Иако владата работи на предлог-законот за Приштина од 2009 година, истиот останува блокиран поради несогласувањата меѓу косовската влада и општината Приштина.
Високата цена на предлог-законот -- 8 милиони евра годишно -- и несогласувањата околу приштинската Сала за мпади и спорт, ја отежнуваат финализацијата.
Предлог-законот ќе й обезбеди на Приштина 4 отсто од косовскиот буџет и специјален статус како главен град, загараниран со косовскиот устав.
Заменик-министерот за локална власт, Басри Мусмурат, изјави за SETimes дека законот не е одложен поради некакви политички причини, туку поради минатогодишните избори и доцнењето со формирањето влада.
„Косовската влада го стави овој закон на својата агенда како стратешки, и наскоро ќе продолжи со истиот.
Општината Приштина имаше време да ги поднесе своите коментари и го стори тоа.
Премиерот назначи комитет да го разгледа законот и коментарите.“
Портпаролот на општина Приштина, Мухамет Гаши, изјави за SETimes дека законот е важен за развојот на градот.
„Законот за Приштина е повеќе од неопходен;
овој закон е загарантиран со уставот.
Приштина ќе има корист од многу аспекти, како во развојот, така и во обезбедувањето граѓански услуги“, вели Гаши.
Дритон Селманај од Косовскиот демократски институт изјави за SETimes дека предлог-законот за Приштина не е сериозно сфатен на политичката сцена.
„Политичарите не најдоа заеднички јазик за ова прашање;
има бројни ветувања, но никогаш немаме конкретни чекори.
Приштина не е едноставен град;
како таков, заслужува посебен третман, и ние го истакнавме тоа минатата година.
Уште еднаш, повторувам, ништо не треба да го спречи усвојувањето на предлог-законот за Приштина“, рече Селманај.
Мусмурати изјави за SETimes дека предлог-законот ќе биде проследен до владата овој месец.
„Комитетот од 12 министри, УСАИД, ИЦО и општинските здруженија, најпрво ќе го испрати предлог-законот до владата.
Министерството за финансии потоа мора да го разгледа предлог-законот, по што владата треба да го одобри и испрати до собранието“, рече Мусмурати.
Гаши вели дека општината ќе управува со спорната Сала за млади и спорт.
Општината сака да управува со истата, додека владата инсистира на централизирано управување.
„Овој закон предвидува враќање на Салата за култура, млади и спорт на општина Приштина и нејзината управа, и дополнителна субвенција од 4 отсто од државниот буџет, што значи дека ќе има нови проекти во интерес на граѓаните на [Приштина]“, вели Гаши.
