31/08/2010
(DPA, RTTNews, WAZ.Eurobserver, Beta, B92, Serbian Government - 30/08/10; AFP - 20/05/10; NATO)
Србија планира да отвори своја мисија во седиштето на НАТО во Брисел за време на посетата на министерот за одбрана Драган Шутановац на белгискиот главен град следниот месец, медиумските извештаи ги пренесоа зборовите на официјален претставник во Белград во понеделникот (30-ти август).
„Сеуште немаме точен датум, но тоа треба да се случи во септември", изјави портпаролот на министерството за одбрана.
Мисијата, наводно, ќе вклучи еден амбасадор и шест воени офицери.
НАТО ја прими Србија во програмата Партнерство за мир (ПзМ) во декември 2006-та година, а набргу потоа отвори воена канцеларија за врски во Белград. 
Скоро две години подоцна, во октомври 2008-та година, Шутановац и тогашниот генерален секретар на Алијансата Јап де Хоп Шефер потпишаа стандарден договор за безбедност со кој се олеснува размената на класифицирани информации меѓу една земја-членка на ПзМ и НАТО.
Односите на Србија со НАТО забележаа подеми и падови. 
Тие станаа крајно затегнати во 1999-та година поради кампањата на Алијансата за да се запре војната во Косово. 
Иако сеуште нерелаксирани, односите се подобрија по падот на режимот на Слободан Милошевиќ во 2000-та година, а три години подоцна, Србија ја поднесе својата апликација за членство во ПзМ.
Но, нејзините односи со Алијансата повторно се влошија во месеците пред едностраното прогласување на независност на Косово во февруари 2008-та година. 
Главните политички партии во Србија, вклучително и Демократската партија на Србија (ДСС) на тогашниот премиер Воислав Коштуница, започнаа анти-НАТО кампања и инсистираа на тоа Србија да остане надвор од каква било воена алијанса.
Иако анкетата спроведена пред околу шест месеци покажа дека повеќе од две третини од Србите се уште се противат на какво било идно членство во НАТО, шефот на Алијансата Андерс Фог Расмусен ја повика земјата да размисли за зачленување во Пактот.
„Сите знаеме дека заради разбирливи историски причини, може да постои некаков скептицизам во Србија во поглед на односите со НАТО", рече поранешниот дански премиер за време на еднодневната посета на Софија во мај.
„Би го повикал не само српското политичко раководство, туку и српскиот народ да погледнат кон иднината, да ја разгледаат ситуацијата внимателно и да се донесе заклучок дека иднината за Србија лежи во интеграцијата во евроатланската заедница - НАТО и ЕУ. 
"
Милан Пајевиќ, истакнат белградски експерт за евро-атлантска интеграција на оваа балканска земја, сепак тврди дека "неутралноста" е застарен поим.
„Во светот денес не постои вистинска и целосна неутралност и тоа дефинитивно не е реално и одржливо решение за Србија на подолг рок", изјави тој за ВАЦ ЕУобсервер, онлајн новински портал со седиште во Брисел. 
„Сепак, официјална промена на политиката може да се очекува само кога некое идно раководство ќе биде доволно храбро и не е соочено со денешните притисоци на странската агенда --Косово -- ниту со силна домашна опозиција."
Иако постојат реформски ориентирани политичари во рамките на актуелното раководство на Србија, кои сметаат дека земјата треба "повеќе да се ангажира околу евро-атлантската агенда", тие не ги делат нивните ставови во јавноста, бидејќи тие немаат моќ да ги истуркаат, според Пајевиќ.
„Во една таква ситуација, препорачливо би било Србија барем да ги искористи сите форми на соработка во контекст на Партнерството за мир", додаде тој.
