10/09/2011
Мухамет Брајшори за Southeast European Times во Приштина -- 10.09.11
Грчкиот министер за надворешни работи, Ставрос Ламбринидис, се состана со косовскиот премиер Хашим Тачи во четвртокот (8-ми септември), за да го потврди гледиштето на неговата земја за европската перспектива на целиот регион.
Ламбринидис рече дека Грција ги признава аспирациите на сите народи од регионот да бидат дел од ЕУ. 
Визијата, истакна тој, е претворена во конкретен план познат како Агенда 2014.
„Овој план ќе биде изграден врз основите на солунската Агенда 2003, кога сите земји-членки на ЕУ се согласија за европската перспектива на регионот. 
Оваа перспектива го вклучува и Косово“, рече Ламбринидис.
Тој искажа задоволство поради тоа што во дијалогот меѓу Приштина и Белград е постигнат конкретен напредок и рече дека истиот треба да продолжи во тој правец. 
„На овој пат ЕУ, и особено Грција, ќе бидат во близина“, рече Ламбринидис.
Тој се состана со премиерот Хашим Тачи и го посети српскиот православен манастир Грачаница.
По состанокот, Тачи рече дека косовско-грчките односи се на добро ниво, додавајќи дека грчките претпријатија се присутни во Косово веќе некое време.
„Имаме значително присуство на грчките бизниси во Косово, што е успех. 
Сакаме да истакнеме дека грчката бизнис заеднида е добредојдена да инвестира во Косово“, рече Тачи.
Во следните месеци, Косово се очекува да й се приклучи на Европската банка за обнова и развој. 
Властите во Приштина сметаат на грчката поддршка во добивањето членство.
Косовскиот политички коментатор Фатлум Садику изјави за SETimes дека Грција не е проблем за Косово бидејќи земјата е дел од Југоисточна Европа и ги сфаќа проблемите на регионот.
„Иако Грција не го признава Косово, тие знаат дека создавањето пречки како што прават Романија и Шпанија, ќе значи создавање проблеми и закани за регионот, и бидејќи се дел од регионот тие ги знаат проблемите и причините за тоа“, рече Садику.
Косово, додаде тој, не врши притисок врз Атина да го промени својот став за независноста.
„Владата нема да инсистира на признавање“, рече тој. 
„Тие најдоа модус вивенди со Грција, така што грчката страна нема да претставува пречка за Косово во приклучувањето на меѓународните организации и процесот на европска интеграција.“
Генералниот секретар на косовската Стопанска комора, Берат Рукичи, рече за SETimes дека Косово може да има економска полза од географската позиција на Грција.
„Косово може да ја користи Грција како место за трговски и економски дејства поради пристаништата што ги има, како што е Солун, кој има важна улога во поврзувањето на трговијата со другите континенти“, рече тој. 
„Косово мора да реализира директен однос не само со Грција, туку и со сите други земји во кои има економски интереси.“
Непризнавањето не претставува пречка за билатералните економски односи, рече тој.
„Косово има причина да има добри односи со сите земји, оние кои го признаваат и оние кои не го признаваат Косово. 
Некои држави се двоумат да дадат поддршка поради политичката чувствителност на прашањето. 
Сепак, многу од овие држави кои не го признаваат Косово, понудија поддршка и покажаа интерес за пошироки трговски односи“, рече Рукичи.
Според мислењето на Садику, Грција најверојатно ќе биде една од оние земји што ќе помогнат во промовирањето на европската перспектива на Косово.
„Имајќи ја предвид Агендата 2014 објавена од премиерот Папандреу, Грција ќе биде главна земја која ќе изврши притисок врз другите членки на ЕУ да му се понуди појасна европска перспектива на Косово, со овозможување слободно движење и договорни врски меѓу Унијата и Косово“, рече тој.
