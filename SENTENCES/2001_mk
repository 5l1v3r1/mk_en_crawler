27/04/2005
(Ксинхуа - 27/04/05;
АП, АФП, Ројтерс, УПИ, Кјодо, Центар на вести на ОН - 26/04/05;
Дополнителни информации:
ББС, Светска банка, ОЕЦД)
Генералниот секретар на ОН Кофи Анан во вторникот (26-ти април) го предложи поранешниот турски министер за економија и заменик-претседател на Светската банка за нов администратор на Програмата за развој на ОН (УНДП).
Ако неговата номинацијата биде одобрена од страна на Генералното собрание, Кемал Дервиш во следните четири години ќе ја предводи најголемата специјализирана агенција на ОН, доаѓајќи на местото на Британецот Марк Малок Браун.
Тој би бил прв досега шеф на УНМИК што доаѓа од земја-примател, а не од земја-донатор.
„Дервиш има извонредни квалификации и бројни резултати во областа на економијата и глобалното владеење“, рече портпаролот на ОН Стефан Дујарич во вторникот, објавувајќи ја кандидатурата.
Според соопштението од ОН, Анан го избрал овој познат турски економист од повеќе од 100 кандидати.
Моментно член на турскиот парламент од главната опозициска Републиканска народна партија, на 56-годишниот Дервиш, според широкото мислење, му се припишува заслугата за излегувањето на Турција од нејзината најголема економска криза во поново време.
Работејќи во Светската банка кога кризата ја погоди земјата во февруари 2001 година, Дервиш беше повикан дома од страна на Булент Еџевит, тогашниот премиер.
По неговото назначување на министер за економски прашања во март истата година, тој ја предводеше програмата на амбициозни и честопати болни реформи, кои помогнаа во отстранувањето на влијанието на политиката во економијата - главна причина за финансиските проблеми на Турција.
Тој, исто така, помогна во воведувањето на антикорупциските мерки.
Дервиш работел во Светска банка скоро 24 години.
Како заменик-претседател за Средниот Исток и регионот на Северна Африка и подоцна копретседател на вашингтонската институција Мрежа за намалување на сиромаштијата и економски менаџмент, тој ја координирал поддршката на банката за мировниот процес на Балканот и Средниот Исток и бил задолжен за развој на нови стратегии за намалување на сиромаштијата.
Во писмото до претседателот на Извршниот одбор на УНДП Анан вели дека смета оти Дервиш ќе продолжи со успешните реформи што ги спроведе Браун во изминатите шест години и ќе ја консолидира „клучната улога на УНДП на помош во решавање на глобалните развојни приоритети од Милениумските развојни цели (МРЦ) до спречување на кризи и обнова“.
Браун, кој беше назначен за шеф на персоналот на Анан во јануари, го пофали својот најверојатен наследник, велејќи дека шефот на ОН „не можел да избере личност со повеќе знаење за развојот од Дервиш“.
„Јас многупати имав прилика да работам со Кемал и вистински му се воодушевував, како поради длабочината на неговото познавање на работите така и поради силата на неговата посветеност во исполнувањето на овие предизвици“, рече Браун.
„Јас сум убеден дека тој ќе се покаже како одличен водач, како внатре во УНДП така и во остварувањето на МРЦ на глабално ниво.“
Четиригодишното назначување на Дервиш се очекува да биде одобрено од страна на извршниот одбор на УНДП подоцна оваа недела.
Потоа тоа ќе биде ставено на гласање пред Генералното собрение на ОН.
Ако биде одобрено, Дервиш се очекува да ја преземе должноста некаде пред средината на септември.
Полунезависната УНДП има годишен буџет од скоро 3 милијарди американски долари и персонал од 4.000 луѓе, кои работат во 166 земји.
