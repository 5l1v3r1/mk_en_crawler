05/12/2006
Од Берта Фониќи-Кабаши за Southeast European Times во Приштина – 05/12/06
Американскиот заменик помошник државен секретар, Розмари ди Карло, и претставникот на ЕУ за разговорите околу статусот на Косово, Стефан Лен, во понеделникот (4-ти декември) пристигнаа во Приштина. 
САД и ЕУ го поддржуваат одредувањето на статусот на Косово што е можно побргу, истакнаа тие.
„Ние сметаме дека по седум години администрација на ОН, народот на Косово има право да ја расчисти својата иднина“, рече Ди Карло.
Но, тие, исто така, предупредија дека какво било избивање на насилство ќе го попречи процесот на статусот. 
„Вие морате да покажете зрелост и решеност да й помогнете на меѓународната заедница, во партнерство со вас, да го доведе освој процес до својот суштински завршеток“, рече Лен, додавајќи дека каква било унилатерална акција ќе биде контрапродуктивна.
Ди Карло ги потврди овие забелешки. 
Насилството би им наштетило на аспирациите на народот на Косово, кој чека завршување на процесот на одредување на нивната иднина, истакна таа. 
Таа рече дека дошла во Приштина за да ги поддржи напорите на Ахтисари во врска со решавањето на статусот на Косово. 
„САД силно го поддржуваат Ахтисари и неговиот сеопфатен предлог, кој ќе им биде претставен на партиите по изборите во Србија на 21-ви јануари“, рече Ди Карло.
За време на престојот во Косово таа рече дека посетата на Печката патријаршија, каде што таа имаше разговори со верските водачи за иднината на српското православно културно и верско наследство во Косово.
Таа и Лен, исто така, треба да се состанат со косовскиот премиер Агим Чеку, претседателот на парламентот Коле Бериша, и водачите на српските и другите малцински заедници.
Во меѓувреме, Ахтисари изминатиот викенд вети дека нема да има понатамошни одложувања на неговиот предлог за Косово.
„Веднаш по српските избори, јас ќе го претставам мојот предлог за Косово“, рече тој во Берлин во саботата. 
„Само јасниот статус ќе му овозможи на Косово да стане дел од меѓународните финансиски институции, со цел да се подобри економската ситуација, која е голем проблем.“
