31/05/2013
Линда Карадаку за Southeast European Times во Приштина -- 31.05.13
Судот во Приштина одреди 30-дневен куќен притвор за седуммина поранешни членови на Ослободителната војска на Косово, за време на тековната истрага на ЕУЛЕКС за нивната наводна вмешаност по повеќе обвиненија за воени злосторства, што предизвика реакции во врска со фокусот на мисијата.
Притворените се познати како „Дреничка група“, по локацијата на нивното оперирање во 1998 година, за време на косовскиот конфликт.
Двајца од притворените беа високи команданти на Ослободителната војска на Косово -- Сулејман Селими, актуелен амбасадор на Косово во Албанија и Сами Луштаку, кој е градоначалник на Србица (Скендерај).
„Лицата се испитуваат за воени злосторства ...
во вид на загрозување на телесниот интегритет и здравје на цивилите што биле затворени во затворот на [Ослободителната војска на Косово] во Ликовац“, вели во соопштението за медиумите на ЕУЛЕКС.
Селими не е обвинет за ниту едно злосторство и поднесе жалба на судската одлука за куќен притвор, рече неговиот адвокат Томе Гаши.
„Намерата овој случај да се обелодени во јавноста сега може да има политички мотив“, рече Гаши за SETimes.
Илјадници луѓе излегоа на улиците во Приштина во понеделникот (27-ми мај) под мотото „Цело Косово е ОВК“, протестирајќи поради истрагата на ЕУЛЕКС.
„Ги повикуваме претседателката [Aтифете] Јахјага, премиерот [Хашим] Тачи и претседателот на парламентот [Jaкуп] Красниќи, веднаш да го преиспитаат мандатот на ЕУЛЕКС“, рече Џавид Јашари, претседател на здружението на семејствата на членовите на Ослободителната војска на Косово.
ЕУЛЕКС има извршна улога во судското гонење на воените злосторства во Косово, како дел од својот мандат.
Сепак, многу воени здруженија и етнички Албанци сметаат дека ЕУЛЕКС „се фокусира“ на поранешни членови на Ослободителната војска на Косово, наместо на воените злосторства наводно извршени од Србите.
„Обвинителите на ЕУЛЕКС моментно испитуваат 101 случај на воени злосторства “, изјави за SETimes Блерим Красниќи, портпарол на мисијата.
Гаши рече дека одлуката за куќен притвор е поттикната од неодамна постигнатиот договор Белград-Приштина, а други се согласуваат.
„Се создава атмосфера за ,ублажување' на агресивноста на тие ,семоќни' луѓе, по постигнувањето договор во врска со северот на Косово“, рече за SETimes Белул Беќај, професор на косовскиот Универзум колеџ.
ЕУЛЕКС ќе биде дел од спроведувањето на договорот, поради неговата улога во полицискиот и правниот систем во Косово.
На кој начин истрагата на ЕУЛЕКС за воените злосторства во Косово ќе биде од полза за земјата?
Споделете го вашето мислење во делот за коментари.
