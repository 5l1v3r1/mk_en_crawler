03/04/2009
АТИНА, Грција -- Непознати напаѓачи застрелаа и сериозно повредија двајца полицајци додека разговарале со осомничен во центарот на Атина рано во петокот (3-ти април), објави полицијата.
Сé уште не се знае дали пукањето било политички мотивирано.
Претходно оваа година две терористички групи, Сектата на револуционерите и Револуционерна борба, ја презедоа одговорноста за три вооружени напади во изминатите четири месеци, на полициска станица во Атина, еден полицаец и еден полициски автобус.
Групите објавија изјави во кои се закануваат со нови напади на „секој кој носи униформа“, како одговор на убиството на 15-годишниот Александрос Григоропулос од страна на полицаец минатиот декември, кој предизвика улични протести низ целата земја.
Во другите вести, 20.000 Грци протестираа поради одлуката на владата за замрзнување на платите во јавните и државните претпријатија.
Најголемите синдикати, Врховниот административен совет на државните службеници (АДЕДИ) и Генералната конфедерација на работниците на Грција (ГСЕЕ), организираа 24-часовен штрајк низ целата земја, кој ги затвори јавните комунални претпријатија и го наруши воздушниот, железничкиот и поморскиот транспорт во четвртокот.
Грчките авиопревозници Олимпик ерлајнс и Егејан ерлајнс откажаа околу 100 летови бидејќи контролирите на воздушниот сообраќај четири часа не работеа.
Печатените, радио и телевизиските медиуми, исто така, се приклучија на штрајкот.
(AНА-МПА, СКАИ, In.news, Нафтемборики, Ројтерс, ДПА - 03/04/09, AНА-МПА, ЕРТ, УПИ, ББС, Бета - 02/04/09)
