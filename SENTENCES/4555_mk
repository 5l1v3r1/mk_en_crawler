23/06/2009
Од Антонио Прленда за Southeast European Times во Сараевo – 23/06/09
Најдобрите сплаварски тимови од целиот свет се состанаа на реките Врбас и Тара во Босна и Херцеговина (БиХ) минатиот месец, на Светскиот шампионат во сплаварање.
Врбас и Тара се брзи планински реки, со неколку места за сплаварање и базенски спустови.
Натпреварот е поделен во четири делови:
спуст, спринт, „хед то хед“ и слалом, или цик-цак правец.
Тимот од Канада го освои првото место во категоријата за жени од 21 земја, додека Јапонија и Чешка завршија на второто, односно третото место.
„Не очекувавме злато, но успеавме да го освоиме“, рече Хелена Дастус од канадскиот женски тим.
Бразил постигна одличен резултат во категоријата на мажи, победувајќи во конкуренција на 31 репрезентација.
Како и своите колешки, Јапонија го освои среброто, по што следеше Велика Британија, на третото место.
„Успеавме да ја одбраниме нашата светска титула која ја освоивме пред две години“, рече бразилскиот тренер Жан-Клод Разел.
„БиХ беше прекрасно искуство за нас.
Верувам дека духот на сплаварењето ги спојува луѓето од различни вери и други разлики“, додаде тој.
Босанската репрезентација заврши некаде на средината во овој натпревар, кој го организираше сплаварскиот клуб „Кањон“.
Неколку илјадници гледачи присуствуваа на настанот во Бања Лука и градот Фоча.
„Овие седум дена беа фантастични“, рече градоначалникот на Бања Лука, Драгољуб Давидовиќ, кој присуствуваше на настанот.
„Навистина ја покажавме нашата богата разновидност и ќе го носиме овој настан во нашите срца и мисли уште долго.
Сите се победници тука -- градот Бања Лука, Република Српска и Босна и Херцеговина.“
Прекрасната природа и топлината на локалното население им создаде многу поинаков впечаток на учесниците, кои можеби знаеја за земјата само од вестите кои се фокусирани на нејзините политички и економски проблеми.
„Бевме особено изненадени од боите на реките тука.
Кањонот е прекрасен, а исто така и околните планини.
Но, највеќе од сé ми се допадна народот“, рече Дастус.
БиХ беше домаќин на Европскиот шампионат во сплаварење во 2005 година.
