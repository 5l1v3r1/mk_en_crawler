21/11/2006
Од Марина Стојановска за Southeast European Times во Скопје -- 21/11/06
Повеќе од 600 судии во Македонија во средата (15-ти ноември) гласаа тајно за избор на осумте членови на новиот Судски совет.
Советот ја презема должноста за избирање и разрешување на судиите, нешто што претходно го правеа пратениците во парламентот.
Истиот има право и да им го одзема имунитетот на судиите и да ги проверува нивните остварувања.
Со овие измени започна важен дел од судските реформи во Македонија.
Двајца судии од државниот Врховен суд -- Васил Грчев и Бекир Исени -- станаа членови на советот.
Избрани беа и:
Бојан Ефтимов (Скопски Основен суд 2), Љубин Алексиевски (Охридски суд) и Александра Зафировска (Тетовски суд), плус тројца судии од апелационите судови -- Руска Папароска (штипската област) и Мируса Еленовска и Вели Ведат (скопската област).
„Денес се поставуваат основите на новиот судски систем во Македонија“, рече министерот за правда, Михајло Маневски.
„Се надевам дека судиите кои за првпат ќе го искористат правото да ги избираат членовите на советот, ќе ги изберат најдобрите кандидати.“
Подготовките за составување на советот се очекуваат во средината на декември, рече тој.
„Судиите избрани од страна на Судскиот совет имаат голема одговорност бидејќи се членови на тело кое треба да ја обезбеди и да ја гарантира независноста и сувереноста на судскиот систем“, рече Рахилка Стојковска, претседател на комисијата за изборите.
Таа потврди дека гласањето за избор на членовите на советот поминало без инциденти или нерегуларности.
Сега парламентот ќе избере уште дополнителни членови на советот по отворениот конкурс, а двајца членови предложени од страна на претседателот ќе бидат избрани од страна на пратениците.
Министерот за правда и претседателот на Врховниот суд се, исто така, членови на советот, со што нивниот број изнесува вкупно 15.
Системот на избирање претставува драстична промена од досегашната практика.
Претходно, членовите на судскиот совет беа избирани од страна на парламентот, што резултираше со обвинувања за партиска пристрасност.
