22/05/2007
СОФИЈА, Бугарија -- Неофицијалниот водач на централнодесничарската опозициска партија ГЕРБ, Бојко Борисов, во понеделникот (21-ви мај) повика на предвремени парламентарни избори оваа есен, кои ќе се совпаднат со редовните општински избори.
На прес-конференцијата по тесната победа на неговата партија на првите избори за членови на Европскиот парламент (ЕП) Борисов рече дека владејачката коалиција нема политичка одговорност и постигна мал напредок во борбата против корупцијата.
Тој, исто така, рече дека нискиот одѕив на гласачите претставува израз на јавната поддршка за предвремените парламентарни избори.
Борисов, исто така, навести дека е можно ГЕРБ да се здружи со други десничарски опозициски партии во иднина.
Водачот на една од нив, Сојузот на демократските сили, Петар Стојанов, поднесе оставка од функцијата во вторникот, по лошите резултати на партијата на изборите за ЕП.
Трите партнери во владејачката коалиција -- Бугарската социјалистичка партија, Движењето за правата и слободите претежно на етничките Турци и НМС-II -- ја отфрлија идејата за предвремени општи избори.
(Дневник, Сега, News.bg - 22/05/07;
Дарик, БНР - 21/05/07)
