27/10/2010
Од Пол Чикои за Southeast European Times во Букурешт -- 27/10/10
Процедурите на гласање во романскиот парламент се најдоа повторно во фокусот, откако пратениците од владејачката коалиција усвоија два предлог-закони без, очигледно, да ја знаат нивната содржина.
Поднесен од опозициските социјалдемократи, еден од предлог-законите го намалува данокот на додадена вредност (ДДВ) за основните прехранбени производи од 24 на 5 отсто, додека вториот обезбедува изземање од данок за пензиите помали од 500 евра.
Легислативата е спротивна на владината политика, како и договорот со ММФ за зголемување на ДДВ, и може да доведе до зголемување на буџетскиот дефицит од неколку милијарди евра, ако биде одобрена.
Откако пратениците ја сфатија содржината на мерките, тие јавно признаа дека нешто тргнало наопаку.
„Тоа беше грешка [што] јас ја прифаќам“, рече водачот на Либерал-демократската партија Мирчеа Тоадер.
Тој вети дека неговата партија ќе преземе мерки за поништување на гласањето со поднесување нов предлог-закон.
Министерот за финансии, Георге Јаломитеану, е меѓу тројцата министри што гласаа за предлог-законите.
Многу во ПДЛ повикаа на негова оставка.
Предлог-законите се сега кај претседателот Трајан Башеску, кој мора да одлучи дали ќе ги потпише за да станат закони.
Шефот на мисијата на ММФ во Романија, Џефри Франкс, кој се наоѓа во посета на земјата, во петокот разговараше за потенцијалните последици со Башеску и Пратеничкиот дом.
Франкс рече дека добил уверување оти претседателот ќе дејствува соодветно.
„Ќе постапам во согласност со интересите на нацијата“, рече Башеску.
Тој издаде соопштение во кое го критикува начинот на кој функционира парламентот, подвлекувајќи дека актуелните процедури им овозможуваат на многу пратеници да гласаат „без да се запознаени со нештата“.
Конкретно, тој повика на расправа за предлог-законите на пленарна седница, а не во комисиите, со цел да се избегне евентуална неразбирливост.
Случајното гласање ја направи јавноста претпазлива.
„Не е чудно тоа што парламентот се наоѓа на врвот на листата државни институции со најмала доверба“, рече Каталин Молдовеану, консултант за продажби, за SETimes.
„За среќа овојпат тие усвоија закони што се во полза на нас, граѓаните.
Но, тоа ме тера да се запрашам колку актуелни закони беа изгласани под исти околности.“
Економистот Кристијан Чириак објасни дека актуелниот систем на гласање беше за првпат воведен на парламентарните избори во 2008 година, кога се сметаше за чекор напред кон политичките реформи.
„Ни беше кажано дека еднономиналното гласање ќе донесе одговорни и професионални луѓе во парламентот.
Се чини дека и тоа не успеа“, рече Чириак.
„Би сакал пратениците да бидат обврзани да поднесуваат извештаи пред граѓаните на крајот од секој парламентарен мандат.
Тоа на крајот ќе го скрши мразот во поглед на реформите“, додаде тој.
Покрај двата закони, мнозинството пратеници, исто така, „случајно“ го одобри календарот што го побара опозицијата за гласање недоверба на владата.
