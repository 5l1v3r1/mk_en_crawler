29/11/2010
Од Мухамет Брајшори за Southeast European Times во Приштина 29/11/10
Аналитичарите укажуваат на еден тренд на Косово: формирање на нови политички партии, непосредно пред изборите, од страна на луѓе од постоечките политички партии или од некој друг аспект од јавниот живот. 
Овие нови партии се обидуваат да им понудат на гласачите една поинаква платформа во надеж дека ќе привлечат поддршка.
Во 2004-та година, партијата ОРА на Ветон Сурои беше најуспешната политичка партија формирана пред избори, освојувајќи седум места во Собранието. 
Сега само неколку дена пред предвремените избори во декември, неколку партии го привлекуваат вниманието: левичарската националистичка партија Ветвендосје и центристичката партија Њу Ер-ФЕР.
ФЕР, основана од страна на активистите Шпенд Ахмети и Илир Деда во октомври, промовира една нова генерација на политичари.
„Разочарувањето на косовските граѓани е на високо ниво“, изјави Ахмети за SETimes. 
„Она што ни треба се свежи идеи, нов пристап и промена на политичката класа.“ Скоро сите членови се од граѓанското општество и се професионалци, образовани во странство и без политичко искуство. 
ФЕР поддржува индивидуални слободи, пазарна економија, еднакви можности за сите и социјалната заштита, вклучувајќи минимална заштита на ранливите групи.
Партијата, исто така, сака да бидат еднаков партнер со меѓународната заедница.
„Косово е на крстопат. 
По прогласувањето на независноста, Косово сега го пренасочи вниманието на економскиот развој, борбата против корупцијата, европската интеграција, агенда која актуелната политичка класа не е во состојба да ја исполни", изјави Ахмети за SETimes.
Движењето Ветвендосје, основано од Албин Курти, постои подолго време и е познато по своето остро противење на администрацијата на ОН на Косово и планот на Ахтисари. 
„Ние сакаме Косово да биде нормална демократска држава, а тоа значи да има суверенитет и економски развој, а не можеме да имаме напредок - користејќи го овој план на Ахтисари - за изградба на една држава која се фокусира на своите граѓани, а не на Ахтисари,“ вели Курти.
Тоа е практично единствената политичка партија на Косово, која ги промовира своите идеи преку протести, од кои многу беа насилни. 
„Потребни ни се политичари, кои стравуваат од нивните граѓани, а не граѓани кои стравуваат од нивните политичари,“ вели Курти за SETimes.
Партијата не се двоуми да им каже на гласачите дека во овие избори учествува со цел да се добијат потребните места во парламентот за промена на уставот.
Ние не очекуваме правда или милост од режимот кој е на власт и тие дефинитивно нема да се двоумат да ги изманипулираат или злоупотребат изборите на различни начини, но мислам дека луѓето се повеќе се незадоволни од нивната штетна политика и всушност дури и почесто од нивниот апсолутен недостиг од политика, така што ситуацијата мора да се промени.
И Курти и Ахмети се согласуваат дека успехот на нивните партии е поттикнување на постарите партии, како што е Демократската Партија на Хашим Тачи на Косово, да дејствуваат.
„Партиите на власт се брзаат за [предвремени] избори, бидејќи тие знаат дека новите партии брзо стекнуваат поддршка“, вели Ахмети.
„Политичарите брзаат бидејќи знаат дека нивниот кредибилитет постојано се влошува, додека поддршката за Ветевендосје постојано расте како што расте и незадоволството кај народот“, вели Курти.
Ветвендосје вели дека рамноправноста пред законот е од суштинско значење за правниот систем и дека владеењето на правото мора да биде поврзано со правдата и со граѓанските права, а не со регионалната стабилност и безбедност. 
Курти вели дека неговата партија е особено посветена на ефикасно спроведување на владеењето на правото во решавањето на воените злосторства, корупцијата, паралелните структури на Србија и сивата економија.
Неодамнешниот распад на владејачката коалиција, кој ги предизвика овие предвремени избори, и значеше помалку на јавноста отколку на оние кои се на власт, вели Курти. 
„Институционалната криза е повеќе криза за политичарите отколку за граѓаните. 
За граѓаните, реалната криза е социо-економска. 
Тие се гладни секој ден. 
Косовските граѓани доживуваат длабока криза веќе подолго време, а оваа институционална криза е само криза за политичарите.“
Курти ги критикува политичките лидери, за кои вели дека ќе манипулираат со изборите, како и дека немаат култура на одговорност.
„Државата Косово мора да се претвори од држава за некои луѓе во држава за секого; од држава која е во функција на странските трговци во држава во функција на локалните производители, бидејќи без производство, вработувањето не е возможно, а без вработување, нема пари “, вели тој.
ФЕР вели дека ќе работи за да се избегне подлабоко лошо раководење и очајот. 
Тој не ги смета преговорите со Србија за највисок приоритет. 
Наместо тоа, партијата ги истакнува социо-економските прашања како поважни во моментов.
Ветвендосје вели дека е погрешно Косово да мора да преговара со Србија за себе. 
Курти вели дека разговорите, кои ќе започнат по изборите и институциите ќе бидат на свое место, имаат повеќе врска со потенцијалните планови за пристапување на Белград во ЕУ.
„Целта на овие преговори е побрза интеграција на Србија, а не отстранувањето на Србија од Косово,“ вели Курти. 
„Наместо тоа, Србија е заинтересирана за создавање на српска република во Косово, како Република Српска [во БиХ] преку тие преговори. 
Таа сака автономија на северниот дел, а за другите енклави таа сака еден т.н. 
Ахтисари Плус, трансформирајќи ги енклавите во ексклави со цел да ја уништи независноста на Косово од внатре и да го направи нефункционална држава.
За новите партии претстојните избори ќе обезбедат тест за тоа колку добро тие ги промовираа своите програми и го убедија електоратот дека тие се вистинските луѓе за сегашната ситуација. 
Неодамнешните анкети од страна на Институтот Гани Боби покажуваат дека Ветвендосје има поддршка од 11,9 отсто од гласачите, а ФЕР има 4,9 отсто.
