09/01/2006
(Ројтерс, ББС, Гардијан, Индипендант, ЕУполитикс, Еурактив, ЕУобсервер - 09/01/06;
ФT - 08/01/06;
АП, АФП - 07/01/06;
Блумберг - 05/01/06)
Европската комисија (ЕК), која ја сочинуваат 25 земји-членки, и највисоките австриски официјални претставници во понеделник (9-ти јануари) во Виена ќе одржат серија состаноци со кои и официјално ќе започне австриското претседателство со ЕУ, кое земјата го презеде од Велика Британија на почетокот од овој месец.
Помеѓу прашањата кои се очекува да бидат во фокусот на разговарите се и понатамошното проширување и иднината на изумирачкиот устав на блокот.
Пред состанокот австриските власти ја истакнаа својата решеност за обнова на уставниот процес, кој беше замрзнат откако мнозинството француски и холандски гласачи го отфрлија преку референдумите минатата година.
„Си ветивме себеси дека повторно ќе ги отвориме преговорите за уставот“, рече австрискиот канцелар Волфганг Шисел во неделата.
„Ние нема да можеме целосно да го решиме ова прашање и тоа е јасно.
Но, ние си поставивме за цел да претставиме извештај за напредокот на самитот во јуни.“
Уставната спогодба, во која се предвидува преструктуирање на процесот на донесување одлуки во рамките на Унијата и формирање на полупостојано претседателство и наименување на министер за надворешни работи, мора да биде одобрена од страна на сите 25 земји-членки.
Досега ја ратификуваа само 13 земји.
По француското и холандското „не“ за уставот минатата година, европските претставници изразија различни идеи во врска со предложената спогодба.
Некои, меѓу кои и заменикот на Шисел, Хуберт Горбач, сметаат дека уставот во својата сегашна форма е мртов и дека мора да се подготви целосно „различен текст“.
Други ја поддржуваат идејата за „одбирање“ на важните приоди во оригиналниот документ и подготвување на нова, помалку амбициозна спогодба.
„Уставниот процес ...
беше забавен во изминатите шест месеци и сега се наоѓа на пат покриен со снег и чека да дојде пролет“, изјави австриската министерка за надворешни работи, Урсула Пласник, за новинарите во неделата.
Без да ги специфицира чекорите што нејзината земја планира да ги преземе, Пласник посочи дека Виена ќе иницира широк дијалог.
Фокусот, го цитираше Ројтерс нејзиното објаснување, ќе биде ставен на прашањата како што е „дефинитивноста“ на европската интеграција, понатамошното проширување, одговорот на ЕУ на глобализацијата и местото на демократијата.
Во интервјуто за неделното списание Профил Пласник изрази поддршка за понатамошното проширување на ЕУ на исток, истакнувајќи дека блокот треба да продолжи со посветеноста на Западен Балкан и да осигури одржување на континуитетот.
„Никој не сака повторно да се создаде зона на немири и несигурност помеѓу Италија, Словенија и Грција“, рече таа.
„Ние не можеме произволно да ги притиснеме сопирачките во одреден момент.“
За време на австриското претседателство, најверојатно, ќе биде донесена одлуката за тоа дали влезот на Бугарија и Романија во ЕУ ќе се случи според планираното, на 1-ви јануари 2007 година, или ќе биде одложен во согласност со заштитната клаузула.
Хрватска и Турција, пак, го започнаа процесот на преговорите за пристапување, додека Македонија неодамна доби официјален кандидатски статус.
