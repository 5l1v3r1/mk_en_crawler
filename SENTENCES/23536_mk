29/07/2009
САРАЕВО, Босна и Херцеговина (БиХ) -- Заменик високиот претставник Рафи Грегоријан ја критикуваше одлуката на владата да не ги продолжува мандатите на меѓународните судии и обвинители што работат на случаите на тероризам, организиран криминал и корупција, објавија локалните медиуми во вторникот (28-ми јули).
„Со својата одлука, Министерскиот совет на БиХ потклекна пред политичкиот притисок за ограничување на ефикасноста на судскиот систем“, вели Грегоријан во изјавата што ја објави Канцеларијата на високиот претставник.
Тој инсистира на тоа дека меѓународните судии треба да останат сé додека има закани против локалните судии и обвинители.
Министерскиот совет минатата недела усвои предлог-закон, со кој се продолжуваат мандатите на само ограничен број странски судии и обвинители, до крајот на 2012 година.
Во другите вести, поранешен муџахедински борец осуден за убиство и други злосторства избега од затворот во Зеница, објавија локалните медиуми во средата.
Карај Камел бин Али, познати и како Абу Хамза, не се врати во затвор по неколкудневното отсуство.
Според законот, затвореник може да добие дозвола за излез ако отслужил две третини од својата казна.
БиХ го додаде Бин Али на листата луѓе кои претставуваат закана по националната безбедност, поради сомневањата за негова поврзаност со терористички организации.
(ФТВ, Sarajevo-x.com, РТРС, Дневни аваз, Танјуг, РТС - 29/07/09;
Дневни аваз, Фена, БХРТ, Pincom.info - 28/07/09;
OХР - 27/07/09)
