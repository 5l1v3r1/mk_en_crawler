05/08/2011
Мухамет Брајшори за Southeast European Times во Приштина – 05.08.11
Кризата на северот од Косово привремено се смири, откако мировниците на НАТО ја презедоа контролата на спорните гранични контролни пунктови.
Но, долгорочните прашања остануваат, велат експертите, при што мали се знаците дека Белград и Приштина може да постигнат договор.
Недостатокот на владеење на правото е главниот фактор кој придонесува за кризата на северот од Косово, рече командантот на КФОР во едно неодамнешно интервју за германските медиуми.
На мултиетничките криминални банди, составени од Албанци, како и Срби, им е дадена целосна слобода.
„За овие структури, радикални и криминални, главно е задржувањето на моќта.
Се работи за пари, и тие се оние што навистина го имаат главниот збор на северот денес“, рече генералот Ерхард Билер за германскиот весник Тагешпигел.
„Тие се оние што ги контролираат вооружените сили кои ги контролираат блокадите на патот и им плаќаат на луѓето што чуваат стража на патните блокади.
И во суштина тие го држат во заложништво мирољубивото население на северот.“
Иако претставниците испратени од Белград постигнаа договор со КФОР кој го отвора патот за отстранување на барикадите и повторно воспоставување на слободното движење, аналитичарите велат дека договорот е само привремена мерка која не ги решава поголемите прашања.
„Истиот можеби обезбедува смирување на теренот, но не дава решение за северниот политички проблем“, рече за SETimes политичкиот коментатор Фатлум Садику.
Трајно решение може да се постигне само преку дијалог меѓу Белград и Приштина, велат аналитичарите -- дијалог кој има тешкотии да започне.
„Дијалогот е неопходен и никој нема можност да избега од овој процес“, рече Рамадан Иљази, извршен директор на ФОЛ Движењето во Приштина.
„Но, дијалогот [досега] никогаш не беше меѓу Косово и Србија, туку беше дијалог меѓу Белград и Приштина со Европската унија.“
Сепак, напорите ги попречува фактот дека Белград и Приштина имаат дијаметрално спротивни претпоставки за иднината на северно Косово, со нејзиното претежно српско население.
Додека владата на Косово има намера да ја земе областа под своја власт, локалните српски заедници се спротивставуваат на еден ваков план -- а Белград, кој вети дека никогаш нема да го признае Косово како независна држава -- продолжува да ги поддржува.
Според Иљази, Планот на Ахтисари нуди најдобра долгорочна надеж за северот.
Истиот се покажа како одржливо решение, вели тој, бидејќи Србите во јужните делови на Косово можат да живеат со него.
„Овој план беше успешен во интегрирањето и развојот на српската заедница која живееше во гето на југот, и примерите на Штрпче, Грачаница и другите општини кои го прифатија планот јасно покажува подобрување во квалитетот на нивниот живот“, рече тој.
Во меѓувреме, Садику е убеден дека интеграцијата на северот ќе се случи кога „таму ќе постои владеење на правото и кога ќе се спроведе борба против криминалните и радикалните банди“.
Со оглед на тоа што Србија и Косово аспирираат за членство во ЕУ, Брисел се обидува да го сврти фокусот кон долгорочната слика, повикувајќи ги двете страни да се вратат на преговарачката маса.
„ЕУ ја подвлекува потребата за враќање на дијалогот и решавање на основните прашања без одложување.
ЕУ очекува да види брз и суштински напредок во ова,“ рече Мајкл Ман, портпарол на шефицата за надворешна политика на блокот, Кетрин Ештон.
„Се надеваме дека прагматично и деескалирачко привремено решение, кое е прифатливо за сите страни, ќе може да се најде што е можно поскоро“, додаде Ман.
