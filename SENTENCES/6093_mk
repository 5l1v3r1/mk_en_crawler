03/06/2011
(Си-Ен-Ен, Би-Би-Си, Софија еко, Скај њус, Телеграф, РТЕ, Индипендант, Ајриш тајмс, Скотсмен - 03/06/11;
Бета, Б92, ББС, РФЕ/РЛ - 02/06/11;
Меѓународен кривичен трибунал за поранешна Југославија)
Главниот осомничен за воени злосторства, Ратко Младиќ, во петок (3-ти јуни) рече дека „е тешко болен човек“, при своето соочување со судиите на Меѓународниот кривичен трибунал за поранешна Југославија (МКТЈ) за првпат од својата екстрадиција во Хаг.
Шеесетидеветгодишниот поранешен воен командант на босанските Срби беше уапсен во Србија на 26-ти мај, по скоро 16 години во бегство.
Пензионираниот генерал, кој наводно го организирал масакрот на скоро 8.000 муслимански мажи и момчиња во Сребреница во последните месеци од војната во Босна и Херцеговина (БиХ) во периодот 1992-1995, беше пренесен во хашкиот Трибунал на ОН во вторникот.
Во нивното второ изменето обвинение, издадено во средата, обвинителите на ОН го товарат Младиќ по две точки за геноцид, плус девет други за злосторства против човештвото и кршење на законите и обичаите на војувањето, за неговата улога во конфликтот во БиХ.
За време на неговото прво појавување во Хашкиот суд во петокот, воениот водач на силите на босанските Срби тврдеше дека не прочитал ниту еден документ од оние што му беа предадени по неговото пристигнување во Хаг, вклучително и новото обвинение, наведувајќи ја како причина „лошата состојба“.
Тој рече дека му требаат „најмалку две месеци“ за да ги проучи сите документи.
Пред сесијата во петокот, чија цел беше да се информира Младиќ за обвиненијата поднесени против него, Трибуналот на ОН го назначи српскиот адвокат Александар Алексиќ да го застапува во судот додека не биде назначен постојан адвокат на одбраната.
Судијата кој претседава со судската комисија, Алфонс Ори, го праша дали сака да му се прочитаат сите, 37 страници од обвинението во судот.
„Не сакам да ми се прочита ни една буква, ни една реченица од тоа обвинение“, одговори Младиќ.
Во согласност со правилата на МКТЈ, Ори ги претстави накратко обвиненијата, точка по точка.
Одбивајќи да се изјасни по која било од точките, Младиќ рече дека сака да добие копија од „гнасните обвиненија“ што Ори ги прочита во судот, додавајќи дека ќе му треба повеќе од еден месец за да ги проучи добро „овие монструозни зборови“, кои никогаш порано не ги чул.
Претседателот на судската комисија рече дека „нема причина“ судот да отстапува од 30-дневното правило за изјаснување по секоја точка и го закажа следното рочиште на 4-ти јули.
Во случај поранешниот генерал на босанските Срби повторно да одбие да се изјасни за време на сослушувањето, судиите ќе внесат изјаснување за невиност во негово име.
На барање на Младиќ, рочиштето потоа беше затворено за јавноста.
Во четвртокот, неговиот адвокат Милош Шаљиќ тврдеше дека неговиот клиент минал низ операција и хемотерапија за лимфомата во една белградска болница во 2009 година.
Тој рече дека има документи што го докажуваат ова, но одби јавно да ја каже клиниката каде што Младиќ бил лекуван.
Според извештаите на медиумите, портпаролот на српските обвинители подоцна дал коментар дека тие документи се фалсификат.
Негирајќи дека Младиќ бил лекуван во воената болница во Белград, српскиот министер за одбрана, Драган Шутановац, вети темелна истрага за наводите на Шаљиќ.
„Не знам зошто адвокатот на Младиќ одлучи да манипулира со јавноста на овој начин“, белградски Б92 го цитираше министерот.
„Тој го осудува целиот здравствен систем, вклучително и воениот оддел ...
навистина не верувам во оваа приказна, но ќе испитаме сé.“
