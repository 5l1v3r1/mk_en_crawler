15/02/2005
Од Марија Лазарова за Southeast European Times во Скопје -- 15/02/05
Македонската Влада одлучи да го продаде највредното државно претпријатие, „Електростопанство на Македонија“ (ЕСМ) на странски инвеститор. 
Претпријатието ќе биде продадено без првична почетна цена, и покрај тоа што неговата моментна вредност се проценува на 1,3 милијарди евра. 
Тендерската процедура треба да започне во мај, а одлуката се очекува да биде донесена до крајот на оваа година.
„Педесет и еден отсто од вредноста на ЕСМ ќе биде продадена на странски инвеститор во еден пакет“, рече министерот за економија Фатмир Бесими, додавајќи дека продажбата има за цел да го направи претпријатието поатрактивно и да ја избегне монополската позиција.
„Владата одлучи да не го продава ЕСМ по однапред одредена цена, туку да му овозможи на странскиот инвеститор да формира цена на тендерот“, рече Бесими. 
„Треба да се постигне максимална цена. 
Во ова ние ги следиме европските земји кои го применуваат истиот модел во продажбата на нивните јавни претријатија за електродистрибуција.“
Владата планира да ги искористи средствата од продажбата на ЕСМ за финансирање на различни економски проекти за развој. 
На 1-ви јануари претпријатието беше трансформирано во две помали претпријатија - Акционерското друштво ЕСМ и Македонски преносен систем оператор МЕПСО. 
Првото ќе биде продадено, додека МЕПСО ќе остане во сопственост на државата.
Бесими рече дека државата ќе задржи околу 30 отсто од акциите на ЕСМ за да може регулаторната комисија за енергија да врши надзор на сите финансиски трансакции на двете претријатија, како и да го спречи новиот сопственик да формира монопол. 
ЕБРД, која ќе го претвори својот кредит во вредност од 45 милиони евра за периодот пред приватизацијата во акции, ќе поседува околу 20 отсто од претпријатието.
Приватизацијата на ЕСМ е во согласност со директивите на ЕУ и е еден од предусловите кои Македонија мора да ги исполни за потпишување на договор за воспоставување на заеднички пазар на енергија со другите земји од Југоисточна Европа - документ што се смета дека е од голема важност за кандидатурата на земјата за членство во ЕУ.
