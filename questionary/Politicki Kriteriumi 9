I. ЕКОНОМСКИ, СОЦИЈАЛНИ И КУЛТУРНИ ПРАВА
40. Како и во која мерка е загарантирано правото на образование во законска и практична смисла? Ве молиме дадете појаснувања за определувањето на средства и на институционалната рамка за користењето на ова право.
Со членот 44 од Уставот на Република Македонија (“Службен весник на Република Македонија“, бр. 52/91, 01/92, 31/98, 91/01 и 84/03), е утврдено дека секој има право на образование, дека образованието е достапно на секого под еднакви услови и дека основното образование е задолжително и бесплатно. Исто така граѓаните имаат право, под услови утврдени со закон, да основаат приватни образовни установи во сите степени на обрзованието, освен во основното образование (член 45 од Уставот на РМ). Уставот му гарантира автономија на универзитетот, додека пак условите за основање, вршење и престанок на дејноста на универзитетот, се уредуваат со закон (член 46 од Уставот на РМ).
Во ставот 4 на Амандманот VIII со кој е заменет членот 48 од Уставот на Република Македонија е предвидено дека припадниците на заедниците имаат право на настава на својот јазик во основното и средното образование на начин утврден со закон. Во училиштата во кои образованието се одвива на друг јазик се изучува и македонскиот јазик.
Согласно членот 3 од Законот за основното образование (“Службен весник на Република Македонија“ бр.44/95, 24/96, 34/96, 35/97, 82/99, 29/02, 52/02- пречистен текст, 40/03, 42/03, 63/04 и 82/04), основното образование во Република Македонија трае осум години и е задолжително за сите деца од седум до 15 години. Основното образование се организира и остварува во основно училиште, а може да се организира и остварува и во здравствени установи, воспитно-поправни домови и казнено-поправни установи согласно со овој закон.
За ученици со посебни потреби, зависно од видот и степенот на посебните потреби, се организираат посебни основни училишта и паралелки при основните училишта. Со цел да се постигне поголема социјална инклузија на оваа категорија ученици, во паралелките во основните училишта може да се вклучат до два ученика со посебни потреби.
Основното образование на возрасни може да се организира во основно училиште, во установите за образование на возрасни и во други установи, додека основното музичко и балетско образование може да се организира во основно училиште и други установи согласно со Законот за основното образование.
Со Законот за изменување и дополнување на Законот за основното образование (“Службен весник на Република Македонија“ бр.63/04) кој ќе се применува од 1 септември 2005 година е предвидено дека основното образование трае девет години и е задолжително за сите деца по правило од шест до петнаесет години. Задолжителното основно образование опфаќа подготвителна година, четири години одделенска настава и четири години предметна настава.
Согласно членот 3 од Законот за средното образование (“Службен весник на Република Македонија“ бр. 44/95, 24/96, 34/96, 35/97, 82/99, 29/02, 52/02-пречистен текст, 40/03, 42/03 и 67/04) секој, под еднакви услови утврдени во овој закон, има право на средно образование. Не се дозволени дискриминации засновани на пол, раса, боја на кожа, национално и социјално потекло, политичко и верско убедување, имотна и општествена положба. Во средното образование се запишуваат ученици кои завршиле основно образование, но за одреден вид на образование (стручно оспособување кое трае до две години и талентирани ученици во уметничкото образование) можат да се запишат и ученици со незавршено основно образование, но со обврска паралелно да се заврши и основното образование. Учениците во средното образование можат да се определат за: гимназиско образование, стручно образование или уметничко образование. Учениците со посебни образовни потреби се образуваат според сообразени програми за соодветни занимања или за работно оспособување.
Правото на високо образование е регулирана со Законот за високото образование (“Службен весник на Република Македонија“ бр.64/00, 49/2003), кој пропишува дека државјаните на Република Македонија имаат под еднакви услови, право на образование на високообразовните установи во Република Македонија (членот 6). Со Законот е дадена можност странски државјани да се образуваат на универзитетитe во Република Македонија при што, странските државјани можат со примена на начелото на реципроцитет, да се образуваат на високообразовните установи во Република Македонија под исти услови како и државјаните на Република Македонија. Право на високо образование имаат и лицата без државјанство, под услови утврдени со закон и ратификувани меѓународни акти.
Со Законот за високото образование се обезбедени нормативно-правни претпоставки за остварување на правото на образование. Притоа, се утврдени основните услови за запишување на додипломски, последипломски и докторски студии, со тоа што Законот упатува поблиску условите и критериуми за запишување да се утврдат со правилник на универзитетите. За практично спроведување на овие законски одредби и остварување на правото на високо образование, универзитетите објавуваат конкурс за запишување на студенти на додипломски студии, магистерски студии, односно докторски студии, кој содржи критериуми и услови за запишување на кандидатите. На државните високообразовни установи, универзитетите во рамките на утврдувањето на конкурсните услови за запишување на студенти во прва година на студии, обезбедуваат и соодветен и правичен пристап на граѓаните кои припаѓаат на припадниците на заедниците кои не се мнозинство во Република Македонија, преку дополнителна квота утврдена со одлука на Владата на Република Македонија. Исто така, универзитетите имаат донесено правилници со кои поконкретно се утврдени условите и критериумите за запишување на додипломските, последипломски и докторски студии, што како обврска произлегува од Законот за високото образование.
Законот ги утврдува и правата на студентот во текот на студирањето, како што се правото да се определи за видот на студиите; да студира истовремено на повеќе студиски програми; да ги продолжи студиите на друга високообразовна установа ако високообразовната установа на која е запишан престане со работа; да избира и да биде избран како претставник на студентите во органите на високообразовната установа; да преминува од една на друга високообразовна установа, односно студии и притоа да ги користи погодностите на кредит системот и други права. Законот предвидува и право на посебни погодности утврдени со статутот на универзитетите, за студенти без родители, хендикепирани лица, мајки со деца до шестгодишна возраст и за хоспитализираните лица. За заштита на правата на студентite, на секој универзитет се формира студентски правобранител, чии надлежности се утврдени со статутите на универзитетите.
Според Законот за високото образование високото образование се остварува во високообразовни установи, кои можат да бидат државни и приватни. Државна високообразовна установа основа Собранието на Република Македонија со закон, а приватна установа може да основа домашно, како и странско правно и физичко лице, со одобрение на Владата на Република Македонија. Според Законот за високото образование (член 36), универзитет може да се основа доколку има пет акредитирани факултети и високи школи, од кои најмалку три се факултети. Факултет може да се основа ако согласно членот 35 од Законот за високото образование, се исполнети следните услови: утврдена студиска област; обезбеденост со простори и опрема; да постои одржливо ниво на финансирање и обезбеденост на наставен, наставно-научен и соработнички кадар.
За основање на приватна високообразовна установа, покрај условите утврдени со членовите 35 и 36 од Законот за високото образование, основачот треба да приложи и финансиска гаранција, дека ќе биде во состојба да ги надомести средствата што ги уплатиле студентите, доколку приватната установа престане со работа. Поблиску условите за основање се уредени со Правилник за нормативи и стандарди за основање на високообразовни установи и за вршење на високообразовна дејност ("Службен весник на РМ" бр. 33/03), кој на предлог на Интеруниверзитетската конференција, го донесува Владата на Република Македонија.
Постапката за основање започнува со проект за основање на високообразовната установа, кој го изготвува основачот и го доставува до Одборот за акредитација, за добивање решение за акредитација. Владата формира матична комисија која ги врши подготвителлните работи, по што основачот поднесува барање до Министерството за образование и наука да оствари увид на исполнетоста на условите и да донесе решение за почеток со работа. Установата потоа се запишува во Регистар на високообразовни установи, по што следи конституирање на органите и запишување во судскиот регистар, со што се стекнува со правен субјективитет.
Надзор над законитоста на работата на високообразовната установа врши Министерството за образование и наука, додека Агенцијата за евалуација врши надворешна оцена на квалитетот на високообразовната установа и нејзината работа.
Најголемиот број од високообразовните установи се здружени во четири универзитети: “Св. Кирил и Методиј” – Скопје, “Св. Климент Охридски” – Битола, Универзитетот на Југоисточна Европа - Тетово и Државниот универзитет во Тетово. Неодамна беше акредитиран и приватниот Факултет за општествени науки од Скопје кој не припаѓа на горенаведените универзитети.
Повеќе за структурата на образовниот систем е содржано во прашање бр.1, Поглавје 18 Образование, обука и млади, Оддел I, Пододдел A.
Средствата за финансирање на дејноста основно/средно образование се обезбедуваат од Републичкиот буџет, а може да се обезбедуваат и од единицата на локалната самоуправа, како и од други извори ( легати, подароци, завештанија и друго). Министерството за образование и наука врши распоредување на средствата по крајнi корисници и го контролира нивното наменско користење.
Распоредувањето на средствата по корисници во дејноста основно/средно образование за одделни видови намена се врши врз основа на:
−Критериуми за распоредување на средствата на основното/средното образование;
−Критериуми за распоредување на средства за материјални трошоци согласно одобрените средства за дејноста на основното/средното образование со Буџетот на Република Македонија, и
−Програма за инвестициона изградба и тековно одржување на објектите во дејноста на основното/средното образование.
Висината на потребните средства за дејноста основно/средно образование за секоја буџетска година ја утврдува Министерството за образование и наука, а Министерството за финансии, односно Владата и Собранието на Република Македонија согласно макроекономската политика, односно проекциите за приходите и расходите во централниот буџет, ги утврдуваат средствата за дејноста.
За реализација на децентрализацијата во финансирањето на основното/средното образование, средствата за финансирање на дејноста на основното/средното образование ќе се обезбедуваат согласно Законот за Буџетите на Република Македонија, Законот за извршување на Буџетот на Република Македонија и Законот за финансирање на единиците на локалната самоуправа.
Финансиската децентрализација ќе се одвива во две фази. Во првата фаза во текот на 2005 година на локално ниво ќе се трансферираат средства за тековно одржување на училишните објекти, додека во втората фаза, од 2007 година ќе се трансферираат на локално ниво средствата по пат на блок дотации за плати на вработените и за инвестиции.
Средства за остварување на правото на образование на државните универзитети се обезбедуваат од Буџетот на Република Македонија и од други извори определени со закон. Појдовна основа за финансирање на државните универзитети, се нивните годишни финансиски планови. Исто така, со членот 89 од Законот за високото образование е предвидена можност државните универзитети да воведат и кофинансирање на трошоците на студирање од страна на студентите, ако не остваруваат средства од Буџетот за тие потреби на образование. Во практиката се користи оваа законска можност и на универзитетите, покрај студентите кои се во државната квота, се запишуваат и категорија студенти со кофинансирање на студиите, кои поради ограничениот број, не можат да се запишат во категоријата студенти финансирани од државата.
*За 1996,1997 и 1998 другите извори на финансирање не се прикажувани одделно * За 1999 и 2000 година расходите финансирани од приходи од органи (631) и донации (785) се акумулирани во расходи од самофинансирачки активности (787)
Буџет за 2004 година:
Средствата за образование во Република Македонија, како што беше наведено погоре, во најголем дел се обезбедуваат од Буџетот на Република Македонија и тоа 81%, додека од други извори (приходи од органи, донации, самофинансирачки активности) се обезбедуваат 19%. Во просек, за образование се издвојува 3.5% од БДП и 13% од Буџетот на Република Македонија.
Структурата на расходите по програми е следнава: основно образование учествува со 55-60%, средно образование 21-23%, високо образование 13-15%, ученички стандард 2-3% и студентски стандард 4%.
Најголем дел од расходите се за плати и тоа 82%, за стоки и услуги 8%, тековни трансфери 9% и за купување на капитални средства 2%. Во континуитет, средствата наменети за материјалните трошоци и инвестиции не се доволни за покривање на потребите на училиштата (затоплување, комунални услуги, материјали, тековно и инвестиционо одржување итн.).
Вкупните расходи за образование номинално бележат тренд на зголемување од 3%, но гледано по програми, во последните години зголемени се расходите за основно и средно образование, додека кај високото образование, ученичкиот стандард и студентскиот стандард има тренд на намалување на расходите.
За 2005 година, буџетот за образование е рестриктивен и ќе остане на истото ниво од 2004 година. Со децентрализацијата, се очекува општините (дел од нив) покрај средствата кои ќе ги добијат од буџетот во вид на наменски дотации за основно и средно образование, со свои дополнителни средства, во рамките на своите можности, да учествуваат во покривање на трошоците за образование.
Во идните проекции на буџетите мора да се посвети посебно внимание на издвојување на повеќе средства за образование, особено во делот за материјални трошоци и капиталните вложувања, за да се надмине сегашната неповолна состојба и да се обезбедат услови за поквалитетна настава.
Општата институционална рамка на образовниот ситем на РМ е дадена во доле прикажаниот графикон.
41. Опишете ги законодавните и управните структури кои постојат за да се обезбеди на ефективна заштита на правата на децата
Во членот 42 на Уставот на Рапублика Македонија (“Службен весник на Република Македонија“, бр. 52/91, 01/92, 31/98, 91/01 и 84/03) е утврдена определбата на државата за посебна заштита на мајчинството, децата и малолетните лица. Со истата одредба е утврдена забрана за вработување на малолетни лица помлади од 15 години, како и вработување на малолетните лица на работни места кои се штетни за нивното здравје и морал. При тоа малолетните лица имаат право на посебна заштита при работа.
Со членот 40, во Уставот е утврдена посебна заштита на државата за децата без родители и децата без родителска грижа.
Во Република Македонија се применуваат и Меѓународните конвенции и тоа:
−Конвенција за правата на детето на ООН
−Факултативен Протокол кон Конвенцијата за правата на детето кој се однесува на продажба на деца, детска проституција и детска порнографија
−Факултативен протокол кон Конвенцијата за правата на детето кој се однесува на вклучување на деца во вооружени конфликти
−Хашката Конвенвија за граѓанско-правните аспекти на меѓународно грабнување на деца
−Европската Конвенција за правата на децата
−Европска Kонвенција за законски статус на вонбрачните деца
−Европска Конвенција за признавање и спроведување на одлуките кои се однесуваат на старателството на децата и на обновувањето на старателството над децата
−Европска Конвенција за посвојување на деца
−Конвенција која се однесува на забрана и итно дејствување за елиминирање на најлошите видови детски труд
Во Република Македонија со Уставот е востановена институцијата Народен Правобранител, надлежна да ги штити уставните и законските права на граѓаните кога им се повредени од страна на органите на државната управа или други органи и организации што вршат јавни овластувања. Институцијата Народен Правобранител функционира од 1997 година . Во рамките на истата формирано е посебно одделение за заштита на правата на децата кое работи во рамките на законските и уставните овластувања на Народниот Правобранител. Ова одделение е членка на Европска мрежа на детски правобранители (ЕНОК).
Во Република Македонија во изработка е Националниот План за правата на децата на Владата на Република Македонија ( учесници се сите министерства: Министерството за труд и социјална политика, Министерството за образование, Министерството за правда, Министерствотот за здравство, Министерството за внатрешни работи, Министерството за надворашни работи, Агенција за млади и спорт, Агенција за информации, Биро за развој на образованието и Здруженија на граѓани).
Во националното законодавство правата и интересите на децата посебно се штитат во следните прописи:
−Закон за семејството (“Службен весник на Република Македонија“ број 80/92, 09/96, 38/04 и 83/04-пречистен текст)
−Закон за социјална заштита (“Службен весник на Република Македонија“, бр. 50/97, 16/00, 17/03 и 65/04 )
−Закон за заштита на децата (“Службен весник на Република Македонија“ бр.98/00, 17/03
и 65/04)
−Закон за работни односи (“Службен весник на Република Македонија“, бр. 80/93, 03/94, 14/95, 53/97, 59/97, 21/98, 25/00, 34/00, 50/01, 25/03, 40/03 и 80/03-пречистен текст)
−Кривичен законик (“Службен весник на Република Македонија“, бр.37/96, 80/99, 04/02, 43/03 и 19/04)
−Закон за кривична постапка (“Службен весник на Република Македонија“, бр. 15/97, 44/02 и 74/04)
−Закон за прекршочна постапка (“Службен весник на Република Македонија“, бр. 15/97 и 35/97)
−Закон за извршување на санкции (“Службен весник на Република Македонија“, бр. 03/97, 23/99 и 74/04)
Со Законот за семејството е утврдено дека родителите се слободни во одлуката за планирање на бројот на своето потомство, но се должни на детето да му обезбедат оптималми услови за здрав раст и развој во своето семејството и општеството. Во Република Македонија децата родени во брачна или вонбрачна заедница целосно се изеданачени по однос на взаемните односи, права и должностите помеѓу децата и родителите и поблиските роднини.
Родителскиот однос настанува со раѓање и законско посвојување.
Родителското право престанува со полнолетство на детето ( со навршување на 18 години ), со стапување во брак на детето пред полнолетство и со посвојување. Со одлука на суд во вонпроцесна постапка може да се продолжи родителското право над дете по навршување на 18 годишна возраст во случај детето поради пречки во интелектуалниот развој да не е во состојба да се грижи за себе и своите права.
Родителското право според Законот за семејството го сочинуваат правата и должностите на родителите да се грижат за личноста, правата и интересите на своите малолетни деца и децата над кои е продолжено родителското право. Родителското право подеднакво им припаѓа и на мајката и на таткото. Содржината на родителското право преставува права и должности, кои се однесуват на издржување на малолетните деца, грижата за нивниот живот и за нивното здравје, за нивното воспитување, школување и стручно оспособување, за имотот и имотните права на своите деца.
Децата имаат право да бидат застапувани во правниот промет од своте родители.
Малолетните деца имаат право да живеат со своите родители. Децата можат да живеат одвоено од родителите, кога тоа е во нивен интерес или во заеднички интерес за родителите и децата.
Децата имаат право да одржуваат непосредни контакти со родителот со кого не живеат заедно, како и со другите блиски роднини на родителот кој е умрен, на кого му е одземено родителското право или од други причини е спречен да го врши родителското право.
Со Законот за семејството се утврдени надлежностите на центарот за социјална работа да превзема мерки и применува облици на заштита на личноста, правата и интересите на малолетните деца. Како облици на заштита се предвидени:
−надзор над вршење на родителското право
−старателство
−посвојување
−заштита од семејно насилство
Со законот за семејството на Република Македонија, во делот на одредбите со кои се уредуват правата и должностите на родителите и децата е предвидена глава со која е уреден надзорот над вршење на родителското право. Центарот за социјална работа, заради заштита на личноста, интересите и правата на малолетните лица ги превзема следните мерки:
−Ги предупредува родителите на недостацотите во воспитанието и развојот на детето, им нуди помош во правилниот развој и воспитување на детето, ги упатува самите или заедно со детето да посетат соодветно советувалиште, здравствена, социјална или воспитна установа која може да им даде потребен совет,
−Ги уредува личните односи на детето со родителот со кого не живее заедно во случај на разделени семејства, при што може да донесе одлука да времено ги забрани истите доколку редовните контакти се одвиваат нередовно или на штета на детето ( нередовно и неосновано неплаќање на издржувањето за детето, непридржување на решението на центарот за социјална работа со кое се уредени личните односи, задржување на детето или да се одземе детето од едниот родител и извесен период да се даде кај родителот со кого детето не живее заедно заради оневозможени контакти),
−Донесува решение за постојан надзор над вршењето на родителското право,
−Со решение може да одземе дете од родител и да го довери на другиот родител, на некое друго лице или во установа, во случај родителот со кого детето живее го
запоставил детето во поглед на чување и воспитување или кога постои сериозна опасност за неговиот правилен развој и одгледување,
−Центарот може врз основа на свои сознанија, како и на барање на родител, старател или јавениот обвинител, да смести дете во установа доколку дошло до пореметување на неговото поведение,
−Во поглед на имотот на детето, центарот за социјална работа може да задолжи родителот да го известува за начинот на управување со имотот и преку судот да бара изрекување на мерки за заштита на имотот или родителот да има положба на старател во поглед на детето,
−Во случај кога родителот ќе го занемари или злоупотреби родителското право, може да се иницира постапка пред надлежен суд против тој родител за одземање на неговото родителското право. Предлог до судот доставува центарот за социјална работа, другиот родител или јавниот обвинител. Злоупотреба или грубо занемарување на родителското право постои доколку родителот кон детето спроведува физичко или емоционално насилство, полово го искористува, му дозволува употреба на алкохол, или дрога, го наведува на општествено неприфатливо поведение, го напуштил подолго од три месеци и не се грижи за детето и ако на било кој друг начин грубо ги крши правата на детето.
Под старателство се става малолетно лице без родителска грижа ( чии родители не се живи, исчезнати, непознати или се со непознато живеалиште повеќе од една година) и дете чии родители без оглед на причините повремено или трајно не ги извршуваат своите родителски права и должности.
Постапката за ставање на детето под старателство, определувањето на мерките на заштита на личноста, правата и имотот на малолетното лице, назначување на старател, вршење надзор над старателот во вршење на старателската должност го врши Центарот за социјална работа, како исклучиво надлежен орган за старателство. Центарот за социјална работа е исто така овластен да продолжи да му пружа помош на лицето на кое старателството му престанало поради полнолетство ако тоа, додека траело старателството, од оправдани причини не можело да се оспособи за самостоен живот и работа.
На малолетно лице може да му се постави старател за посебен случај кога се води спор помеѓу дете и неговите родители, за склучување на одделни правни дела помеѓу нив, како и во други случаи кога нивните интереси се во спротивност. Родителот може да располага со имот на малолетно дете, да го отуѓи, оптовари, да се откаже од подарок или наследство, само со одобрение на центарот за социјална работа.
Со Законот за семејството се уредува посвојувањето на малолетните деца ( до навршување на 18 годишна возраст), исклучиво кога ваквиот облик на заштита е пред се во нивен најдобар интерес. Постапката на посвојување на малолетни лице е строго формална, со определување на условите за посвојување, начинот и постапката за засновање на посвојување, правата и должностите на посвоителот и на посвоеникот и престанокот на посвојувањето.
Согласно Законот можно е засновање на два вида на посвојување: потполно посвојување со кое помеѓу посвоеникот и посвоителите се создават однос родител-дете како со раѓање, и непотполно посвојување со кое помеѓу детето и посвоителите се воспоставуваат односи што постојат помеѓу родители и деца.
Посвојување е дозволено само со изјава за согласност на родителот на детето, откако детет ќе наврши три месечна возрст. Изјавата родителот ја дава во надлежниот центар за социјална работа. Законот предвидува дека посвојувањето е можно и без изјава на родител, во случај да му е одземена деловната способност или вршењето на родителското право, на родителот на кој повеќе од една година не му се знае престојувалиштето. За засновање на посвојување не е потребна согласност ниту од родител на дете сместено во институција или згрижувачко семејство, кој не покажал грижа за детето во рок од 6 месеци по истекување на рокот во кој бил должен да го земе детето.
Со измените и дополнувањата на Законот за семејството (Јуни 2004 година) направено е подвојување на водењето на стручниот дел на постапката од одлучувањето за посвојувањето и воведена е можност за единствена евиденција на државно ниво.
Стручните тимови при центрите за социјална работа го спроведуваат стручниот дел на постапката за посвојување, спроведуваат третман и изготвуваат стручно мислење за подобноста и мотивацијата на лицата кои имаат поднесено барање за посвојување на малолетно дете, нивните лични својства и можност за обавување на родителска должност. Центарот за социјална работа води грижа за молетните деца без родители и родителска грижа и одлучува за обликот на нивната заштита. До Комисијата доставува предлог за најсоодветни посвоители и предлог детето да биде сместено на адаптивен период во семејството на можните посвоители.
Засновањето на посвојувањето и водењето на регистри на посвоители и посвоеници го врши Комисија за засновање на посвојување, при Министерството за труд и социјална политика. Комисијата е составена од 5 члена од следните образовни профили: дипл.социјален работник, дипл.правник, психолог и педагог со 15 години работно искуство во областа и лични и професионални способности за вршење на оваа должност. Членовите на Комисијата ги именува министерот за труд и социјална политика.
Комисијата води регистар на сите потенцијални посвоители и регистар на сите посвоеници на ниво на целата држава, врши увид во списите по предметите за посвојување, донесува решение за задолжителен адаптивен период на детето во семејството на потенцијалните посвоители, го разгледува предлогот на центарот за социјална работа за сместување на детето во семејство на конкретни посвоители и предлогот детето да биде посвоено од конктретните посвоители, со можност истиот да го промени и предложи други родители. Комисијата формално го заснова посвојувањето. Со измените и дополнувањето на законот е утврдена горната граница на возраста на посвоителот, така што возрасната разлика помеѓу посвоителот и посвоеникот не може да биде поголема од 45 години. Во законот се предвидени исклучоци, доколку се посвојува брат или сестра на претходно посвоено дете, а во случај детето да го посвојува брачен пар, посвојувањето е дозволено доколку возрасна граница постои помеѓу детето и едниот посвоител .
Со измените на Законот за семејството е утврдено дека малолетните деца се штитат во случај кога се жртви на семејно насилство, преку утврдени мерки и активности кои ги превзема центарот за социјална работа.
Со Законот за социјална заштита се уредуваат конктерните облици на заштита, кога детето нема услови да живее во своето семејство. Центарот за социјална работа одлучува за вонинституционална или институционална заштита, применува стручна работа и превзема конкретни мерки, зависно од возраста и потребите на секое дете.
Како воинституционална заштита се практикува дневно згрижување во Дневни центри во кои се пружа работно-производна активност, работна терапија и други активности на деца со телесна или интелектуална попреченост. Во Република Македонија е развиен обликот на згрижување на деца во згрижувчко семејство. Овој облик на заштита се применува подолг период и пермантно се развива и унапредува. Процесот на деинституционализацијата се подржува со згрижување на децата во згрижувачки семејства, која практика покажа добри резултати. Во згрижувачките семејства се сместуваат и деца со попреченост, со што се намали нивносто сместување во институции. Згрижувачките семејства добиваат месечна надокнада за секое сместено дете и повремена помош во вид на донации.
Институционалната заштита се применува во Домот за деца без родители и родителска грижа „11 Октомври„ во Скопје, каде се сместуваат деца од три годишна возраст до оспособување за самостоен живот, а најдоцна шест месеци по завршување на средното училиште. Новороденчињата до три годишна возраст се сместуваат во „ Домот за доенчиња и мали деца„ во Битола. Во Скопје постои установа за сместување деца со умерена попреченост во интелектуалниот развој, во која добиваат сместување, нега, исхрана, воспитна работа и работно оспособување, зависно од индивидуалните можности на детето. Децата со телесна попреченост се сместуваат во установа во Бања Банско, каде добиваат сместување, исхрана, грижа, културно-забавни активности и основно образование, додека понатамошното школување се обезбедува во постојниот образовен систем. Децата со тешка попреченост во интелектуалниот развој се сместуваат во Специјалниот Завод во Демир Капија.
Децата без родители и родителска грижа, согласно законот за социјална заштита можат да остварат постојана парична помош, здравствена заштита доколку истата не ја добиваат по друга основа, право на домување ( кое со децентрализацијата премина во надлежност на општините). Центарот за социјална работа, согласно Законот за заштита на децата, решава за правата на детски додаток, посебен додаток и помош за опрема на новороденче.
Со Програмата на Министертсвото за труд и социјална политика за заштита на социјално исклучените лица се превземаат планираните мерки и активности за заштита на децата на улица. Оваа програма е насочена кон евидентирање на сите деца, превземање на мерки на работа со родителите и подигање на степенот на родителската должност и одговорност, а во случај на евидентно занемарување на децата се иницира постапка за одземање на родителско право, сместување во Установи за деца или во згрижувачки семејства. Во тек се активности за социјално зајакнување на децата преку вклучување на програми на дневни центри.
Со Законот за работни односи е утврдена посебна заштита на вработени млади луѓе под 18 годишна возраст, кои неможат да работат на тешки физички работи, работи под земја или под вода, ниту на други работи кои би можеле штетно и со зголемен ризик да влијаат на здравјето и животот на работникот. Со овој пропис е уредено правото на работа со половина од полното работно време на еден од родителите на потешко хендикепирано дете, ако двајцата родители се вработени или се работи за самохран родител.
Во РМ малолетните лица кривично и прекршочно се одговорни со навршување на 14 годишна возраст. За спроведување на постапка за малолетните сторители на кривични дела се пропишани посебни глави во Кривичниот Законик и Законот за кривичната постапка, а по истиот принцип е уредена и прекршочната постапка.
Кривичната постапка против малолетен сторител на кривично дело се спроведува согласно следните принципи:
−кривичната постапка се поведува исклучиво по барање на јавниот обвинител
−за секое поведување на постапката јавниот обвинител го известува Центарот за социјална работа како надлежен орган за старателство, бара мислење и предлог за изрекување, продолжување и укинување на изречените мерки од судот
−на малолетник неможе да му се суди во отсуство
−малолетникот се повикува преку родителот или законскиот застапник
−при превземање на дејствија на кои присуствува малолетникот, а особено при неговото испитување, органите се должни да постапуваат претпазливо, водејќи сметка за душевната развиеност, чувствителноста и за личните особини на малолетникот, за да водењето на кривичната постапка не влијае штетно на неговиот развој
−за кривични дела за кои е пропишана казна затвор над 5 години, малолетникот мора да има бранител, како и за другите кривични дела по оценка на судијата за малолетници
−Во кривична постапка против малолетен сторител на кривично дело никој неможе да биде ослободен од обврската за сведочење
Јавниот обвинител може да одлучи да не бара поведување на кривична постапка за утврдување на одговорност на малолетен сторител на кривично дело за кое е пропишана казна затвор до 3 години или парична казна . Јавниот обвинител бара мислење од надлежниот Центар за социјална работа за поведувањето на постапка против малолетник.
Во подготвителната постапка спрема малолетник покрај фактите што се однесуваат на кривичното дело, посебно се утврдуват фактите кои се од значење за возраста, оценката за неговата душевна развиеност, средината и условите во која живее и други околкносто кои се однесуваат на личноста на малолетникот. За сите овие околности се сослушуваат родителите или старателот на детето и се прибавува извештај од надлежниот центар за социјална работа. Центарот за социјална работа соработува со јавниот обвинител и судот во постапката за утврдување на кривичната одговорност на малолетните лица, како и во поглед на предлагање на мерките против малолетникот и следење на нивното извршување. Центарот за социјална работа го следи ефектот на реализирање на мерките преку процесот на севкупна ресоцијализација во семејната средина, секојдневните активности и однесување, вклучување во образованието и воспитувањето, преку изготвување на Програма за работа со секое дете индивидуално.
Постапката за утврдување на одговорност на малолетен сторител на кривично дело ја води судија за малолетници, кој ја спроведува подготвителната постапка . Во постапката пред основните судови и второстепениот Апелационен суд, одлуките се носат од судски совет составен од еден судија и двајца судии поротници. Поротниците се избираат од редот на професори, учители, воспитувачи и други лица кои имаат искуство во воспитување на малолетници. За малолетен сторител на кривично дело можат да се изречат воспитни мерки (укор и упатување во дисциплински центар ) засилен надзор од родител, друго семејство и од орган за старателство и заводски мерки ( упатување во воспитна установа и вовоспитно- поправен дом ), мерка на безбедност ( задолжително психијатриско лекување и чување во здравствена организација, задолжително лекување на алкохоличари и наркомани и забрана на управување со моторно возило), а по исклучок малолетнички затвор.
При изрекување на некоја од воспитните мерки на засилен надзор, судот може на малолетникот да му одреди една или повеќе посебни обврски ако е тоа потребно за поуспешно извршување на изречената мерка, како на пример: лично да му се извини на оштетениот; да ја надомести или поправи штетета направена со кривичното дело; редовно да го посетува училиштето; да не отсуствува од работа или да прифати оспособување за работа; забрана да употребува алкохол, дроги и сл.; да посетува соодветно советувалиште или здравствена установа и слично.
Како алтернативна мерка на казнување на малолетни сторители на кривични дела е предвидена општокорисна работа во трање од пет до сто часа.
Судот носи одлука за мерката што ќе биде изречена. При тоа ги зема во вид возраста на мололетникот, психо-социјалните карактеристики, мотивите за сторување на криминално дело, животните околности, дали предходно му била изречена друга казна и други релевантно околности.
Сите овие податоци ги обработува надлежниот орган за старателство-центар за социјална работа и дава предлог до судот.
Судот секогаш изрекува најслаба мерка со која може да се влијае врз малолетникот во иднина да не врши криминални дела.
Во Законот за прекршоците е утврдено дека прекршочно се одговорни малолетни лица со наполнети 14 години возраст, на кои деца може да им се изречат само воспитни мерки и малолетни лица со навршени 16 години на кои може да им се изрече воспитна мерка, а по исклучок парична казна или казна затвор. Центарот за социјална работа учествува во постапката за утврдување на прекршочна постапка против малолетен сторител, со доставување на мислење до судот за личноста на малолетникот, а има право и да се запознае со текот на целата постапка.
Извршувањето на изречените на мерки и казни кон малолетен сторител на кривично дело е уредено со Законот за извршување на санкции.
Целта на извршување на воспитните мерки е со заштита, помоши надзор, образование и воспитување на малолетни лица и да се обезбеди правилен развој на нивната личност. Одлуката за изречена воспитна мерка судот ја упатува на извршување до центарот за социјална работа, да со оглед на видот на воспитната мерка самиот ја извршува согласно методологијата на работа, или да врши социјален надзор на извршувањето на мерката или малолетното лице да го упати во соодветна заводска установа.
Стручно-инструкторски надзор над извршување на воспитните мерки врши Републичкиот завод за социјални дејности. Мерките на засилен надзор ги следи Центарот за социјална работа.
Заводските мерки се извршуваат со упување во воспитна установа и со упатување во воспитнопоравен дом, каде може да се организира настава за основно образование и други видови на стручно оспособување на малолетните лица .
Казната затвор малолетните лица ја издржуват одвоено од полнолетните лица во малолетнички затвор, одделено машки деца од женски деца.
Со Кривичниот законик се предвидени кривични дела во кои објект на заштита се децата и малолетните лица. Квалификаторен облик на делото е предвиден за кривичните дела убиство, наведување на самоубиство и помагање во самоубиство, грабнување, во случаи кога делото е сторено спрема малолетно лице. Како посебни кривични дела се предвидени полов напад врз дете, подведување и овозможување полови дејствија, покажување на порнографски материјал на дете и родосквернавење.
Во Кривичниот законик , во посебна главата се закционирани кривични дела против бракот, семејството и младината. Со овие кривични дела се санкционира вонбрачен живот со малолетно лице, одземање малолетник, промена на семејна состојба на дете, напуштање немоќно дете, запуштање и малтретирање на малолетно лице, неплаќање на издршка и точење алкохолни пијалаци на малолетници.
Според годишниот статистички извештај на Државниот завод за статистика во текот на 2003 година во судовите во Република Македонија се пријавени 287 кривични дела против бракот, семејството и младината и тоа:
−одземање малолетник - 50
−запоставување и малтретирање малолетно лице - 30
−неплаќење издршка - 177
−останати кривични дела - 30.
За кривични дела против бракот, семејството и младината во текот на 2003 година осудени се вкупно 183 строрители и тоа:
−за одземање малолетник - 24
−за запоставување и малтретирање малолетни лица - 26
−за неплаќање издршка - 115
−за другите кривични дела - 18
42.Каке се третира семејното насилство во вашето законодавство и во судксата практика?
Семејното насилство започна да се третира издвоено во македонското граѓанско законодавство со измените и дополнувањата на Законот за семејство во јуни 2004 (“Службен весник на Република Македонија“, број 80/92, 09/96, 38/04 и 83/04-пречистен текст). Со овие измени и дополнувања, како новина се воведува и уредува семејното насилство во граѓанско- правен пропис.
Со измените кои се направени, член 1 гласи дека со овој закон се уредуваат: бракот и семејството, односите во бракот и семејството, одредени облици на посебна заштита на семејството, нарушените односи и насилството во бракот и семејството, посвојувањето, старателството, издржувањето, како и постапката пред судот во брачните и семејните спорови. Со член 2 од истиот закон се утврдува дека Републиката обезбедува заштита на бракот и семејството од нарушени односи и насилство во бракот и семејството. Со член 5 од истиот закон се додава нов член 33-а со кој: Се забранува секаков вид на насилство во бракот и семејството.
Во смисол на овој закон, во член 94-б се дефинира семејното насилство, и тоа: под насилство во бракот и семејството се смета секое однесување на член на семејство кој со примена на сила, закана и заплашување врши телесни повреди, емоционална или сексуална злоупотреба и материјално, сексуално или работно искористување на друг член на семејството.
Со став 2 од истиот член е утврдено дека како насилство се смета однесувањето сторено: од едниот брачен другар врз другиот брачен другар кои живеат или живееле во брачна или вонбрачна заедница или во кој било вид заедница како семејство или ако имаат заедничко дете; меѓу браќа и сестри, полубраќа и полусестри; над дете; над постари членови во семејството и над лица – членови на семејството чија деловна способност е делумно или целосно одземена.
Со измените и дополнувањата на Законот за семејство од јуни 2004 (“Службен весник на Република Македонија“, број 38/04) во член 94-в, став 2, е утврдено дека како жртва може да се јави било кој член од семејството, без оглед на пол и возраст. Извршител на семејно насилство може да биде поранешен или сегашен брачен или вонбрачен другар, лицето кое живеело или живее во заедница со жртвата, лице со кое се има заедничко дете , лице кое е поврзано до четврти степен на крвно сродство и втор степен сродство по сватовство со овие лица, односно со нив е во брачна или вонбрачна заедница или било која заедница на живеење.
Во член 94-г се потенцира улогата на Центарот за социјална работа, и тоа: Центарот за социјална работа секогаш кога има сознанија дека во семејството се нарушени семејните односи или има семејно насилство сам или на барање на член од семејството превзема мерки за заштита на семејството и лицата кои се жртва на семејно насилство. Центарот за социјална работа секогаш кога има сознанија дека во семејството постои насилство од било каков вид и дека постои сериозна опасност за животот и здравјето на член од семејството, ги презема следниве мерки на заштита:
−обезбедува нужно сместување за лицето-жртва на насилството, кое може да трае најмногу 6 месеци, со можност за продолжување за уште 6 месеци
−обезбедува соодветна здравствена заштита ;
−обезбедува соодветна психо-социјална интервенција и третман;
−ги упатува во соодветно советувалиште;
−доколку во семејството има дете кое е на редовно школување, помага за продолжување на редовното образование;
−го известува органот за прогон;
−дава секаков вид на правна помош и застапување;
−покренува постапка пред надлежниот суд;
−по потреба поднесува барање до судот за изречување на привремена мерка за заштита;
−презема други мерки за кои ќе оцени дека се неопходни за решавање на проблемот.
Предвидените мерки се пред се во функција за заштита на жртвата и другите членови од продолжување на понатамошното насилство во семејството. Заради имплементација на законот, МТСП веќе стави во фунција четири дневни центри за жртви на семејно насилство, како посебни организациони единици во надлежните центри за социјална работа, а во праграма за развој на овој облик на заштита се планира проширување на мрежата на истите. Практичната имплементација на законот е во почетна фаза, така да се евидентирани одреден број на постапувања.
Мерките на заштита центарот ги превзема задолжително кога жртва на семејно насилство е малолетно дете или лице со одземена деловна способност.
Сознанијата дека е сторено семејно насилство, Центарот за социјална работа ги добива од граѓани, службени и правни лица, кои се должни без одлагање да достават известување.
Семејното насилство започна да се третира издвоено во македонското кривично законодавство со измените и дополнувањата на Кривичниот законик (“Службен весник на Република Македонија“, бр.19/04) кога и се пристапи кон вградување на одредби за семејното насилство во постојниот Кривичен законик.
Имено, согласно членот 122 од кривичниот закон семејното насилство е дефинирано како малтретирање, грубо навредување, загрозување на сигурноста, телесно повредување, полово или друго психичко или физичко насилство со кое се предизвикува чувство на несигурност, загрозување или страв, спрема брачен другар, родителите или децата или други лица кои живеат во брачна или вонбрачна заедница или заедничко домаќинство, како и спрема поранешен брачен другар или лица кои имаат заедничко дете или се наоѓаат во блиски лични односи.
Во Кривичниот законик во главата Кривични дела против животот и телото (во кривичните дела убиство, убиство на миг, телесна повреда и тешка телесна повреда), во главата Кривични дела против слободите и правата на човекот и граѓанинот (во рамките на кривичните дела присилба, противправно лишување од слобода и загрозување на сигурноста) и во главата Кривични дела против половата слобода и половиот морал (во кривичните дела полов напад врз дете и посредување во вршење проституција) како квалифицирани облици на основните кривични дела вградени се одредби за вршење на семејното насилство.
Со Законот за семејството е регулирано иницирање на постапка пред суд за обезбедување на судска заштита во редовна граѓанска постапка, без оглед дали кон сторителот на семејно насилство е покрената кривична постапка. Центарот за социјална работа е единствено легитимиран за поднесување на барање до судот за иницирање на постапка за изречување на привремена мерка за заштита од семејно насилство, со обврска за задолжително поднесува барање до судот за малолетни и деловно неспособни лица. Барањето за полнолетни и деловно способни лица се поднесува само со согласност на жртвата на семејното насилство. Центарот за социјална работа кон барањето доставува записник и извештај за преземините дејствија, во кој може да даде и предлог за изречување на привремена мерка со предлог мерка.
Со Законот се пропишани привремените мерки кои судот може на сторителот на семејното насилство да му ги изрече (една или повеќе ) и тоа:
−забрана да се заканува дека ќе стори семејно насилство;
−забрана да малтретира, вознемирува, телефонира, контактира или на друг начин комуницира со член на семејството, директно или индиректно;
−забрана да се приближува до живеалиштето, училиштето, работното место или определено место кое редовно го посетува друг член на семејството;
−да одреди отстранување од домот без оглед на сопственоста, до донесување на конечна одлука од надлежниот суд;
−забрана да поседува огнено или друго оружје или истото да му биде одземено;
−да го задолжи да ги врати предметите кои се потребни за задоволување на секојдневните потреби на семејството;
−да изрече задолжително издржување на семејството;
−да нареди тужениот да посетува соодветно советувалиште;
−да нареди задолжително лекување, доколку е корисник на алкохол и други психотропни супстанци или има некое заболување;
−да го задолжи да ги надомести медицинските и другите трошоци настанати од семејното насилтво
−да изрече било која друга мерка која судот ќе ја смета за неопходна за да се обезбеди сигурност и добросостојба на другите членови на семејството.
Предлог за иницирање на судска постапка до Центарот за социјална работа може да поднесе брачниот другар, родителите или децата или други лица што живеат во брачна или вонбрачна заедница или заедничко домаќинство, поранешен брачен другар или лица кои се наоѓаат во блиски лични односи кон кои се преземени дејствија на семејно насилство, без оглед дали е поднесена тужба во кривична постапка.
Родител, старател или законски застапник може да поднесе предлог во име на малолетно дете и лице со ограничена или одземена деловна способност, како и за лице над кое е продолжено родителското право. Предлогот, лицата го доставуват до надлежниот центар за социјална работа определен според местото на живеење на жртвата на насилството.
Со измените и дополнувањата на Законот за семејство е уредена и постапката за изрекување на привремените мерки за заштита од семејното насилство, составот на судот, текот на расправата и правните средства против одлуката на судот. Со член 279-а е утврдено дека во постапките за изрекување на привремена мерка за заштита од семејно насилство одлучува судија поединец.
По приемот на барањето од член 94-е од овој закон судот закажува рочиште. Во оваа постапка, согласно член 279-б јавноста е исклучена. Со член 279-в е утврден начинот на постапување на Центарот за социјална работа: Судот по барањето на Центарот за социјална работа за изречување на привремена мерка од членот 94-е на овој закон ќе постапи веднаш и во рок од седум дена од денот на приемот на барањето ќе донесе одлука. По исклучок од ставот 1 на овој член, судот ќе донесе одлука во рок од три дена од денот на приемот на барањето доколку постои основано сомнение дека постои сериозна опасност по животот и здравјето на член од семејството.
Со член 279-г се предвидува присуство на рочиштето на извршителот и жртвата на семејното насилство и претставник од Центарот за социјална работа. Законот предвидува по оцена на судот, да може да бидат повикани и други лица. Во член 279-д е утврдено дека привремената мерка за заштита од семејно насилство може да трае најмногу една година. Доколку семејното насилство продолжи и по истекот на мерката, Центарот за социјална работа може да поднесе барање за продолжување на некоја од мерките. Судот може да побара известување од Центарот за социјална работа за спроведување на изречената мерка. Судот по предлог на Центарот за социјална работа може да ја проолжи, укине или измени одлуката. Примерок од одлуката судот доставува до странките и Центарот за социјалан работа, јавното обвинителство и органот за прогон. Жалбата изјавена против одлуката на судот не го задржува нејзиното извршување.
Во поглед на судската одлука за изречените привремени мерки на заштита од семејно насилство центарот за социјална работа ги има следните надлежности:
−го следи извршувањето на изречената мерка и за текот на спроведувањето на мерката го известува судот на негово барање.
−може да поднесе предлог до надлежниот суд за укинување на изречената мерка и пред истекот на рокот за кој е изречена мерката, доколку оцени дека истата ја постигнала целта заради која е изречена.
−може да поднесе предлог за измена на изречената мерка или за нејзино продолжување, доколку оцени дека изречената мерка е несоодветна или дека ќе ги постигне бараните резултати, но дека за тоа е потребно истата да трае подолг временски период.
Во спроведување на заштитните мерки центарот за социјална работа соработува со граѓани, правни лица и организации. Пропишани се и казнени одредби за субјектите за кои со законот е утврдена обврската за задолжително пријавување на семејно насилство до недлежниот центар за социјална работа. Така со член 279-з утврдени се и парични казни, и тоа: со парична казна од 5.000 до 10.000 денари ќе се казни за сторен прекршок тој што нема да постапи согласно обврските од член 94-г, односно должноста да го извести без одлагање Центарот за социјална работа за сознанија дека постои семејно насилство. Со парична казна од 100.00 до 200.000 денари ќе се казни за сторен прекршок и правното лице што нема да постапи согласно претходно наведените обврски. Парична казна е предвидена и за одговорното лице во правното лице.
Во судската пракса изречена е една привремена мерка на заштита, со оглед да на краткиот период на изменување и дополнување на Законот за семејството.
Со измените во Kривичниот законик (“Службен весник на Република Македонија“, бр.19/2004), семејното насилство се третира како кривично дело против животот и телото и за сторителите на кривично дело вршење на семејно насилство се предвидени од парични казни до казни затвор од шест месеци до доживотен затвор. Иницирањето на кривичната постапка пред суд се врши согласно Законот за кривична постапка.
Секое дете во Република Македонија има право на здравствена заштита согласно Законот за здравствена заштита и Законот за здравствено осигурување, со кои се регулирани односите и правата од здравственото осигурување, постапката на користењето на здравствената заштита и системот и организацијата на здравствената заштита.
Во случај на семејно насилство, членовите на семејството кои се жртви на насилството, ги користат правата од здравствената заштита и здравственото осигурување, во соодветна здравствена установа согласно потребите за здравствена зашита: во примарна здравствена заштита кај матичен лекар во здравствена заштита за деца до 6г., Здравствена Заштита на ученици и младинци, Здравствена Заштита за општа медицина, Здравствена Заштита за медицина на трудот, Здравствена Заштита за жени, службата за итна медицинска помош, во соодветна специјалистичко-консултативна служба или болница на секундарно или терциерно ниво. Упатувањето и обезбедувањето на здрвствена заштита на жртвата на насилство е регулирано со одредбите на Законот за семејство, односно е во ингеренциите на Центарот за социјална работа. Регистрацијата, евиденцијата и начинот на обезбедувањето на здравствена заштита на жртвите на семејно насилство се спроведуваат преку системот на здравствена заштита.
Во случај на насилство детето, ги користи правата од здравствената заштита и здравственото осигурување, во соодветна здравствена установа согласно потребите за здравствена зашита: во примарна здравствена заштита кај матичен лекар во здравствена заштита за деца до 6г. или Здравствена Заштита на ученици и младинци, службата за итна медицинска помош, во соодветна специјалистичко-консултативна служба или болница (детско одделение) на секундарно или терциерно ниво. Со цел да се обезбеди соодветна квалитетна здравствена заштита на детето воопшто, а конкретно во случај на насилство, кога потребата за квалитетна здравствена заштита поради физичка и психичка траума на детето е уште поголема, здравствената утсанова треба да ги исполнува сите услови пропишани со Правилникот за поблиските просторни услови, опремата и кадрите за основање и работење на здравствените организации.
Секој здравствен работник е должен по службена должност секој случај на насилство кај дете да го идентифицира, регистрира и пријави во полиција, по укажаната соодветна медицинска помош. Секој случај на насилство се шифрира со соодветна категорија по Меѓународната статистичка класификација на болестите и на сродните здравствени проблеми - 10 ревизија (МКБ-10) и се регистрира во медицинската документација во амбулантно-поликлиничката или болничката дејност, односно во лекарскиот извештај за причина за смрт во случај на смрт, согласно законската регулатива: Закон за здравствена заштита, Закон за евиденциите од областа на здравството, Програма за статистички истражувања во здравството, Закон за државна статистика.
Во здравствената статистика треба да се евидентираат индивидуалните случаи на насилство воопшто, а конретно кај децата шифрирани и регистрирани со следните категории по МКБ-10 (Џ60-Џ84 намерно самоповредување; Џ85-Ѕ09 обид за нанесување телесна повреда; Ѕ10 – Ѕ34 настан со неутврдена намера; Ѕ35 – Ѕ36 законска интервенција и воени дејства; Т74 малтретман синдром; Ѕ06 запоставување и напуштање; Ѕ07 други малтретман синдроми), врз основа на кои се изготвуваат збирни извештаи со агрегирани податоци. Овие пак извештаи се од голема важност за одредување на ризик факторите и причините за насилството врз децата, како и за преземање интервентни програми за превенција на насилството врз децата.
Бројот на случаи кои биле предмет на судско одлучување во периодот од донесувањето на Законот за изменување и дополнување на Кривичниот законик до денес е 16 кривични предмети заведени пред основните судови во Република Македонија.
43. Постои ли посебна законска заштита на правата на старите лица?
Со членот 35 во Уставот на Република Македонија (“Службен весник на Република Македонија“, бр. 52/91, 01/92, 31/98, 91/01 и 84/03) се гарантира посебна заштита на немоќните граѓани. Во членот 40 на Усатвот е утврдена обрска на децата да се грижат за старите и изнемоштени родители.
Во РМ правата на старите лица не се уредени со посебен пропис, туку одредбите за правата на старите лица се содржани во повеќе закони и подзаконски акти.
На старите лица им се обезбедува социјална заштита, за надминување на социјалните ризици на кои се изложени поради возраста и здравствената состојба, доколку се материјално необезбедени и без семејна грижа, согласно Законот за социјална заштита.
Од услугите и мерките од социјалната заштита и социјалната работа, старите лица користат права од институционална и воинституционална заштита.
Институционалната заштита опфаќа сместување во установи за стари лица и тоа:
−установи за стари лица - старски домови
−установи за возрасни инвалидни лица
−установи за возрасни лица со умерени и тешки пречки во психичкиот развој
Старите лица највеќе користат услуга на сместување во старски дом. Постојат 4 установи за сместување на стари лица, во Куманово, Скопје, Прилеп и Битола, во кои престојуваат 505 корисници . Во овие установи се обезбедува исхрана здравствена заштита и културно забавни активности за старите лица.
Законот за социјална заштита од 1997 година овозможува работа на приватниот сектор во оваа област. Во Р. Македонија делуваат и три приватни дома за стари лица за 120 корисника, за кои постапката за вклучување во мрежата на Јавни установи за социјална заштита не е отпочната. Се измените и дополнувањето на Законот за социјална заштита (“Службен весник на Република Македонија“, бр. 65/2004) се постигна целосно нормативно уредување на постапката за отварање на домови за стари лица и со тоа вклучување на приватниот сектор како инвеститор и вршител на услугите во ваков вид на установи.
Вонинституционалната заштита опфаќа:
−право на прва социјална услуга, преку воочување на проблемот, укажување на можните решенија и определување на мерки на заштита
−право на домашна нега и помош, кое се обезбедува на старо и изнемоштено лице, кое не е во состоба да се грижи само за себе
−право на дневно згрижување, се обезбедува на стари и изнемоштени лица преку услуги во врска со исхрана, дневен престој, културно забавен живот, одржување на хигиената
−право на сместување во згрижувачко семејство
Досегашната практика покажа дека воинституционалната заштита за старите лица не е доволно развиена. Со цел да се приближат услугите до старите лица, да им се помогне во надминување на проблемите околу грижата и задоволување на секојдневните потреби, изготвени се измени и дополнување на Законот за социјална заштита со воведување можност физички лица да вршат услуги на домашна нега и помош, како и патриципирање на здруженијата на граѓани во отварање на центри за дневно згрижување на стари лица. Со реализација на ваквите проекти, Министерството за труд и социјална политика го потикнува процесот на деинституционализација за оваа категорија на корисници, како и плурализација на давателите на услуги во областа.
Во системот на социјалната заштита, старите лица кои не се материјално обезбедени се јавуваат како корисници на постојана парична помош, паричен надоместок за помош и нега од друго лице, здравствена заштита во случај да не се осигурени по друга основа, како и еднократна парична помош доколку се во состојба на социјална криза.
Со Законот за семејството, старите лица на кои им е одземена или ограничена деловната способност се заштитуваат со ставање под старателсво и назначување на старател кој ќе се грижи за нивното здравје, интереси и имот.
Во Законот за семејството е утврдена обврската за издржување на блиските роднини. За децата е утврдена должност да ги издржуваат своите родители кои се неспособни за работа, а немаат доволно срества за издржување или сопствен имот. Доколку полнолетните деца не ја извршуваат должноста за издржување на родителот, правото се остварува со доставување на тужба до надлежнот основен суд. Судот, по исклучок може да го одбие барањето за издржување на родителот, доколку на истиот му било одземено вршењето на родителското право кон детето.
44. Каква посебна законска заштита постои за правата на лица со инвалидитет? Постојат ли мерки предвидени за обезбедување на нивна независност, како и социјална и професионална интеграција?
Со членот 35 на Уставот на Република Македонија (“Службен весник на Република Македонија“, бр. 52/91, 01/92, 31/98, 91/01 и 84/03) е утврдено дека Републиката им обезбедува посебна заштита на инвалидните лица и услови за нивно вклучување во општествениот живот.
Во националното законодавство правата на лицата со инвалидитет се штитат со следните прописи:
−Закон за заштита на децата (“Службен весник на Република Македонија“, бр.98/2000, 17/03 и 65/04);
−Законот за основно образование ( "Службен весник на Република Македонија" бр.44/ 95, 24/ 96, 34/96, 35/97, 82/ 99, 29/02, 40/03 и 42/03);
−Законот за средно образование ( "Службен весник на Република Македонија", бр. 44/95, 24/96, 34/96, 35/97, 82/99, 29/2002, 52/02- пречистен текст, 40/03, 42/03 и 67/04);
−Законот за високо образование ("Службен весник на Република Македонија“, бр.64/00 и 49/03);
−Законот за вработување на инвалидни лица (“Службен весник на Република Македонија” бр. 44/00 и 16/04);
−Zakon za zdravsteno osiguruvawe (“Службен весник на Република Македонија” бр. 25/00, 34/00, 96/00, 50/01, 11/02 и 31/03 )
−Закон за социјална заштита (“Службен весник на Република Македонија” бр. 50/97, 16/00, 17/03 и 65/04);
−Zakon za civilnite invalidi od vojnata (“Службен весник на Република Македонија” бр. 33/76, 25/79, 11/81, 04/85, 12/89, 37/89, 17/91, 38/91, 81/99 );
−Закон за просторно и урбанистичко планирање (“Службен весник на Република Македонија“, бр. 04/96, 08/96, 28/97, 18/99 и 53/01).
Правата на инвалидните лица се уредени и со подзаконски акти:
−Правилник за определување на начинот на остварување на правото на надоместок на плата за скратено работно време поради нега на потешко хендикепирано дете (“Службен весник на Република Македонија“, бр. 53/98)
−Правилник за оценување и утврдување на специфичните потреби на лицата со пречки во физичкиот или психичкиот развој (“Службен весник на Република Македонија“, бр. 30/00)
−Правилник за стандарди и нормативи за уредување на просторот и проектирање на објекти (“Службен весник на Република Македонија“, бр. 02/02).
Во Република Македонија е донесена Национална стратегија за изедначување на правата на лицата со хендикеп (“Службен весник на Република Македонија“, бр. 101/01). Оваа стратегија во голема мера се темели на Резолуцијата на ОН – Стандардни правила за еднакви можности на лицата со инвалидност 48/93.
Националната стратегија го опфаќа севкупниот развиток и специфичните потреби на лицата со инвалидитет во сферата на здравствената и социјалната заштита, образованието, рехабилитацијата и сите други сегменти на општествениот живот со посебен аспект на семејството и развојот на личноста, превенцијата, подигање на свеста, рехабилитација, достапност на услуги и помагала, културен живот, рекреација и спорт, религија, информации и истражувања, проценка на програмите за лицата со хедикеп , стручен кадар за работа со лица со хедикеп и меѓународната соработка.
За спроведување на Националната стратегија е формирано Координативно тело за изедначување на правата и можностите на лицата со инвалидитет. Ова тело го сочинуваат преставници од сите министерства кои ги третираат проблемите на инвалидните лица, научни институции и преставници на националните Сојузи на инвалидните лица. Активностите на Координативното тело се насочени кон иницирање на промена на законската и подзаконската регулатива која се однесува на правата на лицата со хендикеп, предлагање и иницијативи во поглед на креирање на политиката на заштита на правата на инвалидните лица посебно во доменот на социјалната заштита, здравствената заштита, образованието, вработување, координација на работата и организациите на лица со хендикеп, преку организирање на трибини, поднесување на иницијативи и слично.
Со Законот за заштита на децата, во Република Македонија е обезбедена посебна заштита за лица со пречки во интелектуалниот и телесниот развој ( посебен додаток како паричен надоместок) на товар на Буџетот на државата, а дадена е можност и општината да определи поголем обем на заштита.
Со Закон се обезбедени услови и можности за нивно згрижување во јавни детски градинки во зависност од видот и степенот на попреченоста, со посебен акцент на грижата во однос на приемот на децата, прилагоденост на програмите, дополнителна стручна помош и посебни програми, како и на стручноста на кадарот.
Во доменот на воспитно - образовната дејност нема посебни закони што ја регулираат оваа проблематика. Подрачјетo се регулира со одделни решенија во постојните закони и со подзаконски акт.
Со Закон за изменување и дополнување на законот за заштита на децата ( Службен весник на Република Македонија бр.65/ 2004) се предвидува можноста децата со пречки во психичкиот и физичкиот развој да се вклучат во детските градинки со "наод и мислење од соодветна стручна институција". Законодавецот ја предвидува можноста од вклучување на децата со посебни услови, односно во посебни групи.
Основното образование на децата со посебни потреби се остварува согласно Законот за основно образование. Со законoт се создаваат можности лицата со инвалидитет да стекнуваат основно образование во основните училишта, посебните основни училишта, посебни паралелки при основните училишта и во специјализирани установи за основно образование. И за децата на подолготрајно боледување предвидено е можноста да се школуваат во посебни паралелки што се отвораат во болниците.
Учениците со посебни воспитно - образовни потреби остваруваат и други права. Такво е правото на бесплатен превоз од домот до училиште за ученикот и родителот/ старателот; а за оние ученици за кои не може да се обезбеди превоз, се обезбедува бесплатно интернатско сместување и исхрана или сместување во згрижувачко семејство. Во посебните училишта се обезбедува и посебни програми за воспитно - образовна работа. Со законот се предвидени и индивидуални и групни форми и методи на воспитно - образовна работа за вклучените ученици со посебни потреби во основните училишта.
Согласно Законот за изменување и дополнување на законот за основно образование ( Службен весник на Република Македонија бр.63/04) децата со "пречки во физичкиот и психичкиот развој" се заменуваат со зборовите "посебни воспитно - образовни потреби". Со членот 27 се предвидува воведување и описно оценување што создава можности за реализација на вклучувањето и на деца со посебни воспитно - образовни потреби во основните училишта.
Средното образование се реализира согласно Законот за средно образование Законот предвидува можноста образовниот процес да се реализира полиморфно во паралелка, групи и индивидуално. Тоа создава можности за остварување на нивното право за лицата со инвалидитет. Со членот 43 од Законот се предвидува постоење на планови и програми и за "средно образование за ученици со посебни образовни потреби".За учениците со посебни образовни потреби е предвидено "учениците да се образуваат според сообразени програми за соодветни занимања или за работно оспособување.".
Во член 51 предвидена е можноста учениците со посебни образовни потреби да се вклучуваат "евидентирани и распределени според видот и степенот на пречки во развојот". Пристапот за средното образование да може да биде лице кое не е постаро од 25 години.
Во Законот за изменување и дополнување на законот за средно образование (“Службен весник на Република Македонија“, бр.67/04) со член 24 наместо терминот хендикепирани се употребува терминот "ученици со посебни образовани потреби". Предвидена е и можноста за полагање на државна матура, но " Во зависност од следењето на сообразените програми за соодветни занимања, односно образовни профили" ( член 30) Со актуелните измени за децентрализација во член 53 се предвидува 4 посебни средни училишта продолжуваат со работа како државни средни училишта.
Во Законот за Високо образование со една одредба го регулира правото на образование на лицата со инвалидитет. Во законот е предвидено: "Студентите, докторантите и специјализантите без родители, слепи, глуви, инвалиди од прва и втора група, мајки со деца до шестгодишна возраст и хоспитализираите имаат право на посебни погодности утврдени со статутот на високообразовната установа.
Државата не дозволува дискриминација или исклучување на лицата со посебни потреби во рамките на прописите, кои се однесуваат на социјално осигурување, социјална помош и социјална заштита.
Социјалното осигурување, а особено инвалидското осигурување е насочено кон воспоставување или обновување на работните способности на лицата со посебни потреби, така да тие својата егзистенција може да ја обезбедуваат во рамки на заработената плата. Работните способности често се обновуват или воспоставуваат и преку системот на професионалното оспособување. Исвесни надоместоци вон работата се остваруваат врз основа на социјалното осигурување, на пример во случај на болест, инвалидност итн.
Врз основа на Законот за вработување на инвалидни лица, Министерот за труд и социјална политика донесе Правилник за критериумите и начинот на доделување на средства од Посебниот фонд за обезбедување услови за вработување и работење на инвалидните лица, со кој се предвидува еднократна исплата на неповратни средства за:
−вработување на инвалидно лице на неопределено време;
−адаптација на работното место на кое ќе работи инвалидното лице;
−набавка на опрема потребна за вработување и работење на инвалидното лице; и
−доградба и адаптација на работен простор за вработување и работење на инвалидното лице.
Исто така со овој закон предвидено е финансирање и на работното оспособување на невработеното инвалидно лице заради вработување и на вработеното инвалидно лице, кое е не е оспособено за вршење на работите на тоа работно место, или кога инвалидното лице има потреба да се распореди од едно на друго работно место за кое не е работно оспособено.
Со Законот за вработување на инвалидни лица се предвидува средствата за придонесот за пензиско и инвалидско осигурување, придонесот за здравствено осигурување и придонесот за вработување за инвалидните лица да се обезбедуваат од Буџетот на Република Македонија. Исто така со овој закон се предвидува вработените во заштитното друштво кој не се инвалидни лица да се ослободуваат од плаќањето на персоналниот данок од доход и за нив да се обезбедуваат средства за придонесот за пензиско и инвалидско осигурување од Буџетот на Република Македонија.
Заштитните друштва се ослободени и од плаќање на данок од добивка како и сите давачки од добивката.
Со законот со методот на позитивна дискриминација се настојува изедначување на можностите за вработување на инвалидните лица на отворениот пазар на трудот, со што се допринесува нивно вклучување во отвореното општество и светот на трудот. Во врска со тоа, со позитивната законска регулатива се предвидува:
−на правно лице кое не е заштитно друштво да може да му се доделат неповратни средства од Посебниот фонд за вработување на инвалидно лице на неопределено време и адаптација на работно место на кое ќе работи инвалидно лице на кое му се утврдени специфични потребни при вработување и работење;
−на заштитно друштво да може да му се доделат неповратни средства од Посебниот фонд за вработување на инвалидно лице на неопределено време, адаптација на работно место на кое ќе работи инвалидното лице, набавка на опрема потребна за вработување и работење на инвалидното лице и доградба и адаптација на работен простор за вработување и работење на инвалидно лице;
−на инвалидно лице кога самостојно врши дејност како трговец поединец да може да му се доделат неповратни средства од Посебниот фонд за вработување на инвалидно лице на неопределено време, адаптација на работно место на кое ќе работи инвалидното лице на кое му се утврдени специфични потреби при вработување и работење и набавка на опрема потребна за вработување и работење на инвалидното лице.
За вработување на инвалидно лице на неопределено време во висина од 20 просечни плати исплатени во Република Македонија за претходниот месец, пред вработувањето, за вработување на лице со оштетен вид, оштетен слух, со пречки во гласот, говорот и јазикот, телесно инвалидно лице, лице со лесни пречки во психичкиот развиток, лице со комбинирани пречки и лице со психози кој поради степенот на инвалидноста има специфични потреби во работењето, односно 30 просечни плати исплатени во Република Македонија за претходниот месец пред вработувањето за вработување на слепо лице со оштетување на видот над 97% и телесно инвалидно лице со телесно оштетување над 90%.
Со Законот за вработување на инвалидните лица, работодавецот има право на доделување на неповратни средства од Посебниот фонд за адаптација на работно место на кое ќе работи инвалидното лице во висина до 30 просечни плати исплатени во Република Македонија за претходниот месец пред поднесувањето на барањето, набавка на опрема потребна за вработување и работење на инвалидното лице во висина до 50 просечни плати исплатени во Република Македонија за претходниот месец пред поднесувањето на барањето, согласно со бројот на нововработени инвалидни лица и за доградба и адаптација на работниот простор за вработување и работење на инвалидното лице во зависност од техничко-технолошкиот процес во висина до 50 просечни плати исплатени во Република Македонија за претходниот месец пред поднесувањето на барањето, согласно со бројот на нови вработени инвалидни лица.
Со Законот за вработување на инвалидни лица за финансирање на работите за создавање на посебни услови за вработување и работење на инвалидните лица, адаптација на работно место и набавка на опрема, доградба и адаптација на работен простор се издвојуваат 15% од вкупно остварените средства од постојниот придонес за вработување на потсметка на Агенцијата за вработување (Посебен фонд). Исто така, средствата потребни за работното оспособување на невработените и вработените инвалидни лица се обезбедуваат од Посебниот фонд.
Законските прописи од областа на здравственото осигурување обезбедубаат посебни одредби кои нудат олеснителни околности при користењето на здравствената заштита на лицата со инвалидитет. Тие се ослободени од учество во партиципација при користење на здравствената заштита на сите нивоа(примарна, секундарна терциерна). Исто така се ослободени од партиципација при набавка на медицински помагала , освен за поедини помагала за кои партиципраат 10% од вкупната цена на медицинското помагало.
Во Република Македонија се превземаат активности за социјализација и професионална интеграција на лицата со инвалидитет како и воопшто за лицата со пречки во развојот. Од 2003 година Република Македонија спроведува проект со Светската здравствена организација за рана интервенција и помош на децата родени со пречки во развојот или ризик кој се спроведува интерсекторски со повеќе министерства. Со меѓусебната соработка на Министерството за здравство, Министерството за образование и Министертвото за труд и социјална политика воспоставена е мрежна поврзаност и брза интервенција кај децата со ризик како и помош на семејставата кои имаат дете со пречки во развојот.
Направен е голем напор за училишна инклузија на овие деца во редовните училишта, деинституционализција и замена на специјализираните установи за престој на овие деца со дневни центри и згрижувачки семејства.
Во системот на социјална заштита граѓаните со интелектуална или телесна попреченост користат услуги и права од институционален и вонинституционален облик на заштита. Граѓаните кои се неспособни за работа и материјално необезбедени, користат право на постојана парична помош. Лицата кои неможат самостојни да се грижат за себе и да ги задоволуваат основните животни потреби, користат паричен надоместок за помош и нега од друго лице. Овие корисници користат здравствена заштита.
За вработен радител, предвидено е право на надоместок за скратено работно време поради нега на хендикепирано дете. Ова право го користи еден од родителите, доколку двајцата се во редовен работен однос, односно самохран родител за дете кое не е сместено во институција. Надоместокот се исплатува преку центарот за социјална работа.
Од институционалната заштита е уредено правото на оспособување за работно-производна активност и сместување во установа за социјална заштита. Со развивање на вонинституционалната заштита, се спроведува и процесот на деинституционализација во областа. Согласно Програма за социјално вклучување на Министерството за труд и социјална политика се развива мрежата на дневни центри за деца со попреченост. Истовремено се развива сместувањето на овие деца во згрижувачки семејства, а се работи на зајакнување на биолошките родители со цел децата да останат во примарните семејства.
Државата воспостваува систем на институции за рехабилитација, а Програмите кои се остваруваат во овие институции, овозможуваат оптимално рамниште на независност и функционирање на децата со посебни потреби. Со тоа, овие програми водат сметка за видот и степенот напопреченоста, а потоа за индивидуалните потреби, овозможувајќи полно учество и создавање на еднакви услови за развиток.
Програмите за рехабилитазија овозможуваат стекнување на основни вештини, се до највисоките степени на образование. Програмите за рехабилитазија се остваруваат во местото на живеење на корисникот, а во исклучителни случаи и во временски ограничени периоди рехабилитацијата може да се остварува и вон местото на живеење со остварување на интернатско сместување.
Во системот на социјалната заштита се обезбдуваат средства и донации за обезбедување на неопходни помагала заради целисходно вклучување на децата со посебни потреби во општествената заедница , посебно во образовниот процес, професионалниот живот, како и за независно и полно учество во секојдневниот живот и неформалните групи.
При набавката на помагалата се води сметка тие да бидат бесплатни или по цена достапна за семејство на детето со посебни потреби. Исто така, при изборот на помагалата нужно се зема предвид полот на лицето, неговата возраст и специфичноста на потребите. Тоа значи дека помагалата се различни односно соодветни на видот и степенот на хендикепот.
Државата обезбедува вклучување на децата со посебни потреби како творци и како корисници на културните збиднувања.
Сите креативни уметнички и интелектуални способности на децата со посебни потреби се реализираат како во личен интерес, така и за создавање на културни добра во интерес на целата заедница. Институциите овозможуваат непречено посетување на кулурните представи, во рамките на театрите, музеите, кината и библиотеките.
Цивилните инвалиди од војната остваруват право на додаток за нега и помош од друго лице, право на здравствена заштита, право на професионална рехабилитација и право на ортопетско помагало.
Со Законот за просторно и урбанистичко планирање е предвидено при изработување на урбанистички планови задолжително да се применуваат стандарди и нормативи за уредување на просторот и за проектирање на објекти. Овие стандарди се пропишани во Правилник за стандарди и нормативи за уредување на просторот и проектирање на објекти.
Со правилникот е предвидено при проектирање на објекти да се применуваат параметри за овозможување непречено движење на хеникепирани лица во објектите. Со овој правилник се уредува користењето на инвалидска количка, скали, рампи, станици за јавен превоз, универзален лифт, јавен инвалидски тоалет, јавни телефонски говорници, универзална електронска инсталација и сигнализација, спортски сали и јавни објекти во смисол на просторното уредување и достапност на инфраструктурните објекти за овие лица.
45. Ве молиме наведете ги чекорите преземени за имплементација на Европската социјална повелба по нејзината ратификација од страна на Република Македонија.
Европската социјална повелба е ратификувана од страна на Република Македонија во месец декември 2004 година (“Службен весник на Република Македонија“, бр. 89/04).
Со ратификацијата на Повелбата, како еден од најзначајните документи на Советот на Европа, Република Македонија ја изразува својата воља дека е спремна да се прилагоди на поставените стандарди во областите на социјалното осигурување и социјалната заштита и во пракса да ги применува. Истовремено ќе се стреми преку развивањето и унапредувањето на стандардите и правата и нивното применување во пракса во потполност да се усогласи со стандардите кои се поставени со Повелбата.
Во согласност со постојните стандарди во регулативата во Република Македонија во областите социјално осигурување и социјална заштита, Република Македонија покрај делот I од Повелбата се определи да ги прифати и следните членови од делот II од Повелбата:
Член 1: Право на работа Член 2: Право на еднакви услови за работа Член 5: Синдикални права
Член 6: Право на колективно преговарање Член 7: Право на децата и младинците на заштита, освен точката 5 Член 8: Право на работничките на заштита Член 11: Право на здравствена заштита Член 12: Право на социјално осигурување
Член 13: Право на социјална и здравствена помош Член 15: Право на професионално образование и на професионална и социјална рехабилитација на лица со пречки во развојот
Член 17: Право на мајката и детето на социјална и материјална заштита.
Во областите кои ги покриваат наведените прифатени членови се смета дека домашните прописите се во голема мерка во согласност со Повелбата.
Со оглед што во Република Македонија континуирано се одвива процес на реформи во областите на социјалното осигурување и социјалната заштита, како што се на пример, прописите од работноправното законодавство, законодавството за здравствено осигурување, за пензиското и инвалидското осигурување, за социјална заштита, заштита на работа и други прописи, се предвидува и се планира таму каде што ке се утврди неусогласеност со Повелбата, да се направат соодветни измени и дополнувања на постојните прописи или да се донесат нови прописи кои ќе бидат во согласност со стандардите на Повелбата. Одредени закони веќе се усогласени со законодавството на Европската Унија, при што се водеше сметка и за темелните вредности кои ги поставува Повелбата и усогласеноста на овие нови прописи со неа.
