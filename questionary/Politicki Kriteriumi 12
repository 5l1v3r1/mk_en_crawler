L. БИЛАТЕРАЛНИ ОДНОСИ
1. Ве молиме дадете преглед на вашите односи со соседните земји и со земјите од регионот на Западниот Балкан, вклучително и преглед на отворените билатерални прашања и перспективите за нивно решавање.
Односите на Република Македонија со сите земји во регионот на Југоисточна Европа (ЈИЕ) се добри и имаат нагорен тренд во нивниот развој. Во билатералните односи со непосредните соседи е достигнато високо ниво на соработка и разбирање, а што се потврдува низ зачестени посети, средби и контакти на сите нивоа. Соработката сé повеќе добива развиена правна рамка. Во своите односи со соседите Република Македонија се залага за директно, отворено соочување со сите прашања настојувајќи да ги практикува највисоките стандарди што ги практикуваат земјите-членки на Европската унија. Сeвкупно, денес, односите на нашата држава со земјите од своето опкружување се соодветно избалансирани и, со таков квалитет, континуирано се унапредуваат со јасна европска перспектива.
Решеноста и подготвеноста на Република Македонија да игра активна улога во Регионот се потврди со нејзиниот прилог како иницијатор, основач, или активен партиципиент во скоро сите регионални иницијативи. Република Македонија е од самиот почеток учесник, а беше и продуктивен претседавач на Процесот за соработка во Југоисточна Европа, претседаваше со Централноевропската иницијатива, а со свои активности е присутна и во Пактот за стабилност за ЈИЕ и СЕКИ, од нивното основање. Таа има статус на набљудувач во Јадранско-јонската иницијатива, во Дунавскиот процес и во Сегединскиот процес. Едновремено, во процедура е здобивањето полноправно членство во Организацијата за црноморска економска соработка. (Види подетално во 27_B_03).
Мирното раздружување од поранешната федерација и мирољубивиот приод, при прогласувањето на независноста, беше почетниот позитивен импулс за конструктивно градење на односите на Република Македонија со земјите од ЈИЕ, како нејзино примарно и природно опкружување. Во таквите свои настојувања Република Македонија во најголем дел успеа за што добиваше признанија и во Европа и во Светот.
Спроведувајќи значајни и забрзани внатрешни промени поттикнати од сопствените потреби, но и соодветно поставувајки се спрема пројавените предизвици од регионален карактер, Република Македонија постојано се потврдуваше како фактор на стабилноста во ЈИЕ.
При надминувањето на состојбите на кризи и конфликти во регионот, Република Македонија беше отворена и кооперативна кон иницијативите на Европската унија и пошироко на меѓународната заедница. Таа водеше транспарентна надворешна политика, во чијашто основа беше заемното признавање на посебностите и почитување на суверенитетот на земјите и идентитетот на народите во ЈИЕ.
Секако, во односите на почетокот имаше и некои тешкотии, чии што последици се чувствуваат делумно и денес. Во основата на тнр. отворени прашања во односите со соседите беше, и сé уште е, бавното прилагодување во некои од овие земји, на реалностите што произлегоа од извршените промени во Централна и Југоисточна Европа.
Определбата за интеграција во Унијата само ја зацврстува стабилноста на овој дел на Европа. Приемот на земјата (како и перспективата за прием и на другите земји од регионот) во Унијата ќе ги направи беспредметни конфликтните модели од минатото и ќе отвори перспектива за сите народи и држави, а Европската Унија ќе биде порелаксирана во пресрет на новите предизвици кои доаѓаат надвор од регионот на Југоисточна Европа. Во основа, сите досега познати прашања во односите со соседите се решливи со целосно почитување на Повелбата на Обединетите нации, Завршниот документ на ОБСЕ, Париската повелба, со почитувањето на високите стандарди на сите релевантните конвенции за човековите и малцинските права, како и со почитувањето и имплементацијата на вредностите, принципите и основните акти на Европската унија.
Преглед на билатералните односи со соседите и со земјите од западен балкан
СО РЕПУБЛИКА АЛБАНИЈА се остваруваат добри и динамични односи, а нивниот напредок е видлив, пред сé, на билатерален политички план. Односите се одликуваат со отворен дијалог за прашањата од заемен интерес и со интензивна соработка на сите полиња. Се остваруваат чести средби на сите нивоа и во сите области. Со Република Албанија се споделуваат исти надворешно-политички цели -- европската и евроатлантската интеграција.
Особен поттик на развојот на билатералните односи во минативе две години даде "Јадранската повелба" и активностите што во таа рамка се остваруваат заради унапредувањето на соработката во евроатланската интеграција. Слични активности врз основа на потпишаниот Mеморандум за Соработка се одвиваат и на планот на размената на искуства во процесот на евроинтеграцијата. Република Македонија постојано ги поддржува напорите на Република Албанија за побрзо приклучување и во евроинтеграциските процеси и за влез во НАТО. Во таквиот силен развој на односите, потпишани се голем број билатерални спогодби, договори и протоколи коишто претставуваат солидна правна рамка за развој на соработката, но потребна е нивна целосна и доследна примена. Се очекува потпишување на Договорот за добрососедство и пријателство, чиј текст е предмет на усогласување (види 27_Aнекс_01). Билатералните односи достигнаа ниво кое овозможи успешно да се спречат негативните сценарија за безбедноста во регионот, особено по периодот по косовската криза.
Економската соработка се одвива врз основа на Договорот за слободна трговија од март 2002. кој, во краток период, овозможи зголемување и урамнотежување на меѓусебната размена. Сеуште меѓутоа, недостигаат повисоки форми на соработка. Во 2003 година реализирана е размена од околу 18,81 милиони евра, од кои околу 15,34 милиони евра извоз и околу 3,47 милиони евра увоз; а во периодот јануари-јуни 2004 година вкупната размена изнесува околу 13,32 милиони евра од кои извозот околу 9,85 милиони евра, а увозот околу 3,47 милиони евра.
Двете земји ги координираат нивните активности во регионалните иницијативи со цел да обезбедат средства за регионалните инфраструктурни проекти од заеднички интерес како што се Коридорот 8, проектите за Евро-регионот Охрид-Преспа, еколошката заштита и др.
Граничната соработка се одвива врз основа на потпишаните 7 договори што го регулираат одржувањето и обележувањето на граничната линија, мерките за спречување и решавање на граничните инциденти, визниот режим и малограничниот сообраќај на лица во пограничната зона, правната помош во граѓанските и кривичните предмети, меѓусебното извршување на судските одлуки и екстрадицијата. Визите за граѓаните на двете земји се издаваат во ДКП-а и на самите гранични премини. Од јуни 2000. година официјално почна да се применува Спогодбата за малограничен сообраќај на лица во пограничната зона со која се ублажени проблемите околу илегалното преминување на државната граница, кражбите и сл. Се очекува да се интензивираат активностите за отворање на уште еден премин за пограничен сообраќај, како и да зајакне соработката врз основа на примената на препораките на Охридската конференција за безбедност и управување на границите во регионот.
Како резултат на интензивните билатерални средби на политичко ниво во подготовка се и спогодби кои што на современ начин и во согласност со европските стандарди ќе ги регулираат и прашањата на културната соработка и заштитата на правата на националните малцинства во двете земји. Припадниците на македонското национално малцинство, во Албанија се организирани во неколку друштва регистрирани согласно важечката правна регулатива во оваа земја, при што претставниците на ова малцинство оценуваат дека е малку сторено за практично остварување на нивните човекови и малцински права. При пописот на населението во Република Албанија, во април 2001. година, не беа применети истите инструменти на проверка на методологијата и на валидноста на податоците како што тоа беше направено при пописот во Република Македнија во 2002, па оттаму се регистрирани големи разлики во податоците за бројноста помеѓу државните и невладините и експертски извори.
СО РЕПУБЛИКА БУГАРИЈА континуирано се остварува соработка во многу области и се градат партнерски односи со преземање договорни обврски врз основа на искажаниот заемен интерес. Договорната рамка на односите е во голема мерка заокружена (види 27_Анекс_01), а во постапка на договорање и ратификување се уште неколку билатерални акти. Приемот на Република Бугарија во Европската унија и приемот на Република Македонија во ЕУ и во НАТО се идентификувани како заеднички интереси во што двете земји ќе остваруваат интензивна соработка, за што потпишаа соодветен Меморандум за соработка во август 2004.
Политичките билатерални односи се развиваат со чести контакти на сите нивоа, вклучително највисокото. Освен стопанската соработка, успешно се одвива прекуграничната соработка, соработката на планот на одбраната, внатрешните работи, правосудството, транспортот и врските, земјоделството, шумарството и водостопанството, локалната самоуправа, културата, заштитата на животната средина итн.
Стопанската соработка помеѓу двете земји се одвива според Договорот за слободна трговија од 1999., кој е целосно усогласен со правилата на СТО, а со која е предвидено од 01.01.2005 да се воспостави зона на слободна трговија. Бугарија. Претстои договорно регулирање на платниот промет. Размената во 2003. изнесуваше 154,65 милиони евра (извоз 22,8 милиони, увоз 131,85 милиони евра). Во периодот од јануари- август 2004 година размената беше 133,45 милиони евра (извоз24,66 милиони, увоз 108,79 милиони евра). Република Бугарија е на шесто место според обемот на размената со Република Македонија. Вредноста на инвестициите од Бугарија во Македонија од 1991 до 2004 година е околу 13,30 милиони евра.
Двете земји успешно соработуваат во мултилатералните тела, пред сé во меѓународните организации, низ механизмите на ЕАПС и ПзМ, а членуваат во речиси сите регионални иницијативи. Од особено значење е соработката и во рамките на Пактот за стабилност, пред се во Втората работна маса, кадешто имаат поднесено проекти од заеднички интерес (поврзување на железничките системи на двете земји, 400 Кв далновод Штип-Благоевград, нови гранични премини итн.). Активно соработуваат и во Процесот за соработка во ЈИЕ, каде, како и во ЦЕИ, од приоритетен заемен интерес е изградбата на Коридорот 8, особено доизградувањето на железничката врска спрема границата со Република Бугарија.
Прашањата кои се однесуваат на заедничката граница се регулирани со поголем број потпишани спогодби во повеќе области. Соработката на овој план ќе се интензивира и преку постигнатиот договор за одржување екпертски консултации за граничниот, фитосанитарниот и царинскиот режим, во согласност со стандардите на ЕУ. Врз основа на препораките на Охридската конференција за управување и безбедност на границите, од 01.09.2004 граничната полиција на РМ ја презеде надлежноста на источната граница кон Бугарија.
Кај македонското национално малцинство во оваа соседна земја, како и во Република Македонија, присутни се очекувања дека со напредувањето на Република Бугарија кон полноправно членство во Европската унија ќе се подобруваат и условите за слободно изразување на националните особености на сите граѓани на Република Бугарија. Решенијата на досега пројавените отворени прашања Република Македонија ќе ги бара во остварувањето на стандардите за човековите и малцински права во оваа соседна земја.
СО РЕПУБЛИКА ГРЦИЈА односите и соработката направија значаен напредок во последниве девет години, по потпишувањето на Времената спогодба. Денес се остварува интензивна економска и друга соработка и се одржуваат средби и на политичко рамниште, иако, сепак, недостасуваат средби на највисоко државно ниво. Во октомври 2004 е отворена канцеларија за конзуларни и трговски врски на Република Македонија во Солун, а се очекува отворање и на соодветно грчко претставништво во Битола. Република Македонија ја очекува натамошната подршка на Република Грција, како единствен сосед-член во ЕУ и НАТО, за својата европска и евроатлантска интеграција, како и продолжување на активностите во рамките на грчкиот план за економска обнова на Балканот. Заради натамошно унапредување на постојната соработка, од страна на Република Македонија се предложени повеќе, а усогласени се неколку нацрти за договори чие потпишување претстои (види 27_Анекс_03).
Економската соработка: Република Грција е прв инвестиционен партнер на Република Македонија со приоритет во енергетиката, во телекомуникациите и во финансискиот сектор. Грчките вложувања достигнаа висина од 57% од странските вложувања во Македонија. Размената бележи осцилации -- во 2001. изнесуваше 319,47 милиони евра (112,95 милиони евра. извоз и 206,52 милиони евра увоз), во 2002 374,01 милиони евра (извозот беше 123,28 милиони евра, а увозот 250,73 милиони евра.), во 2003 426,66 милиони евра (158,74 милиони евра извоз и 261,92 милиони евра увоз), а во периодот јануари-август 2004, 263,59 милиони евра (115,40 милиони евра извоз и 148,19 милиони евра увоз). Зголемување на трговската размена, повисоки форми на соработка и организирано регионално поврзување се најзначајни задачи за идниот период.
Едновремено, продолжува успешната регионална и мултилатерална соработка, во регионалните иницијативи и во меѓународните организации, но и со нагласок на трилатералната, заедно со Република Албанија.
На заедничката граница, која што од македонската страна, согласно преземените реформи, веќе ја обезбедува граничната полиција, подолго време не се регистрираат проблеми. Напротив, соработката достигна примерно ниво и интензитет за време на сложената операција на обезбедувањето на Олимписките игри, со очекување овој тренд да продолжи и
во иднина. Имајќи ја предвид определбата на Република Македонија за членство во Унијата очекуваме преземање нови мерки на билатерален план, во сообразност со критериумите на Унијата кои би го прилагодиле постојниот режим на минување на границата во согласност со новите услови и тенденции.
Од друга страна сé уште не се воспоставени целосни дипломатски односи на ниво на Амбасади како што е тоа предвидено во Времената спогодба од 1995. година.
Двете земји се уште не го разгледувале прашањето на поранешните државјани на Грција на кои со одлуки на поранешните грчки влади им е одземено државјанството и им е забранет влезот и престојот во земјата. Во врска со ова се наметнува и нерешеното прашање за остварувањето на сопственичките права на оваа категорија сегашни македонски граѓани и на нивните потомци, врз недвижности во Република Грција. За ваквите и други потенцијални прашања од корпусот права на националните малцинства, од наша страна се иницирани, но сеуште не се отворени ефективни разговори на билатерален план.
Отворено прашање во односите на Република Македонија со Грција е спротивставувањето од страна на Република Грција на употребата на уставното име на нашата држава. Република Македонија се придржува кон обврските преземени со Резолуцијата 817(1993) на СБ на ОН и го поддржува процесот на продолжување на дијалогот околу ова прашање во рамките на ОН, а кој треба да се води во конструктивна и пријателска атмосфера со взаемно почитување, во духот на добрососедската соработка. Република Македонија цврсто стои на ставот за зачувување на уставното име на Република Македонија во целокупната внатрешна и меѓународна комуникација. Република Македонија е подготвена за изнаоѓање на взаемно прифатлива формула во билатералните односи меѓу двете земји.
СО СРБИЈА И ЦРНА ГОРА, по нормализирањето на односите во 1996 година, настапи период на соработка и договорно регулирање на повеќе области, што доби во динамика и содржина по демократските промени во оваа соседна земја остварени по 2000. година. Во овој период беше решено и единственото отворено прашање меѓу двете земји - протегањето и описот на македонско-југословенската граница (во 2001.) Договорот се спроведува успешно и се очекува демаркацијата на границата да заврши во 2005. година. Отворен е еден нов граничен премин за малограничен промет, а во постапка е отварањето на уште три такви гранични премини.
Високиот степен на политичките билатерални односи и соработка го потврдуваат и бројните и чести средби на високо и највисоко рамниште. Односите и соработката меѓу двете земји ги карактеризира позитивен тренд на развој, со висок степен на меѓусебна доверба, разбирање и добрососедство, кои практично придонесуваат за зачувување на мирот и стабилноста во ЈИЕ. Република Македонија ги поддржува напорите на Србија и Црна Гора за побрзо приклучување на европските и евроатлантските процеси.
Република Македонија и Србија и Црна Гора досега имаат потпишано 23 билатерални договори и акти; иницирано е потпишување на спогодби за соработка во областа на информирањето и за заштита и користење на културно-историските споменици и обележја, како и Договор за добрососедство и пријателство. (види 27_Анекс_01).
Економската соработка се одвива врз основа на Спогодбата за слободна трговија, потпишана во 1996. година. Со потпишаните спогодби за поттикнување и заемна заштита на инвестициите и за одбегнување на двојното оданочување, создадени се дополнителни услови и солидна правна рамка за поуспешна соработка. Во функција на поттикнување и проширување на економската соработка во март 2000. година беше формирана и Мешовита македонско-југословенска комора. Вкупната размена во 2003. година изнесува околу 429,04 милиони евра, при што извозот околу 241,10 милиони евра, а увозот 187, 94 милиони евра), а во периодот јануари-август 2004 година размената изнесува 292,40 милиони евра (167,37 милиони евра извоз и 125,03 милиони евра увоз). Во тек се разговори за адаптирање на Спогодбата за слободна трговија поради промените во статусот на држаната заедница до кои дојде по Белградскиот договор.
Во рамките на заложбите за заштита на националните малцинства, Република Македонија и Србија и Црна Гора на 06.06.2004 потпишаа Спогодба за заштита на македонското национално малцинство во Србија и Црна Гора и на српското и црногорското национално малцинство во Р. Македонија, како прва од тој вид во Регионот. Се очекува дека нејзината примена ќе овозможи натамошни гаранции за правата на припадниците на националните малцинства во двете земји согласно меѓународните стандарди.
Во Р.Македонија сé уште престојуваат околу 1800 лица, државјани на Србија и Црна Гора, по потекло од Косово, кои останаа по Косовската криза во 1999. Заради надминување на проблемот со кои тие се соочени иницирани се повеќе активности за нивно безбедно враќање во местата на живеење. (Види подетално во I_K_01 и I_K_02).
Република Македонија продолжува да го следи со особено внимание развојот на состојбите на Косово, согласно Резолуцијата 1244 на СБ на ОН. Таа дава целосна подршка на политиката на ОН и на меѓународната заедница чија што крајна цел е да се воспостави вистинска мултиетничка заедница, да се унапреди безбедноста, да се засили демократизацијата и да се воспостави владеењето на правото. Едновремено, Република Македонија нуди и остварува постојана подршка за напорите на Обединетите нации и релевантните фактори во исполнувањето на нивната одговорна мисија. Република Македонија развива со УНМИК, како
исо привремените власти на Косово, согласно Резолуцијата 1244 на СБ на ОН, соработка во некои неопходни сегменти од заемен интерес, а особено во делот што значи олеснување на прашањата од практичен интерес за граѓаните. Олеснети се контактите, движењето на луѓето
ина стоките со и од Косово, се работи на отворање на трговско претставништво, а се подготвува и времен протокол за слободна трговска размена.
Република Македонија постојано нагласува дека кое и да било решение за идниот косовски статус не смее да резултира со дестабилизација во ЈИЕ. Таа го поддржува разрешувањето на ова прашање преку дијалог помеѓу Белград и Приштина со засилено учество на меѓународната заедница. Во контекст на напорите за релаксација на состојбите во регионот, од особена важност за Република Македонија, е техничките операции за демаркацијата на македонската граница кон Косово да се завршат пред разврската на косовскиот проблем; за тоа Република Македонија бара цврста определба од меѓународната заедница за да се овозможи практично испочитување на еден меѓународен принцип и да се одбегне каков и да е неповолен развој.
СО БОСНА И ХЕРЦЕГОВИНА односите и соработката се добри и се развиваат во сите области. Нив ги карактеризира постојан политички дијалог, на сите нивоа, на билатерален и мултилатерален план, и подготвеност за негово динамизирање. Поради специфичниот и сложен уставно-правен систем на Босна и Херцеговина, особено за прашања од меѓународен карактер, меѓу двете земји се потпишани мал број на меѓудржавни договори (види
27_Анекс_01). Во тек се преговори за усогласување на повеќе договори кои начелно би можело да бидат потпишани. Во завршна фаза се 5 спогодби.
Економската соработка не е на ниво на можностите на двете земји на што, во подолг период, неповолно влијаеа и состојбите во регионот и, посебно, во Босна и Херцеговина. Размената во 2003. година, изнесуваше 31, 26 милиони евра од коишто македонски извоз во вредност од 20,91 милиони евра, а увозот во вредност од 10,35 милиони евра. Трговската размена за периодот јануари-јуни 2004. изнесува 21,78 милиони евра, од кои македонскиот извоз во вредност од 14,68 милиони евра, а увозот од 7,10 милиони евра. Дополнително негативен фактор за поголема економска соработка претставуваше отсуството на договорно-правна рамка во ова област.
Двете земји успешно соработуваат на мултилатерален план и во рамките на регионалните иницијативи. Република Македонија е подготвена да ги сподели своите искуства во процесот на интегрирање на БиХ во европските и евроатлантските структури.
Малцинства: од 1991. во БиХ не е организиран попис на населението, а во 1998. било организирано т.н. согледување за бројноста на населението и нивната етничка припадност каде македонските државјани биле рангирани во графата "останати".
СО РЕПУБЛИКА ХРВАТСКА односите и соработката се во континуиран подем во сите области од заемен интерес, со подготвеност за нивно динамизирање. Односите ги карактеризираат пријателство, отсуство на отворени прашања и политички дијалог на сите нивоа. Соработката е особено динамизирана во европските и евроатлантските интеграциски процеси. Потпишана е Спогодбата за соработка во контекст на пристапувањето во ЕУ, како една од обрските преземени од ССА со ЕУ (види одговор I_L_02) како и Меморандум за соработка, а двете земји тесно соработуваат и во рамките на Јадранската повелба.
Билатерални договори: Меѓу двете земји постои високо ниво на договорно регулирање на соработката во разни области (22 договори и 1 протокол – види 27_Анекс_01). Изразен е интерес за потпишување на Спогодба за платен промет, Спогодба за соработка во областа на медиумите, Договор за соработка во здравството и медицината.
Во економската соработка, покрај традиционалните форми, најавени се и првите пообемни заеднички вложувања, инвестиции на хрватски фирми во македонското стопанство и др. Трговската размена за периодот јануари-јуни 2004. година, изнесува 73,23 милиони евра, од кои македонскиот извоз во вредност од 40,46 милиони евра, а увозот од 32,77 милиони евра. Вкупната размена во 2003. е во вредност од 104,29 милиони, од кои македонски извоз во вредност од 58,32 милиони евра, а увозот во вредност од 55,97 милиони евра.
Двете земји успешно соработуваат на мултилатерален план, пред се во однос на кандидатурите на РМ во ЕКОСОК (за 2005-2007.г.) и на Република Хрватска за непостојан член на СБ (2008-2009.г.) како и во рамките на регионалните иницијативи.
Малцинства: Изграден е позитивен однос од страна на Република Хрватска во однос на активностите на хрватските граѓани од македонско потекло и воспоставени се механизми за државна поддршка на зачувување на нивниот национален иднетитет и општествена и политичка активност.
За односите со другите земји од соседството и соработката во регионалните иницијативи види одговор 27_B_03.
2. Ве молиме опишете ги чекорите кои сте ги презеле во целите на преговори за конвенција за регионална соработка со Хрватска, во согласност со членот 12 од Спогодбата за стабилизација и асоцијација.
Согласно својата определба во надворешната политика за развој на соседската соработка, и имајќи го предвид критериумот на Европската унија дека успешната регионална соработка е еден од условите за интеграција на земјите од регионот во ЕУ, Република Македонија ги иницираше преговорите со Република Хрватска за склучување на Конвенција за регионална соработка, за што изготви нацрт - текст.
За иницијативата беше информирана Европската комисија, која од своја страна истата ја поздрави. По разгледување на предлог текстот Европската комисија даде свои забелешки и сугестии, а дел од нив, во текот на преговорите, беа вградени во текстот.
Во меѓувреме реализирани се неколку меѓусебни консултации за предлог текстот, а по влегувањето во сила на Спогодбата за стабилизација и асоцијација (ССА) РМ - ЕУ, преговорите меѓу Република Македонија и Република Хрватска се интензивираа.
Согласно членот 12 од ССА, но и фактот што зајакнувањето на регионалната соработка меѓу земјите од Процесот за стабилизација и асоцијација, односно меѓу две земји коишто имаат значајни постигнувања во процесот на евроинтегацијата ќе претставува значаен чекор напред во приближувањето, Република Македонија и Република Хрватска се договорија да склучат "Спогодба за соработка меѓу Република Македонија и Република Хрватска во контекст на приближувањето и пристапувањето кон ЕУ".
Во духот на оваа соработка, како поттик за останатите земји од регионот, но и како прилог за единствена и појака Европа, министрите за надворешни работи на двете земји ја потпишаа Спогодбата во Скопје на 06.09.2004 год.
Спогодбата ќе влезе во сила по завршување на правните процедури кај двете договорни Страни.
Република Македонија, согласно својата правна процедура, Спогодбата да ја ратификува во Собранието на Република Македонија на 01.01.2005 година.
3. Како се спроведува Спогодбата за сукцесија на СФРЈ? Дали има било какви се уште нерешени потешкотии?
Спогодбата за прашањата на сукцесијата на поранешната СФРЈ беше потпишана во јуни 2001 година, а по нејзината ратификација од страна на Саборот на Република Хрватска во 2004 год, се создадоа услови за нејзино влегување во сила.
Во текот на завршната фаза на преговорите (април 2001) беа остварени некои од одредбите за поделба на државните девизни резерви. Непосредно по потпишувањето на Спогодбата започна реализацијата на одредбата од Спогодбата за поделба на по една зграда од дипломатскиот имот на поранешната СФРЈ. По успешното завршување на преговорите за регулирање на долгот на поранешниот СССР спрема поранешна СФРЈ дојде и до реализација на овој сегмент, според утврдените модалитети во потпишаниот Меморандум, како и во согласност со дополнителните разговори на одделни земји наследнички на поранешната СФРЈ со Руската Федерација. Во 2003 реализирана е и дистрибуција на дел од средствата на поранешната СФРЈ замрзнати во одделни финансиски институции на САД. Континуирано се состануваат комитететите за финансиски прашања и за дипломатски имот кои изготвуваат решенија за натамошна примена на Спогодбата во преостанатиот дел на прашањата.
Република Македонија е цврсто определена да продолжи со својот конструктивен однос и активен придонес во исполнувањето на овој меѓународен договор. Согласно одредбите од Спогодбата, Република Македонија ќе го свика првото заседание на Постојаниот заеднички комитет за спроведување на Спогодбата со што ќе се зајакне институционалната основа за нејзина реализација.
Имајќи предвид дека има различни гледишта, како и сеуште неотворени прашања, оценката за реалните изгледи за поефикасно спроведување на Спогодбата би можела попрецизно да се изнесе по одржувањето на првата сесија на Постојаниот заеднички комитет.
