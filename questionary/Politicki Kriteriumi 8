H. ГРАЃАНСКИ И ПОЛИТИЧКИ ПРАВА
10. Дадете преглед на законодавството и судскaтa пракса кои се однесуваат на правото на живот. Исто така дадете преглед на анционалното законодавтсво, судска практика и обичаите/практика во однос на смтната казна.
Правото на живот како основно човеково право е загарантирано со член 10 од Уставот на Република Македонија (''Службен весник на Република Македонија'', бр. 52/91, 1/92, 31/98, 91/01 и 84/03) според кој: Животот на човекот е неприкосновен. Овој член предвидува безусловна заштита од сите можни закани за животот на човекот, а не само против намерното лишување од живот. Фундаменталниот карактер на правото на живот се потврдува и со членот 54 од Уставот на Република Македонија кој ги утврдува случаите во кои можат да бидат ограничени слободите и правата на човекот и граѓанинот, определувајќи дека тоа ограничување не може да се однесува на правото на живот.
Законската заштита на животот е операционализирана во Кривичниот законик кој предвидува повеќе инкриминации чиј објект на заштита е животот на човекот. Овие кривични дела се систематизирани во посебна глава под наслов Кривични дела против животот и телото. Делата од оваа глава се поделени во неколку групи:
−дела на лишување од живот: убиство (член 123), убиство од благородни побуди (член 124), убиство на миг (член 125), убиство од небрежност (член 126), убиство на дете при пораѓање (член 127), наведување на самоубиство и помагање во самоубиство (член
128);
−дела на уништување на идниот живот (плодот): противправно прекинување на бременост (член 129);
−дела на телесно повредување: телесна повреда (член 130) и тешка телесна повреда
(член 131);
−дела на загрозување: учество во тепачка (член 132), загрозување со опасно орудие при тепачка или караница (член 133) и излагање на опасност (член 133) и
−дела на напуштање: напуштање на немоќно лице (член 135) и неукажување помош
(член 136).
Членот 6 од Меѓународниот Пакт за граѓански и политички права и Член 2 од Европската Конвенција за човекови права и основни слободи забранува произволно лишување од животот. Заштитата од арбитрерното лишување од живот, а особено превенцијата на лишувањата од живот како резултат на примена на сила при вршење на службена должност од страна на припадниците на полицијата и силите за безбедност, во законодавството на Република Македонија се остварува со законско пропишување на условите во кои тие можат да употребат огнено оружје. Според член 35 од Законот за внатрешни работи (“Службен весник на Република Македонија“, бр. 19/95, 15/97, 38/02, 33/03 и 19/04), овластеното службено лице на Министерството за внатрешни работи ќе употреби огнено оружје, ако со други средства на присилба не може: а) да го заштити животот на граѓаните; б) да одбие од себе непосреден напад со кој се загрозува неговиот живот; в) да одбие напад на објект или личност што се обезбедува, и г) да се спречи бегство на лице затечено во вршење на кривично дело за кое е пропишана казна затвор во траење од најмалку пет години, како и бегство на лице лишено од слобода и лице за кое е издаден налог за лишување од слобода заради извршување на вакво кривично дело.
Овластените службени лица кои превземаат службени дејствија непосредно под раководство на одговорен работник можат да употребат средства на присилба или огнено оружје само на негова наредба (член 36). Пред употребата на средството за присилба или огнено оружје, овластеното службено лице е должно гласно да го предупреди лицето спрема кое треба да го употреби тоа средство, односно оружје.
Основаноста, оправданоста и правилноста на употребата на средствата на присилба или огнено оружје во секој конкретен случај ја оценува непосредно повисокиот одговорен работник. Ако средствата на присилба или огненото оружје се употребени во границите на овластувањата и во согласност со законот, исклучена е одговорноста на овластеното службено лице кое ги употребило и на одговорниот работник кој ја наредил нивната употреба, како и на лице кое на повик на Министерството или на овластеното службено лице укажало помош во извршувањето на службените работи.
Начинот на употребата на огнено оружје и средства за присилба поблиску се уредува со Упатството за употреба на огнено оружје и средства за присилба кое го донесува Министерот за внатрешни работи.
Одредби за употреба на огнено оружје и средства за присилба содржи и член 185 од Законот за извршување на санкциите (“Службен весник на Република Македонија“, бр. 03/97, 23/99 и 74/04) според кој: Припадник на службата за обезбедување при вршењето на службено дејство може да употреби огнено оружје само ако не може поинаку да постапи: а) за да го заштити животот на човекот; б) да одбие непосреден напад со кој се загрозува неговиот живот; в) да одбие напад на објект кој го обезбедува; г) за да спречи бегство на осудено лице од установа од затворен вид, односно од затворено одделение и да спречи бегство на осудено лице при негово спроведување ако е осудено за кривично дело за кое е предвидена казна затвор од 15 години или потешка казна затвор.
Огненото оружје може да се употреби само по наредба на директорот на установата или на службеното лице кое раководи со службата за обезбедување и само ако со употреба на други средства на присилба не може да го обезбеди извршувањето на службеното дејство. При употребата на огнено оружје, припадникот на службата за обезбедување е должен да внимава да не го загрози животот на другите лица.
За употребата на средство на присилба и огнено оружје, се составува извештај и писмено се известува Управата надлежна за извршување на санкциите која ја оценува оправданоста на употребата на средството на присилба.
Законската заштита на правото на живот се остварува и со предвидување на право на надомест на штета како начин на компензација кога смртта е предизвикана со намера или од негрижа која се остварува според правилата на граѓанското право содржани во Законот за облигационите односи (“Службен весник на Република Македонија“, бр. 18/01, 04/02 и 05/03).
Во Република Македонија не постои смртна казна. Членот 10 став 2 од Уставот од 1991 година определува дека: Во Република Македонија не може да се изрече смртна казна по ниту еден основ.
Република Македонија го ратификува Вториот Факултативен протокол на Пактот за граѓански и политички права. Во почетокот на 1997 година Република Македонија ја ратфикуваше Европската конвенција за заштита на човековите права и основните слободи и Протоколот број 6 за укинување на смртната казна. Во 2004 година Собранието на Република Македонија донесе Закон за ратификација на Протоколот 13 кон Европската конвенција за заштита на човековите права и основните слободи, во врска со укинувањето на смртната казна во сите околности.
Република Македонија како правен наследник на поранешната СФРЈ во 1993 година пристапи кон Конвенцијата за спречување и казнување на злосторство и геноцид (ратификувана од поранешната СФРЈ на 21.06.1950 година) и Конвенција за незастарливост на воените злосторства и злосторствата против хуманоста (ратификувана од поранешната СФРЈ на
11.11.1970).
Во 2000 година пет семејства од ромска припадност бегалци од Косово, осудени условно на шест месеци заради фалсификување на патни исправи и на кои им е изречена мерка на безбедност протерување од земјата согласно член 69 од Кривичниот Законик, поднесоа жалба против Република Македонија пред Европскиот Суд за човекови права за наводна повреда на Член 2 и 3 од Европската Конвенција за човекови права. Разгледувајќи ја допуштеноста на жалбата, Европскиот Суд и изрече на Република Македонија времена мерка со која се изрекува забрана на протерување. Во меѓувреме две семејства доброволно се вратени на Косово.
Врз основа на статистичките податоци во 2000 година од вкупната бројка на осудени лица, кривичните дела против живот и тело учествуваат со 11,1%. Во 2001 и 2002 година оваа бројка изнесува 8,9%, а во 2003 година 9%.
11. Какви стратегии постојат за обезбедување почитување на основните човекови права?Ве молиме посочете мерки кои се однесуваат на човековото достоинство, правото на живот, право на личен интегритет , забрана на мачење и нечовечно или понижувачко постапување или казнување.
Согласно одредбите од Уставот (“Службен весник на Република Македонија“, бр. 52/91, 01/92, 31/98, 91/01 и 84/03) и соодветните закони, во Република Македонија функционира заокружен систем на заштита на човековите права.
Развојот и унапредувањето на човековите права е едно од најзначајните прашања во меѓународната политика, преку кое се определува политичкиот однос на меѓународната заедница кон конкретна држава, како и основен постулат на секое демократско општество. Ова посебно имајки предвид дека состојбата со човековите права во Република Македонија е предмет на континуиран интерес на меѓународната заедница. Во оваа смисла, соодветниот третман на областа на човековите права, во национални рамки, е од стратешко значење за Република Македонија.
Проблематиката на човековите права, особено од меѓународно-правен аспект, се обработува во Одделението за Совет на Европа и човекови права во рамките на Секторот за мултилатерала на Министерството за надворешни работи, преку:
−Следење на политичката димензија на човековите права, преку партиципација во работата на меѓународни состаноци и специјализираните тела (комитети, комисии) кои се занимаваат со проблемите поврзани со човековите права (пред се во рамките на Советот на Европа, ОБСЕ, ООН , ЦЕИ и Пактот за стабилност);
−Следење, анализа и соработка со меѓународниот мониторинг за состојбата со човековите права во Република Македонија.
−Следење на развојот на меѓународното право за правата на човекот и активна партиципација во работата на меѓународните тела кои ги изготвуваат новелациите на меѓународното право во оваа област; изработка на анализи за компатибилност на домашната законска регулатива со релевантните меѓународни документи во оваа област кон кои Република Македонија пристапила.
−Меѓуресорско координирање на изготвувањето на извештаите и другите обврски по меѓународните конвенции во областа на правата на човекот, како и подготовка и изведување на одбраната;
−Изработка на генерални информации за состојбата на човековите права во Република Македонија, како и за одделни карактеристични случаи, интересни од аспект на човековите права, кои предизвикуваат посебен интерес кај меѓународната заедница.
Од 1997 година во Министерството за правда функционира Одделение за човекови права кое согласно надлежноста: подготвува предлози за поведување на постапка за потпишување и ратификација на меѓународно-правни инструменти со анализа на законската регулатива која треба да претрпи измени со ратификација, учествува во изготвување на иницијални, редовни и периодични извештаи за ратификуваните меѓународни инструменти во рамките на својата надлежност, иницира изработување елаборати и студии, како основ за предлагање на соодветни измени во одделни области од домашното законодавство и подготвува мислења по индивидуални случаи пред меѓународните органи.
Исто така во 1997 година Владата формира Одделение за унапредување на рамноправноста помеѓу половите. Ова одделение ги насочува и координира националните, регионалните и меѓународните активности кои имаат за цел промовирање на еднаквоста на половите.
Паралелно, Владата на Република Македонија усвои или подготвува повеќе национални програми во функција на промоција и унапредување на човековите права во повеќе области. Меѓу нив се:
1.Еден од сегментите на Проектот за техничка соработка меѓу Владата на Македонија и Високиот комесар за човекови права на ОН е формирање Национална комисија за човекови права и изготвување Национален план за акција за човековите права.
Претстои разработување на обврската и започнување со реализација.
2.Владата работи на реализација на дел од споменатиот Проект за техничка соработка, кој се однесува на областа на образованието, поточно на вклучување теми од областа на човековите права во наставните програми за основното и средното образование и обука на наставниот кадар.
Во таа смисла:
−формирана е Стратегиска група за партнерство, составена од претставници на релевантни министерства, граѓанското општество и меѓународни организации кои веќе спроведуваат проекти за образованието за човекови права, со намера за интеграција и хармонизација на сите програми во една.
−На 29 и 30 јануари 2004 година во Скопје беше одржана Национална консултација за образование за човекови права. Одржувањето на оваа консултација претставува завршен дел од активностите превземени во периодот 2002-2004 година. Учесниците на консултацијата (претставници на владини и невладини тела, независни експерти, претставници на меѓународни невладини организации и директни учесници во образовниот процес), меѓу другото, заклучија дека треба да се направат соодветни интервенции во легислативата (пред се во законите за основно и средно образование), да се формира на национално тело (национален комитет за образование за човекови права), кое ќе изработи Национален план за акција за образованието за човекови
права.
3.Владата на Република Македонија во 2002 година донесе Национален План за рамноправност на половите, раководена од одредбите од Уставот на Р. Македонија за еднаквост на граѓаните независно од полот и посебната заштита на мајчинството, децата
ималолетните лица и Начелата на Повелбата на Обединетите Нации, Универзалната Декларација за човековите права и другите меѓународни инструменти за човекови права, а особено Конвенцијата за елиминација на сите форми на дискриминација над жените и Конвенцијата за правата на детето, Декларацијата за елиминација на насилството над жените и Декларацијата за правото на развој и Пекиншката декларација
иПлатформата за акција.
Во Дел I посветен на човековите права и жените утврдени се следните стратешки цели:
−Обезбедување целосно уживање на сите човекови права и фундаментални слободи од страна на жените и женските деца;
−Создавање механизми за заштита на овие права;
−Елиминирање на сите форми на дискриминација;
Во Дел II посветен на жените во власта и одлучувањето утврдени се следните стратешки цели:
−Да се (до)изгради националната машинерија за надминување на половата нерамноправност на сите нивоа;
−Обезбедување рамноправен пристап на жената во политиката, во сите структури на моќ и одлучување;
−Зголемување на способностите на жените за квалитетна партиципација во сферата на политиката;
Во Дел III посветен на жените и економијата утврдени се следните стратешки цели:
−Догорочни цели и активности на макроекономската политика, кои треба да го поттикнат процесот на зголемување на вработувањето;
−Краткорочни мерки на пазарот на работната сила се однесуваат на следниве типови активности на макро и микро ниво;
Во Дел IV посветен на жените и социјалната политика утврдени се следните стратешки цели:
−Обезбедување рамноправен третман на половите при вработувањето, наградувањето и унапредувањето;
−Зголемување на вработеноста на женската популација;
−Посебна грижа за руралната жена;
−Грижа за старите лица;
−Посебна грижа за маргинализирани женски групи;
−Посебна грижа за женски деца;
Во Дел V посветен на жените и здравјето утврдени се следните стратешки цели:
−Да се зголеми пристапот на жените во текот на целиот животен циклус до соодветни, достапни и квалитетни здравствено заштитни, информативни и други служби;
−Да се зајакнат превентивните програми со кои се унапредува здравјето на жените;
−Да се преземат иницијативи што се полово-чувствителни и кои ќе се зафатат со сексуално преносливите болести, ХИВ / СИДА, како и со проблемите на сексуалното и на репродуктивното здравје;
−Да се унапредуваат истражувањата и широко да се распространат информациите во врска со здравјето на жените;
−Да се зголемат средствата и да се следат идните активности во врска со здравјето на жените;
Во Дел VI посветен на жените и образованието утврдени се следните приоритети во оваа област:
−Искоренување на неписменосста меѓу жените;
−Опфаќање што е можно повеќе деца во предучилишни установи;
−Елиминирање на осипувањето на ученичките во завршните класови на основното образование;
−Вклучување се повеќе девојчиња во средното образование од селските средини, а особено од редот на девојчињата Албанки и Ромки;
−Создавање недискриминаторско образование и обука;
−Континуирано (доживотно) образование и полесен пристап на жените до стручната обука и технологијата;
−Етаблирање женски студии (gender studies);
Во Дел VII посветен на насилството над жените утврдени се следните приоритети во оваа област:
−Утврдување на димензиите и тежината на проблемот (дијагноза на состојбата);
−Превземање мерки за превенција и елиминирање на насилството врз жените;
−Утврдување на причините и последиците на насилството врз жените како и ефектите од превземените активности;
−Борба против трговијата со жени и проституцијата и помош на жртвите на насилството;
4.Национална програма за борба со трговија со луѓе е усвоена од Владата во Февруари
2003 година и определува носители и следни активности:
−Законодавна, што вклучува хармонизирање на националното законодавство со Палеремо Конвенцијата и Протоколот за трговија со луѓе, меѓу другото и со воведување на инкриминација трговија со луѓе во член 418-а од Кривичниот Законик во 2002 година;
−Превенција, со цел развивање и имплементација на превентивни активности за спречување на трговијата со луѓе преку лоцирање и редукција на економските и социјалните фактори што придонесуваат жените и децата да бидат жртви на трговија со луѓе, идентификација на степенот на домашно насилство и неговото економско и социјално влијание врз жените и децата;
−Помош и поддршка на жртвите на трговија со луѓе со цел унапредување на условите и можностите за сигурно и хумано враќање преку формирање прифатни центри во кои на жртвите на трговија со луѓе ќе им се обезбеди сместување, психосоцијална и медицинска помош, добивање информации за нивните права и правна помош;
−Враќање и реинтергација на жртвите со цел обезбедување на правото на враќање и реинтеграција на жртвите во земјите на потекло преку склучување на билатерални и мултилатерални договори за соработка при враќање на жртвите и воспоставување соработка со невладини организации;
−Меѓународна соработка и координација во извршување на законите со цел преку размена на информации меѓу државите ефикасно гонење на сторителите на кривични дела кои се однесуваат на трговија со луѓе;
−Едукација на оперативните работници во МВР, судскиот, обвинителскиот кадар, царинските службеници, социјалните и здравствените работници, со цел зајакнување на институционалните капацитети во Република Македонија;
−Координација на активностите преку востановување на единствен информативен систем на податоци за откриени случаи на трговија со луѓе, поднесени пријави и обвиненија како и податоци за осудени лица;
−Информатичко влијание врз јавноста во борбата со трговија со луѓе има за цел превенција на идните случаи на трговија со луѓе со активна медиумска покриеност и дисемениација на информации преку спотови и документарни филмови.
За повеќе во врска со Национална програма за борба со трговија со луѓе види 24_Анекс_02.
Во фаза на изработка е и Национален план за борба против трговија со деца. Координатор на оваа активност е Министерството за внатрешни работи а Министерството за труд и социјална политика учествува со свој претставник.
5.Национална стратегија за млади на Република Македонија претставува сеопфатно регулирање на потребите и проблемите на младите луѓе во Република Македонија на возраст од 15 до 30 години и се однесува на остварување на следните стратешки цели:
−социјален развој преку квалитетен образовен систем за млади луѓе;
−економски развој преку вработување на млади луѓе;
−партиципација на младите во општеството;
−квалитет на живеење, квалитетно здравство и превенција.
−развој на локална младинска работа.
Процесот за изработка на Националната стратегија за млади на Република Македонија беше поделен на два дела: подготвителен и консултативен процес.
Во првиот дел се изработи “Основна студија за младински трендови” што ги детерминира проблемите на младите во изминатите десетина години. Студијата претставуваше основа за изработка на стратегијата.
Во 2004 година во рамките на консултативниот процес се одржаа неколку форуми и голем број на локални расправи, при што се опфатија голем број на млади луѓе надвор од формите на асоцијативно здружување односно надвор од програмите на младинскиот невладин сектор. Во текот на консултациите користени се искуства на земји со високо развиени модели на третирање на младински прашања.
За реализирање на стратешките цели со Националната стратегија се предлагаат следните мерки и активности:
− Унапредување на законска регулатива во активностите и програмите на Министерствата за образование и наука, правда, култура, здравство, локална самоуправа, финансии и одбрана со цел:
•вклучување на младинската димензија во истите;
•вклучување на млади и младински организации во креирањето и имплементацијата тие програми;
−Институционален развој преку креирање на механизми за вклучување на младински организации во процесот на донесување на одлуки.
Национална стратегија за млади неодамна беше усвоена од страна на Владата.
6.Националниот план за акција за децата во Република Македонија има за цел:
−да ја дефинира политиката на Република Македонија во однос на правата на децата, за период од десет години;
−да воспостави стандарди преку кои ќе се обезбеди заштита и подобрување на условите за рамноправен пристап кон основните права на секое дете, како дел од правилниот развој на детето и дел од човековото достоинство.
−да се стават децата на прво место, односно најдобриот интерес на детето да биде од примарно значење во сите активности;
−да не се исклучи ниту едно дете и да се елиминираат сите видови на дискриминација која задира во правата и интересите на децата;
−да се намалат разликите меѓу децата, односно да му се посвети еднаква грижа на секое дете, особено на децата што потекнуваат од сиромашни семејства или од поедини етнички заедници или пак се деца со посебни потреби;
−намалување на сиромаштијата која е пречка за остварување на основните права гарантирани со Конвенцијата за правата на детето со инвестирање во децата, а засновано на Стратегијата за намалување на сиромаштијата, Свет по мерка на децата и Милениумските цели;
−да се овозможи образование на секое дете, односно сите машки и женски деца пред се да добијат задожително, бесплатно и квалитетно основно образование;
−да се создадат услови за еднаков пристап на децата во средното образование;
−на децата со посебни потреби да им се обезбедат сите потребни услови и можности за остварување на сите права без никаква дискриминација;
−да се заштитат децата од сите видови злоупотреби и насилство;
−да им се обезбеди на сите деца соодветен стандард на живеење неопходен за нормален раст и развој;
−да им се обезбеди здрава животна средина на децата, односно да ја сочуваме планетата за децата и да им се обезбеди здрава храна и вода за пиење;
−да му се обезбеди на секое дете највисоко ниво на здравствена заштита и пред се децата да се заштат од ХИВ – Сидата и од други тешки и заразни болести;
−да се слушне мислењето на децата за сите прашања што задираат во нивните права и интереси, односно да се вклучат децата со свои одлуки и мислења за прашањата поврзани со остварувањето и заштитата на нивните права.
−Со Националниот план за акција се обединуваат сите задачи и цели што Република Македонија треба да ги преземе за да им се обезбеди на децата, без никаков исклучок, целосно остварување на гарантираните права, врз основа на приниципите на еднаквост, достапност, кавлитет и ефикасност.
Заради остварување на целите на Националниот план за акција се утврдуваат следните насоки и приоритети:
−Целосно инкорпорирање на одредбите на Конвенцијата за правата на детето во законската регулатива што на било кој начин задира во правата и интересите на децата и нејзина имплементација во политиката и практиката на сите индивидуи, институции и на државата во целина. Тоа ја налага потребата од донесување нови закони, но и измени и дополнувања на постоечките;
−Воспоставување соодветни механизми и начини на координација на инволвираните субјекти при спроведување на законската регулатива;
−Обезбедување на сите можни извори на средства и определување на приоритети при распределбата на буџетските средства за остварување на правата на децата, со посебен акцент на децата што живеат во сиромаштија и во тешка економска состојба;
−Едукација на пошироката јавност за правата на децата, а особено едукација на децата за концептот на човековите права и слободи, со цел за нивна обука и подготовка да ги распознаваат правата и обврските и да се стекнат со вештини за самозаштита од разни повреди и злоупотреби;
−Вклучување на сите деца во образовниот процес, особено на децата од руралните средини и децата на улица, со поддршка од државата и со стимулативни мерки за посета на образованите институции;
−Ослободување од партиципација во користењето на здравствените услуги, лекарства и ортопедски помагала за сите деца до 18 години, заради обезбедување највисоко ниво на здравствена заштита на секое дете и неисклучување на ниедно дете од користењето на здравствените услуги, од било која причина;
−Создавање силен правен систем за малолетници со донесување на посебен Закон за малолетничка правда и измена на други закони, со цел да се опфатат и заштитат децата од ризичните групи, да се предвидат алтернативни наместо казнени мерки за децата во судир со законот и да се преземат мерки за рехабилитација и ресоцијализација на децата што биле во судир со законот;
−Донесување соодветни законски решенија и промена на практиката за заштита на децата од сите видови злоупотреби, насилство и експлоатација;
−Унапредување на соработката меѓу владините и други инстиитуции во поглед на остварувањето и заштитата на правата на децата, а во таа смисла, формирање посебно одделение во едно од ресорните министертства што ќе ја обединува, кординира и ќе помага во работата на сите релевантни институции и ќе созадава заедничка база на податоци од сите области на живеењето на децата;
−Унапредување на соработката меѓу владините институции и невладините организации и поголемо ангажирање и користење на невладиниот сектор во работи што е должна да ги извршува и обезбедува државата.
Националниот Акциски План за децата во Република Македонија ќе биде усвоен во текот на првата половина на 2005 година.
7.Националната стратегија за изедначување на правата на лицата со хендикеп во Република Македонија е документ кој што е донесен од страна на Владата на Република Македонија во 2001 година и истата се засновува врз темелно согледување, анализирање и укажување на потребата од донесување на соодветни одлуки за заштита, образование, рехабилитација, оспособување и вработување на инвалидните лица и тоа во однос на:
−Превентива, рана детекција, рана дијагностика и ран третман;
−Предучилишно воспитание, основно образование, средно образование и високо образование за сите оние лица со посебни потреби за кои тоа е можно;
−Оспособување и вработување;
−Семеен, општествен и културно забавен живот;
−Здравствена заштита;
−Социјална заштита;
−Рехабилитација;
−Достапност на услуги и помагала;
−Обезбедување на приходи и социјална сигурност;
−Домување и обезбедување на услови (во семејства, центри за полудневно и цело- дневно згрижување, како и стационарно згрижување во установи со мали капацитети и во станови за живеење на мали групи на инвалидни лица) за сите оние инвалидни лица од потежок степен кои имаат потреба од таква помош;
−Културен живот;
−Рекреација и спорт;
−Религија; и
−Подигање на јавната свест.
8.Националната Стратегија за Ромите треба да излезе во пресрет на специфичните потреби и проблеми со кои перманентно се соочува оваа етничка заедница. Мотивот за конципирање еден ваков документ, посветен исклучиво на Ромите, е детерминиран од потребата да се осмисли сеопфатна и конзистентна политика која ќе ги идентификува круцијалните теми и проблеми кои реферираат на одделни специфики и да понуди конкретна операционализирана програма на имплементација на промовираната политика.
Република Македонија на почетокот од месец Октомври 2004 изготви Нацрт Стратегијата за Ромите која се наоѓа на јавна расправа. Приоритетните области кои се опфатени во Нацрт Стратегијата се: домувањето, вработувањето, образование, здравство, социјална помош и заштита, култура, медиуми, жената ромка и нејзините специфични потреби и политичка партиципација. Генерални цели на Националната стратегија за Ромите во Република Македонија се:
−Остварување на поголема интеграција на Ромите во главните текови на македонското општество;
−Намалување на сиромаштијата кај Ромите како најмаргинализирана група;
−Остварување долгорочен развој на ромската заедница од секој аспект;
−Обезбедување на целосна ангажираност на македонската држава во подготовката и имплементацијата на приоритетните определби во Стратегијата;
−Создавање на нормативни и институционални претпоставки за реализација на стандардите на Европската Унија.
Република Македонија во последниве неколку години пристапи кон критичко преиспитување на постоечката законска регулатива со цел правото и практиката што ги уредуваат полициските овластувања да се постават на модерна законска основа.
Измените на Законот за кривична постапка од Септември 2004 година (“Службен весник на Република Македонија“, бр. 74/04) се сериозен законодавен обид сеопфатно да се дефинираат истражните мерки на полицијата. Особено внимание е посветено на постапувањето со уапсените и задржаните лица во полициска станица. Тие отсега ќе може да се задржуваат само во посебно определини и опремени полициски станици, а за нив ќе одговараат посебно обучени службеници за прифат, кои нема да бидат вмешани во полициските истраги, туку ќе се грижат за правата и интересите на лицата што се задржани во полиција. Други новини се внесени во врска со обезбедувањето на ефикасен пристап до правен застапник, информирање на семејството, обезбедување на медицински преглед, инфорирање за правата, посебни детални досиеја и други механизми за спречување на злоупотреба на осомничените.
Со цел да се намалат појавите на арбитрерност и дискриминација, крупни измени во смисла на детално уредување на полициските овластувања, се подготвуваат и во Законот за внатрешни работи (“Службен весник на Република Македонија“, бр. 19/95, 15/97, 38/02, 33/03 и 19/04), Законот за следење на комуникациите (во собраниска процедура) и други закони од оваа сфера. Измените на домашното законодавство и практика во понапред наведената смисла, претставува доследна имплементација на европските стандарди содржани во разните препораки на Советот на Европа, вклучувајќи ги тука и конкретните препораки произлезени од посетите на Комитетот за превенција на тортура на Советот на Европа.
Во 2004 година усвоен е и Кодексот на полициската етика (“Службен весник на Република Македонија”, бр. 03/04), со кој се определуваат начинот на однесувањето, работењето и целите на полицијата, односот на полицијата и правосудните органи, полициските интервенции, одговорноста и контролата на полицијата и други прашања значајни за зајакнување на демократската улога на полицијата во правната држава (види 24_Анекс_05). Покрај на нормативен план, значајни мерки се превземаат и на планот на унапредување на внатрешната контрола во Министерството за внатрешни работи, како и на обуката на полицијата во сферата на човековите права.
Значаен сегмент во генералната стратегија на Министерството за внатрешни работи претставува превентивнот елемент. Превентивниот аспект се остварува преку дополнителна и континуирана едукација на припадниците на Министерството за внатрешни работи за заштита и почитување на човековите права и слободи која во континуитет се реализира со постојниот полициски кадар а ќе се остварува и во идната едукација и обука на полицијата во Полициската Академија. Интегрален дел на едукацијата претставуваат меѓународните и домашните инструменти кои се однесуваат на човековото достоинство, правото на живот, право на личен интергитет, забрана на мачење и нечовечно или понижувачко постапување или казнување.
Владата на Република Македонија активно соработува со Европскиот комитет против тортура (КПТ). Досега се остварени три редовни посети на Комитетот на Република Македонија во 1998, 2001 и 2002 година, како и три вонредни во јули 2001, 2002 и 2004 година. Владата на Република Македонија побара објавување на сите извештаи заедно со нејзините коментари, освен за последната посета од јули о.г. кој кон крајот на ноември беше доставен до Владата. Со ова Владата ја демонстрираше својата цврста определба за надминување на проблемите идентификувани од страна на КПТ.
Со цел да се реализира една од клучните препораки на Комитетот, т.е. националните власти, на највисоко ниво, да дадат формална изјава упатена до службениците кои го спроведуваат законот, а во која ќе се укаже дека малтретирањето на приведените лица претставува кршење на основите на државата и нема да биде толерирано, како и дека истото ќе биде санкционирано, на 10 февруари 2003 година Владата на Република Македонија ја разгледа и усвои Информацијата за извештајот за Република Македонија на Комитетот против тортура од јули 2002 година и прелиминарните забелешки од посетата во ноември 2002 година. Притоа се донесени и низа заклучоци за подобрување на соработката со КПТ, но и заклучок дека малтретирањето на задржаните или притворените лица од страна на лицата кои го спроведуваат законот е спротивно на основните вредности врз кои се заснова демократското општество, почитувањето на човековите права и владеењето на правото, и дека ваквите појави нема да бидат толерирани, како и дека прекршителите ќе подлежат на строги санкции пропишани со закон.
Главните препораки на Комитетот се однесуваат на две клучни прашања: справување со неказнивост и заштитни мерки во однос на малтретирањето.
Министерството за внатрешни работи и Министерството за правда преземаа низа активности со цел надминување на констатираните состојби.
Акционата програма за Европското партнерство, во делот за човекови права, фокусот го става врз имплементацијата на препораките содржани во Извештаите од посетите на Комитетот на РМ, а пред се препораките во однос на справување со неказнивост и заштитни мерки против малтретирањето. Континуирана обука на сите институции инволвирани во имплементацијата на оваа конвенции исто така претставува една од клучните активности.
Главните активности во однос на неказновоста се следниве: доставување годишни информации до Владата за евидентираните случаи на пречекорување на овластување; доставување годишни информации до Владата за преземените дисциплински и кривични постапки; подобрување на соработката со јавното обвинителство и со судовите за расчистување на ваквите случаи; зајакнување на капацитетите на Одделението за професионални стандарди во МВР за откривање и истражување на неправилностите; подобрување на процедурите за откривање и истраги на неправилностите и нивно спроведување.
Имплементација на Конвенцијата, во делот на заштитни мерки против малтретирање, предвидува: подобрување на постапките при задржување (апсење) и притвор во полициските станици и затворите, евидентирање на случаите на прекршување на постапките при лишување од слобода и притвор, преземање мерки за разрешување на случаите, стриктно почитување на правата на лицата лишени од слобода, обука на полицајците за почитување на законските права при 24 часовно задржување.
12. Ве молиме дадете информации за националните законодавни и управни мерки насочени кон спречување на појава на мачење, нечовечно или понижувачко постапување или казнување во државните установи, затвори или полициски станици. Кои мерки постојат во тој поглед кои овозможуваат инспекција на местата каде се
сместени лицата лишени од слобода или полициските станици? Предвиден ли е правен лек за жртвите?
Забраната на мачење и друго сурово, нечовечно или понижувачко постапување и казнување е содржана во членот 11 од Уставот на Република Македонија (“Службен весник на Република Македонија“, бр. 52/91, 01/92, 31/98, 91/01 и 84/03) според кој: Физичкиот и моралниот интегритет на човекот се неприкосновени. Се забранува секој облик на мачење, нечовечко или понижувачко постапување или казнување. Членот 54 став 4 од Уставот на Република Македонија исклучува секаква можност од ограничување на ова право.
Република Македонија ги има потпишано и ратификувано следните меѓународни конвенции: Закон за ратификација на Конвенцијата на ОН против тортура и други сурови, нечовечки или понижувачки казни и постапки (“Службен весник на Република Македонија”, бр. 09/91), Законот за ратификација на Европска конвенција за заштита од тортура и нечовечки или понижуважки третман или казнување на Советот на Европа (“Службен весник на Република Македонија”, бр. 23/97) и Конвенцијата за заштита на човековите права и основните слободи на Советот на Европа (“Службен весник на Република Македонија”, бр. 11/97).
Во Кривичниот законик (“Службен весник на Република Македонија’’, бр. 37/96, 80/99, 42/02, 43/03 и 19/04) во Главата 15 “Кривични дела против слободите и правата на човекот и граѓанинот” е
предвиден нов член 142 кој гласи : Мачење и друго сурово, нечовечко или понижувачко постапување и казнување.
Основниот облик на ова кривично дело се состои в тоа што лицето во вршењето на службата, како и тој што наведен од службено лице или врз основа на негова согласност, ќе употреби сила, закана или друго недопуштено средство или недопуштен начин со намера да изнуди признание или некоја друга изјава од обвинетиот, сведокот, вештакот или друго лице, или ќе предизвика кај друг тешко телесно или душевно страдање за да го казни за кривично дело што го сторило или за што е осомничен тој или друго лице, или за да го заплаши или да го присили на откажување од некое негово право, или ќе предизвика такво страдање поради каков било облик на дискриминација,ќе се казни со затвор од една до пет години.
Квалифицираниот облик на кривичното дело е кога ќе настапи тешка телесна повреда или други особено тешки последици за оштетениот, и сторителот ќе се казни со затвор од една до десет години.
Дефиницијата за тортура од меѓународните конвенции целосно е имплементирана во членот 142 од Кривичниот законик на Република Македонија.
Покрај ова кривично дело, Кривичниот законик ги содржи и следниве инкриминации: убиство
(член 123); телесна повреда (член 130); тешка телесна повреда (член 131); присилба (член 139); грабнување (член 141); малтретирање во вршење на службата (член 143); загрозување на сигурноста (член 144); силување (член 186); обљуба врз немоќно лице (член 187); полов напад врз дете (член 188); запуштање и малтретирање на малолетно лице (член 201); изнуда (член 258); уцена (член 259); малтретирање на потчинет или помлад (член 335); присилба спрема правосуден работник (член 375); насилство (член 386) кои содржат дејствија односно облици на тортура.
Законот за кривична постапка (“Службен весник на Република Македонија”, бр. 15/97, 44/2002 и 74/04) во член 15 предвидува безусловна ексклузија на правно невалидни докази, пропишувајќи дека доказите прибавени на незаконит начин или со кршење на слободите и правата утврдени со Уставот, законот и ратификуваните меѓународни договори, како и доказите произлезени од нив, не можат да се користат и врз нив не може да се заснова судската одлука. Во таа смисла, Законот за кривична постапка го пропишува и начинот на кој што треба да се испитува обвинетиот, определувајќи дека при тоа треба во полна мера да се почитува неговата личност, и истовремено, забранува употреба на сила, закана или други слични средства со цел да се дојде до негова изјава или признание. Членот 251 став 2 изречно забранува спрема обвинетиот или сведокот примена на медицински интервенции и средства со кои би се влијаело врз нивната волја при давањето на исказ. Прекршувањето на овие забрани доведува до тоа врз исказот на обвинетиот односно сведокот да не може да се заснова судската одлука, односно тоа претставува суштествена повреда на одредбите на кривичната постапка поради кои може да се вложи жалба.
Во членот 195 ставови 3 и 4 од Законот за кривична постапка е предвидено дека претставнициите на Европскиот комитет за превенција од тортура или понижувачко однесување или казнување (КПТ) на Советот на Европа имаат право по одобрение на истражниот судија кој ја спроведува истрагата, да ги посетуваат и без надзор да разговараат со притворените лица, а истражниот судија е должен да им одобри посета на притворените лица и разговор кај нив. Исто така во ставот 5 претставниците на Црвениот крст имаат право по одобрение на истражниот судија да ги посетуваат и без надзор да разговараат со притворените лица.
Во Законот за јавното обвинителство (“Службен весник на Република Македонија”, бр. 38/04), член 20 став 1 алинеја 5 е предвидено дека јавниот обвинтел е надлежен да се грижи за доследно спроведување на санкциите изречени за казниви дела и за заштита на правата на лицата спрема кои е определена мерката притвор.
Исто така, Законот за движење и престој на странците (“Службен весник на Република Македонија”, бр. 36/92, 26/93 и 45/02), кој го регулира начинот на извршување на мерката на безбедност протерување на странец, во член 39 предвидува дека нема да се дозволи присилно отстранување на странец од Република Македонија во друга држава ако постои опасност дека странецот ќе биде изложен на малтретирање и нехумано постапување.
Забраната на тортура, нечовечко и понижувачко постапување или казнување има апсолутен карактер, така што прекршувањето на оваа забрана не може да се оправда со извршување на наредба на претпоставениот. Во таа смисла, Законот за внатрешни работи во член 6 предвидува дека работник на Министерството е должен да ги извршува наредбите на министерот или од него овластен работник издадени во врска со извршување на функцијата на Министерството, освен ако извршувањето на наредбата претставува кривично дело. Иста одредба содржи и Правилникот за начинот на вршење на стражарската служба во казнено- поправните установи. Според Законот за одбрана, наредбите на претпоставениот старешина во армијата не се извршуваат ако нивното извршување претставува кривично дело.
Кривичниот законик на Република Македонија предвидува дека нема да се казни потчинетиот ако стори кривично дело по наредба на претпоставениот, а таа наредба се однесува на службената должност, освен ако наредбата била насочена кон извршување на воено злосторство или друго тешко кривично дело или ако знаел дека извршувањето на наредбата претставува кривично дело.
Законодавството на Република Македонија прецизно ги утврдува условите под кои полицијата и службите за обезбедување можат да применат средства на присилба Според член 34 од Законот за внатрешни работи, овластеното службено лице може да употреби средства на присилба заради: а) воспоставување на нарушен ред и мир во поголем обем; б) совладување отпор на лице кое го нарушува јавниот ред и мир или лице кое треба да се приведе, задржи или лиши од слобода; в) одбивање напад од себе, од друго лице или објект што се обезбедува; г) заради присилно отстранување на лица од определено место, како и лице кое не постапува по наредба на овластеното службено лице. Овластените службени лица кои извршуваат службени дејствија непосредно под раководство на одговорен работник можат да употребат средства на присилба само на негова наредба. Ако средствата на присилба или огненото оружје се употребени во границите на овластувањата, исклучена е одговорноста на службеното лице кои ги употребило и на одговорниот работник кој ја наредил нивната употреба.
Секој случај во кој овластеното службено лице употребило огнено оружје се испитува и оценува од Секторот за внатрешна контрола и професионални стандарди. Начинот на употребата на огненото оружје и средствата на присилба од страна на припадниците на полицијата е регулиран со Упатство кое го донесува министерот за внатрешни работи.
Постапувањето спротивно на правилата и прописите на Министерството како и извршување на дејствие што претставува кривично дело кое согласно Законот за внатрешни работи е пречка за засновање на работен однос во Министерството за внатрешни работи (кривични дела против слободите и правата на човекот и граѓанинот и тешки дела против животот и телото) според член 65 од Законот за внатрешни работи, претставува повреда на работната дисциплина. Во случај на потешко кршење на работната дисциплина работникот може да биде привремено оддалечен од работа, а може и да му престане работниот однос со отказ. Потешките случаи на кршење на работната дисциплина заради кои работникот се оддалечува од работа, должината на отказниот рок, како и случаите кога тоа право не се остварува се пропишуваат со акт на министерот за внатрешни работи.
Законот за извршување на санкциите (“Службен весник на Република Македонија” бр. 03/97, 23/99 и 74/04) во член 184 став 1 и член 185 се регулирани границите на употреба на средствата за присилба, односно се предвидени условите кога спрема осудено лице можат да се употребат средства на присилба: кога тоа е неопходно да се спречи бегство од установа и бегство при спроведување, физички напад, нанесување на повреда, самоповредување, причинување на материјална штета или совладување на отпор на осудени лица по повод законита наредба на службено лице. Законот ги дефинира и средствата на присилба: издвојување, врзување, гумена палка, шмркови со вода и хемиски средства.
Членот 19 став 4 изречно го забранува колективното казнување на осудените лица како и употребата на средствата на присилба како казна.
Начинот на употреба на средствата на присилба е детално регулиран со Упатството за употреба на огнено оружје и други средства на присилба.
За употребата на средството на присилба се составува извештај во кој се наведуваат причините поради кои е употребено средството на присилба. Извештајот се доставува до Министерството за правда - Дирекција за извршување на санкциите, која ја оценува оправданоста на употребата на средството на присилба. Доколку средствата на присилба се употребени во согласност со законот, се исклучува одговорноста на службеното лице кое го употребило или ја наредило употребата. Меѓутоа, доколку се утврди пречекорување на овластувањата при употребата на средствата на присилба, се покренува дисциплинска постапка спрема службеното лице.
Во поглед на дисциплинската одговорност на припадниците на службата за обезбедување и воопшто на затворскиот персонал, Законот за извршување на санкции упатува на општите прописи од работен однос, т.е. на Законот за работните односи (“Службен весник на Република Македонија”, бр. 80/93, 03/94, 14/95, 53/97, 59/97, 21/98, 25/00, 34/00, 50/01, 25/03, 40/03 и 80/03-пречистен текст) и Законот за организацијата и работата на органите на државната управа („Службен весник на Република Македонија“, бр. 58/00 и 44/02) кои предвидуваат дисциплинска одговорност на работникот за повреди на работните обврски и други повреди на работната дисциплина кога тие се направени по негова вина, а особено ако доверените работи и задачи не ги врши совесно и уредно, ако не се придржува кон законот и другите прописи или кон правилата за однесување за време на работа или во врска со работата.
Странските државјани кои се наоѓаат во притвор по одобрение на истражниот судија можат да ги посетуваат шефовите на дипломатско конзуларните претставништва во Република Македонија. Овие посети се остваруваат без надзор.
Постапувањето со лицата кои се наоѓаат на издржување на казна затвор е регулирано со Законот за извршување на санкциите кој во член 12 став 2 содржи изречна одредба со која се забранува мачење, нечовечно или понижувачко однесување или казнување на осудените лица. Принципот на хуманост во извршувањето на кривичните санкции е содржан во повеќе одредби од законот.
Дисциплинското казнување на осудените лица е регулирано со посебни одредби од Законот за извршување на санкциите кои ги пропишуваат видовите на дисциплински казни, условите за нивната примена и начинот на нивното извршување.
Спрема осуденото лице кое со своите постапки сериозно ја загрозува безбедноста во установата или претставува сериозна опасност за безбедноста на другите лица, доколку применетите дисциплински казни се безуспешни, може да се определи осамување во непрекинато траење до шест месеци. Осамувањето го изрекува директорот на Дирекцијата за извршување на санкциите. Против ова решение осуденото лице има право на жалба во рок од три дена до министерот за правда. Жалбата на осуденото лице не го задржува извршувањето на решението. Постапката за решавање на жалбата е итна.
Законот за извршување на санкциите содржи и посебни одредби со кои го регулира односот на службените лица спрема осудените лица. Во член 159 е определено дека службените лица во установите во извршувањето на своите работни обврски, остварувањето на третманот и воопшто во контактите или комуникацијата со осудените лица треба да се однесуваат со должно внимание кон нивната личност, спокоен пристап, толеранција, тактичност, сериозност и неопходна цврстина и правичност, што ќе ја поттикнува нивната самопочит и чувство на лична одговорност. Службените лица своите обврски треба да ги извршуваат чесно и непристрасно, без злоба и лоша намера, независно од положбата, полот, расата, националноста, вероиспопведта и политичките уверувања на осудените лица.
Покрај ова, Законот за извршување на санкциите содржи и посебни одредби кои се однесуваат на заштитата на правата на осудените лица со употреба на правни средства. Во член 163 е предвидено правото на осуденото лице да поднесува правни средства, претставки и други поднесоци заради заштита на своите права во врска со положбата и третманот во установата, при што им се гарантира правото на дискреција.
Информирањето и образованието на припадниците на полицијата во поглед на забраната на тортурата е дел од нивниот систем на обука и образование. Програмата е изработена во контекст на позитивното законодавство на Република Македонија и се спроведува на сите нивоа на образование на полицискиот кадар, а со цел за директно стимулирање и развој на цивилизирана, културна и хумана врска помеѓу полицијата и граѓаните. На студентите на Факултетот за безбедност и средното училиште за образование на полициски кадри, посебно внимание им се посветува на хуманите аспекти на однесување спрема граѓаните, почитување на нивното достоинство сê во рамките на законската организација и функција на полицијата, методите на истрага, борбените вештини и заштитата на уставниот поредок.
Кога станува збор за оспособување на припадниците на службата за обезбедување и стручните кадри во казнено-поправните установи, треба да се напомене дека Министерството за правда и Управата за извршување на санкциите организира курсеви, семинари и советувања, се со цел за успешно, ефикасно и законито извршување на функцијата на КПУ. Оваа активност Министерството за правда ја остварува во соработка со Здружението за пенологија на Република Македонија. Исто така во соработка со ОБСЕ направен е пилот проект за формирање на Тренинг центар како организиран облик на обука и едукација на вработените во КПУ, при што се користени и искуствата и знаењата на странски експерти од оваа област.
Со оглед на тоа што и медицинскиот третман може да претставува загрозување на физичкиот интегритет на човекот, член 50 од Законот за здравствена заштита предвидува дека: хируршки и други интервенции се преземаат само со писмена согласност на болното лице, односно на родителот и старателот ако тоа е малолетно или лишено од деловната способност.
Ако во текот или по лекувањето настанат трајни последици, односно инвалидност, пациентот или неговото семејство има право да бара да се изврши проверка на стручната работа во поглед на здравствената заштита што му е укажана. Според член 55 од Законот, корисникот на здравствената заштита има право да бара надоместок на штетата во согласност со прописите за облигациони односи, ако поради сторени грешки или несоодветно лекување настанат последици. Инспекциски надзор во установите за здравствена заштита наменети за лица со душевни растројства врши Државниот санитарен и здравствен инспекторат кој е обучен и има информација за стандардите во областа. Инспекторите се лекари по професија и ги врзува и медицинската деонтологија и Кодексот на државните службеници.
Законот за здравствена заштита обезбедува можности не само за правни лекови туку и за стручен надзор над работата на професионалните здравствени работници. Со Стратегијата за унапредување на менталното здравје, како и со Законот за ментално здравје, во овој домен условите за заштита и остварување на правата ќе се унапредат.
Инспекциски надзор во установите за здравствена заштита наменети за лица со душевни растројства врши Државниот санитарен и здравствен инспекторат кој е обучен и има информација за стандардите во областа. Инспекторите се лекари по професија и ги врзува и медицинската деонтологија и Кодексот на државните службеници.
Законот за здравствена заштита („Службен весник на Република Македонија“, бр.38/91, 46/93, 55/95 и 10/04) обезбедува можности не само за правни лекови туку и за стручен надзор над работата на професионалните здравствени работници. Со Стратегијата за унапредување на менталното здравје, како и со Законот за ментално здравје, во овој домен условите за заштита и остварување на правата ќе се унапредат.
Кривичниот Законик предвидува можност од криминализирање на несовесно лекување болни. Покрај ова дело предвидено е и делото неукажување медицинска помош; како и кривичното дело надрилекарство.
Значајна новина е член 20 од Законот за извршување на санкциите кој утврдува дека осудените лица не можат да бидат подложени на медицински или други експерименти со кои се нарушува нивниот физички, психички и морален интегритет и дека согласноста на осудените лица за нивно учество во експериментот, не ја исклучува одговорноста на лицето кој истиот го дозволил.
Законот за кривична постапка во член 251 предвидува дека телесен преглед на обвинетиот ќе се превземе и без негова согласност ако е потребно да се утврдат фактите важни за кривичната постапка. Телесен преглед на други лица може да се преземе без нивна согласност само тогаш ако мора да се утврди дали на нивното тело се наоѓа определена трага или последица од кривичното дело. Не е дозволено спрема обвинетиот или сведокот да се применат медицински интервенции или да им се даваат такви средства со кои би се влијаело врз нивната волја при давањето на исказ.
Законот за научно-истражувачка дејност (“Службен весник на Република Македонија“, бр. 13/96 и 29/02) како едно од основните начела во вршењето на научните истражувања го предвидува и начелото на неповредливост на човековиот интегритет, заштитата на личноста и достоинството на човекот и начелото на етичност. Детални одредби за био-медицинските испитувања се содржани во Кодексот на медицинската деонтологија (“Службен весник на Република Македонија“, бр. 24/95) кој го донесе Лекарската комора на Македонија.
Условите за земање, разменување, пренесување и пресадување на делови од човековото тело заради лекување е регулирано со посебен закон. Недопуштеното пресадување делови од човековото тело е кривично дело според член 210 од Кривичниот законик
Лицата жртви на тортура и други облици на нечовечко и понижувачко однесување и казнување заштитата на своите права ја остваруваат врз основа на одредбата од член 50 од Уставот според која, секој граѓанин може да се повика на заштита на слободите и правата утврдени со Уставот, пред судовите и пред Уставниот суд на Република Македонија, во постапка заснована врз начелата на приоритет и итност.
Во случаите кога тортурата и другите облици на нечовечко однесување содржат обележја на кривично дело, правото на заштита граѓанинот може да го оствари со поднесување на кривична пријава до јавниот обвинител, а за делата за кои што е предвидено гонење по приватна тужба, со доставување на приватна тужба до судот. За кривичните дела за кои гонењето се превзема по службена должност, во случај кога јавниот обвинител ќе ја отфрли пријавата, жртвата односно оштетениот има право да го превземе гонењето како супсидијарен тужител. Доколку како резултат од стореното кривично дело лицето претрпело штета, тоа има право до кривичниот суд да поднесе предлог за остварување на имотно-правното барање, а доколку биде упатен на спор, за таквото барање ќе се одлучува во граѓанска парница според општите одредби за надомест на штета.
Во случај кога тортурата и другите облици на нечовечко или понижувачко однесување или казнување се сторени од страна на службено лице, заштитата може да се оствари и преку Народниот правобранител - членови 24, 31, 32 од Законот за народниот правобранител (“Службен весник на Република Македонија“, бр. 60/03) кој според Уставот ги штити слободите и правата на граѓаните кога тие се повредени со акт или дејствие на органите на државната управа или органи и организации што имаат јавни овластувања. Ако Народниот правобранител констатира дека се повредени уставните и законските права на граѓаните, може да предложи поведување на дисциплинска постапка против службеното лице, односно да поднесе барање до јавниот обвинител за покренување на кривична постапка против тоа лице.
13. Постои ли некое независно тело кое ги надгледува условите во тие установи? Наведете детали за дисциплински и казнени санкции за субјекти кои дејствуваат од името на државата обвинети за лошо постапување или мачење при вршење на своите должност.
Според Законот за Народниот правобранител (“Службен весник на Република Македонија“, бр. 60/03), Народниот правобранител е таков независен и самостоен орган кој има овластување да ги следи состојбите на почитување и заштитата на уставните и законските на лицата во органите, организациите и установите во кои слободата на движење е ограничена а особено правата на приведените, притворените и лицата кои издржуваат казна затвор или воспитно- поправна мерка во казнено-поправните и воспитно-поправните установи (член 31 став 1 и 2). Посетите и увидите народниот правобранител може да ги врши во секое време без претходна најава и одобрение, како и да разговара со лицата сместени во овие органи, организации или установи без присуство на службени лица, како и да добива претставки од лицата лишени од слобода во затворен плик и да испраќа одговор без проверка од службените лица (член 31 став 3 и 4)
Независната позиција на народниот правобранител ја гарантираат начинот на неговиот избор и разрешување во Собранието на Република Македонија предвидени во членовите 5 до 10 од Законот за народниот правобранител, неговата стручност, компетентност и совесност како и начинот на финансирање на институцијата Народен правобранител предвиден во чл.48 ст 2 од Законот според кој Собранието на Република Македонија посебно го гласа разделот наменет за Народниот правобранител во Буџетот на Република Македонија.
Исто така според измените на Законот за Кривична постапка (член 195 став 3 и 4, “Службен весник на Република Македонија“, бр.74/04) притворените лица по одобрение на истражниот судија може да ги посетуваат и со нив да разговаараат претставници на Европскиот Комитет за превенција од тортура или понижувачко однесување или казнување на Советот на Европа и претставници на Меѓународниот Комитет на Црвениот крст. На барање на Комитетот за превенција од тортура истражниот судија е должен да им одобри посета на притворените лица и разговор кај нив. Овие посети се остваруваат без надзор. Во однос на странските државјани кои се наоѓаат во притвор по одобрение на истражниот судија можат да ги посетуваат и шефови на дипломатско конзуларните претставништва во Република Македонија (доколку се нивни државјани).
Во практиката Народниот правобранител не наидува на пречки во извршувањето на ваквите овластувања.
Што се однесува до прашањето за преземени дисциплински мерки и казнени санкци за лошо постапување или мачење од страна на службени лица врз лицата сместени во органите, организациите и установите во кои слободата на движење е ограничена во периодот 01.01.2002 до 30.09.2004 година Народниот правобранител поднел 4 кривични пријави против службени лица на министерството за внатрешни работи и еден предлог за покренување на дисциплинска одговорност.
Во согласност со сопствената Програма за работа и законските овластувања, Народниот правобранител практикува најмалку еднаш годишно да врши посета на овие органи, организации или установи за што покрај другото исто така со Годишниот извештај го известува Собранието на Република Македонија.
Вршејќи ја својата основна функција за заштита на уставните и законските права на граѓаните а користејќи се со законските овласувања од чл.32 од Законот за народниот правобранител, Народниот правобранител во периодот 01.01.2002 до 30.09.2004 година до Министерството за внатрешни работи против едно службено лице поднел предлог за покренување постапка заради утврдување на дисциплинска одговорност заради пречекорување на службените овластувања. Народниот правобранител е известен дека против тоа лице за истите дејствија е поднесена кривична пријава до надлежниот јавен обвинител. Исто така Народниот правобранител во истиот период поднел и три кривични пријави против 9 службени лица на Министерството за внатрешни работи поради постоење на основани сомненија дека сториле кривични дела тортура по чл.142, насилство по чл.386 или малтретирање во вршење на службата по чл.143 од Казнениот законик на Република Македонија по кои едно лице од страна на надлежниот Основен суд Скопје II Скопје е осудено, против две во тек е истражна постапка пред Основниот суд Сопје I Скопје, против пет службени лица во тек е судска постапка пред Основниот суд во Куманово и против едно предкривична постапка спроведува Основниот јавен обвинител од Прилеп.
Управата за извршување на санкциите, според податоците добиени од казнено-поправните установи во Република Македонија и Воспитно-поправниот дом Тетово, известува дека во 2001,2002 и 2003 година нема евидентирано дисциплински постапки против вработени лица поведени за повреда на работната обврска поради пречекорување на службената должност што претставува облик за нечовечко, нехумано однесување или тортура врз осудени или притворени лица. Единствено во 2004 година во Казнено-поправниот дом Идризово е поведена дисциплинска постапка која е во тек, за утврдување на одговорност на тројца вработени во службата за обезбедување поради пречекорување на дадените овластувања за употреба на гумена палка.
Напоменуваме дека и во извештаите за досегашните посети на Европскиот комитет за заштита од тортура (3 редовни и 3 вонредни) е констатирано дека облици за физичко малтретирање на осудени и притворени лица од страна на затворскиот персонал не се утврдени.
14. Постојат ли прецизни правила на полето на медицината или биологијата, кои определуваат што е, а што не е дозволено? Дали овие правила подлежат на траен процес на надзор, особено во поглед на правото на личен интегритет?
Со одредбата на член 11 став 1 од Уставот на Република Македонија (“Службен весник на Република Македонија“, бр. 52/91, 01/92, 31/98, 91/01 и 84/03) е определено дека физичкиот и моралниот интегритет на човекот се неприкосновени. Со член 39 од Уставот на Република Македонија на секој граѓанин му се гарантира правото на здравствена заштита.
Согласно Законот за здравствена заштита (“Службен весник на Република Македонија“, бр. 38/91, 46/93, 55/95 и 10/04) хируршки и други медицински интервенции се превземаат само со писмена согласност на болното лице, односно на родителот или старателот, ако тоа е малолетно или е лишено од деловна способност. Ако болното лице, неговиот родител односно старателот не се согласат со предложената хируршка или друга интервенција надлежниот лекар е должен да му укаже на последиците кои можат да настанат поради одбивањето на медицинската и друга интервенција и да им побара писмена изјава или да состави службена белешка.
Пациентите се должни да се придржуваат кон интерните правила на здравствената организација и упатствата на здравствените работници. Во спротивно, здравствената установа може да го одбие здравственото лекување, освен во случаи на итна потреба од медицински третман, заразна болест што подлежи на задолжително пријавување, душевно заболување, или ако се во прашање деца на возраст до 18 години.
Министерството за здравство е овластено да врши надзор над стручната работа.
Постојат правила во областа на условите за земање, разменување, пренесување и пресадување на делови од човековото тело заради лекување пропишани со Закон за условите за земање, разменување, пренесување и пресадување на делови од човековото тело заради лекување (“Службен весник на Република Македонија”, бр. 30/95).
Во Законот е утврдено дека делови од телото на живо лице може да се земаат од полнолетно и душевно здраво лице за пресадување заради лекување, ако со тоа тешко не се наруши неговото здравје. По исклучок, давател на коскена срцевина може да биде и малолетно лице, а согласноста за давање на коскена срцевина можат да ја дадат само неговите биолошки родители.
Пресадувањето на делови од човековото тело, согласно истиот Закон може да се врши само со писмена согласност на примателот, откако ќе биде известен за евентуалниот ризик по неговото здравје. Ако примателот е малолетно или душевно заболено лице или не е во состојба да ја изрази својата волја поради состојбата во која се наоѓа, писмената согласност за пресадување ја дава неговиот родител, односно старател. Писмената согласност на давателот и на примателот е полноважна ако е дадена без присила и откако ќе биде објаснета природата и целта на земањето и пресадувањето, опасноста од зафатот и веројатноста на успехот.
Во законот е утврдено дека за давање делови од човековото тело заради пресадување не може да се земе никаков паричен или имотен надоместок, при што како надоместок се смета и давањето услуги или какви и да било погодности.
Законот за условите за земање, разменување, пренесување и пресадување на делови од човековото тело заради лекување е во согласност со Конвенцијата за човекови права и биомедицина (Convention for the Protection of Human Rights and Dignity of the Human Being with regard to the Application of Biology and Medicine: Convention on Human Rights and Biomedicine) од Овиедо, 04.04.1997 година, во сила од 01.12.1999 година, Р. Македонија ја има потпишано на 04.04.1997 година, но се уште ја нема ратификувано.
Р. Македонија на 15.03.2002 година го потпиша, (не е ратификуван) и Протоколот за трансплантација на органи и ткива од човечко потекло од Стразбур, од 24.01.2002 година
(Additonal Protocol to the Convention on Human Rights and Biomedicine, on Transplantation of Organs and Tissues of Human Origin). Со овој Протокол подетално се регулираат не само медицинските, туку и етичките и други аспекти на трансплантацијата на човечки органи. Македонскиот Закон за условите за земање, разменување, пренесување и пресадување на делови од човековото тело заради лекување е во согласност со принципите на овој Протокол (иако истиот е од понов датум во однос на Законот и се уште не е во сила) особено во поглед на тоа дека трансплантацијата се врши исклучиво заради лекување, задолжителна е согласноста на донорот, се забранува трансплантацијата да биде предмет на финансиска добивка и сл.
Решенијата во гореспоменатиот Закон се во согласност и со Водечките принципи за трансплантација на човечки органи на Светската здравствена организација (Guiding Principles on Human Organ Transplantation, World Health Organization, 1991), особено со принципите број 1, 2, 3, 4, 5, 6, 8 и 9.
Контролата на спроведувањето на Законот ја врши Министерството за здравство.
Кривично правната заштита во однос на непочитувањто на одредбите од Законот за условите за земање, разменување, пренесување и пресадување на делови од човековото тело заради лекување е уредена со одредбата на членот 210 од Кривичниот законик на Република Македонија (“Службен весник на Република Македонија“, бр. 37/96, 80/99, 04/04, 43/03 и 19/04) според која е определено дека со казна затвор од три месеци до пет години ќе се казни тој што ќе земе дел од тело на друг заради пресадување или на друг ќе му пресади дел од телото, иако земањето или пресадувањето е спротивно на медицинската струка или наука. Со истата казна ќе се казни и тој што со намера за пресадување ќе земе дел од човечкото тело пред да е утврдена смртта на пропишан начин.
Едновремено Кривичниот законик определува санкција и тоа парична казна или казна затвор до три години за лице кое ќе земе дел од телото на друг или на друг ќе му пресади дел од тело без согласност на давателот или примателот, или на нивниот законски застапник, односно со наведената казна ќе се казни и тој што спротивно на законот за награда продава или посредува при давање делови од телото на живи или умрени лица заради пресадување.
Забраната за вршење на медицински и други експерименти се однесува и на осудените лица. Имено, со Законот за извршување на санкциите (“Службен весник на Република Македонија“, бр. 03/97, 23/99 и 74/04) во член 20 определува на осудените лица им се обезбедува здравствена заштита. Осудените лица не можат да бидат подложени на медицински или други експерименти со кои се нарушува нивниот физички, психички и морален интегритет.
Во делот на медицината со членот 64 од Законот за лековите, помошните лековити средства и медицинските помагала (“Службен весник на Република Македонија“, бр. 21/98) е утврдено дека клиничкото испитување на лек може да се врши во согласност со етичките принципи утврдени во Хелсиншката декларација за заштита на правата на пациентите. Клиничкото испитување може да го врши само овластена здравствена институција која е должна пред отпочнувањето на клиничкото испитување да прибави писмена согласност од лицата врз кои ќе се врши испитувањето на дејството на лекот и да обезбеди писмени докази дека тие лица претходно се известени за целта на испитувањето и за евентуалните ризици по нивното здравје. Контролата на спроведувањето на овој Закон ја вршат инспектори за лекови кои имаат право да запрат клиничко испитување на лек отпочнато без да бидат исполнети предвидените услови.
Казнената заштита е обезбедена со прекршочните одредби според кои се казнува со парична казна во вредност од 80.000-150.000 денари правното лице, односно од 10.000-30.000 денари за одговорното лице во правното лице кое врши клинички испитувања спротивно на етичките принципи и ако отпочне со клиничко испитување на лекот без писмена согласност на лицата врз кои ќе се врши испитувањето. За сторениот прекршок покрај паричната казна, на одговорното лице во правното лице ќе му се изрече мерка на безбедност забрана за вршење на одговорни должности во траење од три месеци до една година.
Во поглед на заштитата на личноста и нејзиниот интегритет и дигнитет треба да се спомене и тоа дека Р. Македонија го потпиша на 12.01.1998 година (но, се уште не е ратификуван) и Протоколот за забрана на клонирање на човечки суштества, (Additonal Protocol to the Convention for the Protection of Human Rights and Dignity of the Human Being with regard to the Application of Biology and Medicine, on the Prohibiton of Cloning Human Beings), од Париз, 12.01.1998 година, кој е во сила од 01.03.2001 година.
15. Дали Република Македонија има воспоставено специјализирани служби посебно задолжени за борба против трговијата со луѓе? Доколку има, кој е институционалниот контекст, состав, функција и надлежност на тие служби?
Во 2002 година донесена е Националната програма за борба против трговијата со луѓе и илегална миграција во Република Македонија (“Службен весник на Република Македонија“, бр. 10/02),која предвидува законодавни и превентивни активности, помош и подршка на жртвите на трговија со луѓе, враќање и реинтеграција на жртвите, меѓународна соработка и координација во извршување на законите, едукација на кадри, координација на активностите и информативно пропагандно влијание врз јавното мислење во борбата против трговијата со луѓе и истовремено ги одредува и носителите на овие активности. Носителите на активностите се определни согласно законски утврдените надлежности во Законот за организацијата и работата на органите на државната управа(“Службен весник на Република Македонија“, бр. 58/00 и 44/02).
Согласно Националната програма и надлежностите на управните органите согласно Закон, најголем дел од предвидените активности се во надлежност на Министерството за внатрешни работи на Република Македонија, односно организационите единици во ова Министерство во чии делокруг на работа е борбата против трговија со луѓе, криумчарење мигранти и илегална миграција. (види подетално 24_Е_2)
Во рамките на Министерството за внатрешни работи основано е Одделението за борба против трговија со луѓе и друг насилен криминал. Одделението е во рамките на Одделот за организиран криминал.
Ова Одделение постапува по кривичните дела од областа на трговијата со луѓе, односно презема мерки и активности за откривање на носителите на овој вид криминална активност, а исто така ја координира работата помеѓу подрачните Сектори за внатрешни работи при ова Министерство. Овластените службени лица во рамките на нивните работни задачи прибираат оперативни информации по што преземаат соодветни законски мерки против сторителите на кривичните дела, односно поднесуваат кривична пријава до надлежниот Основен јавен обвинител кој понатаму го процесуира делото пред надлежните судови.
Министерството за внатрешни работи исто така е надлежно за воспоставување на соодветни бази на податоци за сторителите на овој вид кривични дела и за жртвите на трговија со луге, како и податоци за идентификувните илегални мигранти.
Доколку се утврди дека се работи за жртви на трговија со луѓе истите се сместуваат во Транзитниот центар за странци отворен во март 2001 година. За процесирање на жртвите во Транзитниот центар утврдени се стандардни оперативни процедури кои ги регулираат односите на Министерството за внатрешни работи, Меѓународната организација за миграции и невладини организации, вклучени во работата во Центарот.
Покрај ова Одделение на полето на борба против трговија со луѓе, во рамките на Секторите за внатрешни работи при Министерството за внатршни работи на Република Македонија, во Одделенијата и Отсеците за организиран криминал има вкупно 20 оперативни работници кои ја третираат оваа проблематика.
Во април 2003 година во рамките на Министерството за внатрешни работи, со наредба на Министерот за внатрешни работи на Република Македонија, формирана е Единица за борба против трговија со луѓе која има овластување да делува на цела територијата на РМ. Оваа едница е со мешан етнички состав и брои вкупно 45 работници. Составена е од 32 припадници од Единицата за специјални задачи и Одделот за полиција и 13 припадници на Одделот за организиран криминал.
На 12.02.2002 година во Министерството за внатрешни работи, со решение на Министерот за внатрешни работи на Република Македонија, формирана е Комисија за одлучување во врска со барањата за одобрување престој по основ на вработување како танчерки, келнерки и сл. во ноќните барови и други угостителски објекти . Оваа комисија е мултисекторска и е формирана со цел да се оствари поголема контрола на вработувањето во угостителските објекти, по наведените основи, но и како превенција за евентуални обиди за корупција во надлежните сектори во Министерството за внатрешни работи.
Во рамките на Одделот за гранична полиција, кој е формиран во мај 2004 година, во Секторот за поддршка на граничното работење - Одделението за илегална имиграција има четири оперативни инспектори.
Согласно Националната програма за борба против трговија со луѓе и илегална миграција во Република Македонија, носители на законодавната активност се Министерството за правда чии активности се состојат во подговотка на измени и дополнување на кривичното законодавство. Министерството за внатрешни работи, Министерството за труд и социјална политика и Министерството за здравство се задолжени за измени односно поострување на казнените одредби во областа на пазарната, здравствената и инспекцијата на трудот и изменување на законската регулатива што се однесува на посебните услови за вработување на странски државјани и на услови на добивање на одобрение за привремен престој по основ на вработување.
Задолжени за меѓународна соработка и координација во извршување на правните акти се: Министерството за правда, Министерството за внатрешни работи и Министерството за надворешни работи чии активности се состојат во склучување билатерални и мултилатерални договори со државите од и во кои лицата се предмет на трговија со луѓе, унапредување на комуникацијата и соработката помеѓу јавните обвинителства и полициските служби во земјите од Југоисточна Европа; за ефикасно кривично гонење и затворање на паташтита за трговија со луѓе, вршење размена на податоци за криминалните групи и поединци со другите држави; соработува со соодветните владини и невладини организации.
Во 2001 година со Одлука на Владата на Република Македонија формирана е Национална комисија за борба против трговија со луѓе и илегалната миграција (“Службен весник на Република Македонија“, бр. 18/01) во која партиципираат претставници од Министерството за внатрешни работи,Министерството за надворешни работи,Министерството за правда,Министерството за труд и социјална политика, Министерство за здравство и Министерство за финансии -Царинска управа.Во рамките на оваа комисија формирана е Подгрупа за борба против трговија со деца во јануари 2004 година.
Националната комисија за борба против трговија со луѓе и илеглана миграција е координативно тело кое има задача да ја следи и анализира состојбата со трговија со луѓе и илегалната миграција и да ги координира активностите на надлежните институции во Република Македонија кои активно работат на решавањето на проблемите во оваа област како и да донесува стратешки определби.
Во врска со Секретаријатот на Националната комисија види подетално 24_E_2.
16. Ве молиме дадете информациии за сите законодавни мерки чија цел е заштита и почитувањето на приватниот и семејниот живот, домот и комуникациите. Во кои случаи е дозволено ограничување на овие права?
Секое лице ужива заштита на приватноста непосредно врз основ на чл.8 од Европската конвенција и чл.17 од Меѓународниот пакт за граѓански и политички права, како меѓународни договори што согласно Уставот на Република Македонија (“Службен весник на Република Македонија“, бр. 52/91, 01/92, 31/98, 91/01 и 84/03) се дел од домашниот правен поредок и директно применливи од судовите и државната администрација. За разлика од Европската конвенција во која заштитата на приватноста е сублимирана во една одредба Уставот на Република Македонија приватноста ја гарантира во неколку одредби од главата за основните слободи и права на човекот и граѓанинот. Почитувањето на приватноста на личниот и
семејниот живот на поединецот и неговото достоинство и углед од чл.25 од Уставот на Република Македонија нуди најширока рамка за заштита на приватноста. Неколку конкретни аспекти на приватноста, како особено значајни се заштитени со посебни уставни одредби како слободата и тајноста на писмата и сите други облици на општење (чл.17 од Уставот на РМ); сигурноста и тајноста на личните податоци (чл.18 на Уставот на РМ); и неповредливоста на домот (чл.26 на Уставот на РМ). Вака како што се дизајнирани овие одредби, ги афирмираат позитивните обврски на државата во креирање право кое нема да ги попречува луѓето во изборот на начинот на живот (приватен), во обезбедувањето дека соодветни семејни врски се остварливи; правејќи достапни соодветни правни лекови за секој оној кој чувствува дека му е повредено правото на почитување на приватноста на неговиот семеен живот; и дозволувајќи му пристап до информации за факти поврзани со неговиот поранешен живот и одлуки кои директно го засегаат; и во контрола на информациите кои можат да афектираат нечиј живот.
Заштитувајќи ги основните слободи и права на човекот и граѓанинот, Уставот на Република Македонија во член 18 ја гарантира и сигурноста и тајноста на личните податоци. Во истиот член на граѓаните им се гарантира заштита од повреда на личниот интегритет што произлегува од регистрирањето на информации за нив преку обработка на податоците.
Со цел да се обезбеди приватност и тајност на податоците кои се однесуваат на лицето, а кои се предмет на прибирање, обработка, чување, користење и размена во облик на автоматизирани или рачни збирки на податоци во Република Македонија донесен е Закон за заштита на личните податоци (“Службен весник на РМ“ бр.12/94 и 4/2002).
Со наведениот закон се уредуваа правата и обврските на ракувачот со збирката на податоци и обезбедувањето на податоците; правата, ограничувањата и судската заштита на правата на лицето на кое се однесуваат податоците; начинот на воспоставување и одржување на збирка на податоци; изнесувањето на лични податоци надвор од Република Македонија; како и начинот на кој се врши надзорот над законитоста на прибирањето, обработувањето, чувањето, користењето и доставувањето на лични податоци во Република Македонија.
Усогласувањето на националното законодавство со Директивата за заштита на поединци во однос на обработката на личните податоци и на слободниот проток на таквите податоци 95/46/ЕС на Европскиот парламент и Европскиот совет од 1995 година ја наметна потребата од изготвување на нов Закон за заштита на лични податоци во кој се инкорпорирани принципите од директивата.
Законот за заштита на лични податоци Собранието го усвои на седницата одржана на 25.01.2005 година (“Службен весник на РМ“, бр. 07/05). Во врска со законските решенија на новиот Закон за заштита на личните податоци види подетално I_H_39.
Прокламирајќи ги основните слободи и права на човекот и граѓанинот, Уставот на Република Македонија во член 26 ја гарантира и неповредливоста на домот. Правото на неповредливоста на домот може да биде ограничено единствено со судска одлука кога е во прашање откривање или спречување на кривични дела или заштита на здравјето на луѓето (член 26, став 2). Отстапувањето од начелото на неповредливост на домот, односно утврдувањето во кои случаи може да се изврши претрес на дом е уредено со Законот за кривична постапка (“Службен весник на РМ“ бр.15/97 и 44/02 и 74/04). Согласно Законот за кривичната постапка претрес на дом и други простории на обвинетиот или на други лица може да се превземе ако е веројатно дека со претресот ќе се фати обвинетиот или ќе се пронајдат траги на кривично дело или предмети важни за кривична постапка (член 198). Согласно одредбите од Законот за кривична постапка претресувањето го наредува судот со писмено образложена наредба, во која посебно се назначува местото и лицето што се претресува, како и предметите или лицето што се бараат односно одземаат (член 199, став 1). Наредбата за претресување му се предава пред да почне претресувањето на лицето кај кое се врши претресувањето. Пред претресувањето ќе се повика лицето на кое се однесува наредбата за претресување доброволно да ги предаде лицето, односно предметите кои се бараат (член 199, став 2). Меѓутоа, кон претресувањето може да се пристапи и без претходно предавање на наредба, како и без претходна покана за предавање на лице или предмети ако се претпоставува вооружен отпор или ако е нужно при сомневање дека е сторено тешко кривично дело што го сторила група или организација претресот да се изврши ненадејно, или ако претресувањето треба да се врши во јавни простории (член 199, став 3).
Држателот на домот и на другите простории ќе се повика да присуствува при претресувањето,
аако е тој отсутен ќе се повика неговиот застапник или некој од возрасните домашни или соседи (член 200, став 1). При претресувањето на дом или лице присуствуваат двајца полнолетни граѓани како сведоци. Претресувањето на женско лице го врши само женско лице,
аза сведоци се земаат само женски лица. Истовремено, пред почетокот на претресувањето сведоците ќе се предупредат да внимаваат како се врши претресувањето, како и на тоа дека имаат право пред потпишувањето на записникот за претресување да стават свои приговори ако сметаат дека содржината на записникот не е точна. (член 200, став 3)
Законот за кривична постапка предвидува можност претресот да се изврши и без присуство на сведоци доколку не е можно веднаш да се обезбеди нивно присуство, а постои опасност од одлагање.Меѓутоа, причините за претрес без присуство на сведоци мораат да се назначат во записникот. (член 200, став 4)
Претресувањето на дом и лице треба да се врши внимателно, не нарушувајќи го куќниот ред (член 200, став 7), и при вршењето на претресувањето можат да се одземат привремено само оние предмети и исправи што се во врска со целта на претресувањето во дадениот случај
(член 200, став 8).
Овластените службени лица на Министерството за внатрешни работи, согласно одредбите на Законот за кривична постапка, можат и без наредба за претрес да влезат во дом и други простории ако таму се наоѓа лице што по наредба на суд треба да се притвори или присилно да се доведе. Судската наредба за приведување допушта само влез во домот, а не и претрес.
Овластените службени лица на Министерството за внатрешни работи можат и без наредба за претрес и без присуство на сведоци да извршат претрес на лице при извршување на наредба за приведување или при лишување од слобода ако постои сомнение дека тоа лице поседува оружје или орудие за напад или ако постои сомнение дека ќе ги отфрли, сокрие или уништи предметите што од него треба да се одземат како доказ во кривичната постапка (член 202, став 2).
Доколку при претресувањето на дом или лице се најдат предмети што немаат врска со кривичното дело поради кое е наредено претресувањето, но кои укажуваат на друго кривично дело за кои се гони по службена должност, тие привремено ќе се одземат, а за одземањето веднаш ќе се издаде потврда. За тоа веднаш ќе се извести јавниот обвинител заради поведување кривична постапка. Овие предмети веднаш ќе се вратат ако јавниот обвинител најде дека нема основа за поведување кривична постапка, а не постои некоја друга законска основа според која би требало тие предмети да се одземат. (член 200, став 9)
Законот за кривична постапка предвидува обврска за секое претресување на дом или лице да се состави записник. Записникот го потпишуваат службеното лице кое го врши претресувањето, лицето кај кое се врши претресувањето и лицата чие присуство е задолжително (член 201, став 1). Во записникот се внесуваат и точно се назначуваат предметите и исправите што се одземаат (член 201, став 2).
Со донесувањето на Амандманот ХIХ на Уставот на Република Македонија прогласен од Собранието на Република Македонија, на ден 26 декември 2003 година (“Службен весник на Република Македонија“, бр.84/03) изменет е членот 17 од Уставот на Република Македонија сo што на нов начин е уредено прашањето за заштита на слободата и неповредливоста на писмата и на сите други облици на комуникации. Имено, до последните уставни измени, правото и практиката во Република Македонија беа несоодветни бидејки постоеше едно нереално уставно решение кое забрануваше секаква форма на прислушкување и слични
методи на упаѓање во приватноста од страна на државата. Амандманот на Уставот даде основа за прецизно правно регулирање на користењето на прислушкувањето и другите специјални истражни мерки за борба со организираниот криминал и нивна подложност на ригидна судска контрола.
Имено, само врз основа на одлука на суд, под услови и во постапка утврдени со закон, може да се отстапи од правото на неповредливост на писмата и на сите други облици на комуникација, ако е тоа неопходно заради спречување или откривање кривични дела, заради водење кривична постапка или кога тоа го бараат интересите на безбедноста и одбраната на Републиката.
Со цел прецизно да се уредат условите и постапката за следење на комуникациите,начинот на постапување, чување и користење на добиените информации и податоци, како и начинот на остварување на контрола на законитоста на следењето на комуникациите, од страна на Министерството за внатрешни работи изготвен е Предлог на Закон за следење на комуникациите,чија постапка за донесување е во тек. Законот го прокламира начелото дека никој не смее без наредба на надлежен суд да врши следење на комуникациите, освен ако му се наменети или постои согласност на лицето или на лицата кои се вклучени во комуникацијата. Законот ги санкционира и дејствијата што може да ја нарушат приватноста на комуникациите утврдувајќи дека производство, нудење на продажба, продажба или држење на средства за следење на комуникации не може да се врши без одобрение што го издава Министерството за внатрешни работи.
Истовремено, Предлогот на Законот го определува и карактерот на податоците собрани со овластено следење на комуникациите и регистрите што се во врска со нив, определувајќи дека тие имаат карактер на службена тајна и се под посебен режим на заштита, што го пропишува министерот за внатрешни работи, односно министерот за одбрана со правилник, министерот за правда со судски деловник и јавниот обвинител на Република Македонија со упатство, секој во делот на своето постапување.
Согласно предложените законски одредби следењето на комуникациите на одредено лице може да го нареди судот кога постојат основи на сомневање дека тоа лице е сторител на кривично дело за кое е пропишана казна затвор од најмалку четири години, или за кривично дело за кое е пропишана казна затвор до пет години за кое постојат основи на сомневање дека го врши или е извршено од страна на организирана група, банда или друго злосторничко здружение, заради обезбедување податоци и докази неопходни за успешно водење на кривичната постапка што на друг начин не можат да се соберат.
Барање за донесување наредба за следење на комуникации до судот поднесува надлежниот јавен обвинител по сопствена иницијатива или на предлог на овластено лице од министерот за внатрешни работи. Истовремено законот децидно ги определува податоците кои мора да ги содржи барањето, предвидувајќи меѓу другото, дека доколку е неопходно да се влезе во дом или други простории или во превозни средства, заради инсталирање, одржување, употреба или отстранување на средства за следење на комуникациите, во барањето како посебен предлог тоа мора да се наведе и истовремено да се прецизира временскиот период во кој се предлага тоа да се изврши.
Доколку врз основа на фактите и околностите содржани во барањето истражниот судија оцени дека се исполнети законски утврдените услови, истиот е обврзан да донесе наредба за следење на комуникации најдоцна во рок од 24 часа од поднесувањето на барањето. По исклучок, врз основа на посебно образложен писмен предлог за итност на донесувањето на наредбата, истражниот судија ќе донесе наредба за следење на комуникациите најдоцна во рок од 3 часа од поднесувањето на барањето.
Ако истражниот судија не се согласи со барањето за донесување судска наредба, надлежниот јавен обвинител има право на приговор до кривичниот совет на надлежниот суд, во рок од 24 часа од известувањето за несогласувањето. Кривичниот совет одлучува во рок од 24 часа од доставувањето на приговорот.
Меѓутоа, истражниот судија ќе го одбие барањето за следење на комуникации ако тоа се однесува на комуникациите на адвокатот определен за бранител со лицето чии комуникации се предмет на следење, на комуникациите што се вршат во службените простории на Претседателот на Собранието на Република Македонија, Претседателот на Република Македонија, Претседателот на Владата на Република Македонија и на комуникациите што се вршат во службените простории на пратениците во Собранието на Република Македонија.
Времетраењето на следењето на комуникациите, согласно предложените законски решенија е определено да не биде подолго од 30 дена од денот на донесување на наредбата за следење на комуникациите, но оставена е можност за негово продолжување најдолго за уште 90 дена, врз основа на поднесување на дополнителен предлог со посебно образложение за причините поради кои се бара продолжување на следењето на комуникациите.
Предлогот на Законот за следење на комуникациите таксативно ги определува и податоците кои мора да ги содржи наредбата за следење на комуникациите, при што децидно се определува дека следењето на комуникациите ќе престане кога ќе се добие очекуваната информација и пред истекот на времето за кое судот дозволил следење на комуникации. Доколку е неопходно да се влезе во дом или други простории или во превозни средства, заради спроведување на инсталација, одржување, употреба или отстранување на средства за следење на комуникациите во наредбата се прецизира во кој временски период тоа ќе се изврши.
Во случај кога истражниот судија ќе донесе наредба за следење на комуникациите, истата ја доставува до надлежниот јавен обвинител, кој понатаму ја доставува до министерот за внатрешни работи со цел од негова страна со решение да се определи овластено службено лице кое ќе биде одговорно за спроведување на дејствијата и средствата за следење на комуникациите, а кои се децидно утврдени со наредбата.
Кога следењето на комуникациите се врши преку телекомуникациски систем, овластеното службено лице кое е определено за одговорно за спроведувањето на дејствијата и средствата за следење на комуникациите, е должно со наредбата да го запознае одговорното лице во давателот на телекомуникациските услуги. Истовремено, одговорното лице во давателот на телекомуникациските услуги е должно да ги спроведе мерките и постапките определени со судската наредба, како и да ги чува како службена тајна сите податоци од судската наредба за следење на комуникациите по кои се постапува кај давателот на телекомуникациските услуги.
Предлогот на Законот за следење на комуникациите предвидува обврска на овластеното службено лице да ги примени сите мерки и средства определени со судската наредба за следење на комуникациите, на начин што обезбедува автентичност, потполност и сигурност на податоците собрани со следење на комуникациите. Заради остварување на наведената задача, овластеното службено лице е должно со употреба на технички средства да обезбеди сигурна регистрација и чување на податоците собрани за следење на комуникациите. Регистрацијата на собраните податоци се врши во изворна форма, а со податоците се постапува во согласност со утврдениот посебен режим.
Предлогот на Законот предвидува обврска сите податоци, списи и други материјали собрани со спроведување на судската наредба за следење на комуникациите да се доставуваат до надлежниот суд во рокот определен со наредбата за следење на комуникациите и истите да се чуваат во посебна обвивка на списи запечатена од судија кој наредил следење на комуникациите. Истовремено децидно се определени условите и постапката за отварање на обвивката на списите, ако доказите добиени со следење на комуникациите треба да бидат употребени во кривична постапка пред суд.
Предложените законски решенија предвидуваат обврска истражниот судија сите податоци кои се добиени врз основа на издадената наредба да ги достави до надлежниот јавен обвинител кој треба да оцени дали постои законски основ за поднесување барање за поведување на истрага.
Доколку јавниот обвинител не поднесе барање за поведување на истрага во рок од 30 дена од денот на доставување на податоците собрани со следење на комуникациите, судот ќе донесе одлука за нивно ништење. Одлука за ништење на податоците судот може да донесе и во случај ако оцени дека собраните податоци немаат значење за постапката, но врз претходно прибавено мислење од надлежниот јавен обвинител.
По донесувањето на решението за спроведување на истрага, судот го повикува лицето чија комуникација е следена да дојде во судот во рок од 8 дена заради запознавање со материјалот во врска со следењето на неговите комуникации. Меѓутоа, законот предвидува и извесно ограничување во насока дека на обвинетиот нема да му бидат дадени на запознавање списите од обвивката за следење на комуникациите се додека во нив не се направи нечитлив делот кој според мислењето на јавниот обвинител може да ја загрози природата и текот на истрагата; да ги загрози лицата кои на било кој начин учествувале во превземање на определени активности и дејствија во врска со следење на комуникациите или да ги загрози интересите на други лица кои не се инволвирани во дејствијата.
Основната интенција, податоците и информациите добиени со следење на комуникациите да се користат во интерес и за цели на кривичната постапка, наоѓа своја реализација и со предвидување на законска одредба судот да може со решение да одлучува за допуштеноста податоците добиени со следењето на комуникациите да се користат како доказ во кривичната постапка, против кое странките имаат право на жалба до кривичниот совет на надлежниот суд во рок од 24 часа од неговото доставување. Кривичниот совет по жалбата одлучува во рок од 24 часа од нејзиното доставување. По правосилноста на одлуката во кривичната постапка, што била водена против лице чии комуникации биле следени, судот во рок од 15 дена донесува посебно решение за ништење на податоците. Ништењето на податоците ги врши комисија, составена од судија, јавен обвинител и лице овластено од министерот за внатрешни работи.
Предлогот на Законот обезбедува и право на надомест на штета на лицето чија комуникација била следена спротивно на одредбите на овој закон за што одлучува судот што донел наредба за следење на комуникациите, во итна постапка, што не може да трае подолго од 3 месеци. Оштетениот кој не е задоволен од одлуката на судот има право на жалба до повисокиот суд во рок од 8 дена од нејзиниот прием. Право на надомест на штета има и граѓанинот кој претпел штета поради тоа што податоците кои се собрани со следење на комуникациите се објавени во јавноста пред донесувањето на решението на судот за допуштеноста наведените податоци да се користат како доказ во кривична постапка, или се објавени во јавноста податоци кои се уништени. Средствата за надомест на штета се обезбедуваат од Буџетот на Република Македонија.
Предлогот на Законот предвидува посебни услови и постапка за следење на комуникациите заради заштита на интересите на безбедноста и одбраната на замјата, кои се нормирани во посебна глава од законот. Судот може да нареди следење на комуникациите на лице за кое постојат основи на сомневање дека подготвува извршување на кривично дело против државата, против вооружените сили или против човечноста и меѓународното право.
Освен во наведените случаи, судот може да нареди следење на комуникациите и кога се подготвува, поттикнува, организира или учествува во вооружен напад против Република Македонија или во онеспособување на нејзиниот безбедносен систем да ги врши своите функции, ако не постои друг начин да се дојде до податоци за таквата активност за да се спречи извршувањето на кривичното дело, вооружениот напад или онеспособувањето на безбедносниот систем. Во наведените случаи надлежни органи за поднесување на барањето за следење на комуникациите се министерот за внатрешни работи и министерот за одбрана.
Предлогот на Законот го определува Врховниот суд како одговорен за одобрување на барањето за следење на комуникациите и предвидува можност за поднесување приговор до Врховниот суд од страна на подносителот на барањето доколку судијата не се согласува со поднесеното барање, по кој приговор решава совет од тројца судии на Врховниот суд, во кој не може да учествува судијата што одлучувал по барањето за донесување наредба за следење на комуникации, со што целосно се имплементира начелото на судска контрола и заштита.
Со наредбата за следење на комуникациите, судијата на Врховниот суд ќе дозволи следење на комуникациите за време што е неопходно потребно, но не подолго од три месеци. По истекот на наведениот рок, врз основа на дополнителен образложен предлог, судијата може да нареди следењето на комуникациите да биде продолжено најмногу до една година, сметајќи го и времето определено со првата наредба.
Согласно начелото за заштита на приватноста, податоците за лицето собрани со следењето на комуникациите се чуваат во Министерството за внатрешни работи, односно во Министерството за одбрана под посебен режим, најдолго една година по истекот на времето определено со судска наредба, по што сите податоци и материјали во врска со извршувањето на судската наредба се ништат под надзор на судијата што ја донел судската наредба, за што се составува записник во кој единствено се регистрира бројот на судската одлука.
Надзорот над спроведување на мерките од страна на Министерството за внатрешни работи и Министерството за одбрана го врши Собранието на Република Македонија, кое за таа цел основа Комисија составена од пет члена. Претседателот на наведената Комисија е од редот на политичката партија во Собранието на Република Македонија во опозиција, што на последните избори за пратеници освоила најмногу гласови, двајца членови на Комисијата се од редот на политичките партии на власт и двајца членови се од редот на политичките партии во опозиција во Собранието на Република Македонија.
За извршениот надзор над законитоста на спроведувањето на мерките од страна на Министерството за внатрешни работи и Министерството за одбрана Комисијата поднесува годишен извештај до Собранието на Република Македонија во рок од 2 месеци по завршувањето на тековната година.
Кривично-правната заштита на приватноста е содржана во Кривичниот законик на Република Македонија каде што се инкриминирани следните кривични дела: нарушување на неповредливоста на домот (член 145); противзаконито вршење претрес (член 146); повреда на тајноста на писма или други пратки (член 147); неовластено објавување на лични записи (член 148); злоупотреба на лични податоци (член 149); спречување на пристап кон јавен информативен систем (член 149-а ); неовластено откривање тајна (член 150); неовластено прислушкување и тонско снимање (член 151); неовластено снимање (член 152)
17. Детално опишете како во вашето национално законодавство се заштитени правото на стапување во брак и правото на основање на семејство?
Во Уставот на Република Македонија (“Службен весник на Република Македонија“, бр. 52/91, 01/92, 31/98, 91/01 и 84/03) е утврдено дека државата обезбедува посебна грижа и заштита на семејството (член 40 став 1). Исто така Уставот определува дека правните односи во бракот, семејството и вонбрачната заедница се уредуваат со закон (член 40 став 2). Правото на човекот слободно да одлучува за создавање на деца е нормирано во член 41 од Уставот заедно со одредбата дека Р. Македонија, заради усогласен економски и социјален развој, води хумана популациона политика.
Во врска со односот помеѓу родителите и децата Уставот во член 40 став 3 определува дека родителите имаат право и должност да се грижат за издржување и воспитување на децата додека пак децата се должни да се грижат за старите и изнемоштени родители. Исто така Р. Македонија им обезбедува посебна заштита на децата без родители и децата без родителска грижа (член 40 став 4), а посебно ги заштитува и мајчинството, децата и малолетните лица (член 42 став 1).
Со Законот за семејството (“Службен весник на Република Македонија“ бр. 80/92, 9/96 и 38/04 ) се уредени бракот, семејството и семејните односи. Со законот се уредени правните претпоставки за склучување на брак. Бракот е заедница на живеење на маж и жена, склучена со нивна слободно изрзена волја пред надележен матичар. Брачната задница се темели на рамноправност на мажот и жената, меѓусебно почитување и заемно помагање.
Законот за семејството го признава граѓанскиот брак склучен пред надлежен орган на управата, а брак склучен по верски обичаи не произведува правно дејство, меѓутоа брачните другари можат да извршат и верски обред. Брачна заедница можат да засноват полнолетни лица. Малолетно лице по навршени 16 години возраст може да склучи брачна заедница само ако надлежен суд во вонпроцесна постапка издаде согласност. Судот утврдува дали малолетното лице достигнало телесна и душевна зрелост потребна за вршење на правата и должностите што настануваат во бракот. Судот одлуката ја носи по претходно прибавено мислење од здравствена установа и укажана стручна помош во центар за социјална работа.
Со Законот за семејството забрането е склучување на брачна заедница помеѓу лица кои се наоѓаат во одреден степен на крвно сродство, односно на сродтсво по сватовство (свекор и снаа, зет и ташта, очув и паштерка, маќеа и посинок) без оглед на тоа дали бракот по основ на кој е дојдено да вакво сродство престанал. Судот во вонпроцесна постапка од оправдани причини може да дозволи роднините по сватовство да склучат брак.
Законот за семејството ја забранува двобрачноста - неможе да се склучи нов брак додека не престане претходно склучениот брак. Неможат да склучат полноважен брак и лицата со трајно душевно заболување, лицата кои не се способни за расудување и лицата со тешки и нејтешки пречки во интелектуалниот развој. Лицата кои се распроредени како лица со умерени пречки во интелектуалниот развој или со лесни пречки во психичкиот развој, како и лицата кои имаат тешки наследни заболувања во семејството, можат да склучат брак по претходно прибавено мислење за генетската конструкција од надлежна институција која се занимава со третирање на вакви состојби или генетски истражувања.
Брачните другари спогодбено одлучуват за избор на презимето кое ќе го носат по склучување на бракот,местото на заедничкото живеење и водење на заедничкото домаќинство. Секој брачен другар е независен во изборот на работата и занимањето, а за задоволувањето на потребите на своето семејство се грижат заеднички, секој според своите можности и способности.
Бракот престанува со: смрт на еден од брачните другари; со прогласување на исчезнатиот брачен другар за умрен; со поништување на бракот и со развод на бракот. Постапката за развод на брак ја водат основните судови. Центарот за социјална работа ја спроведува мировната постапка доколку странките имаат заеднички малолетни деца и дава мислење и предлог до судот на кај родител децата да се доверат на понатамошна грижа, чување и воспитување. Законот за семејството ја уредува вонбрачната заедница на живот на маж и жена под услов да траела најмалку една година и ја изедначува со брачната во поглед на правото на меѓусебно издржување и меѓусебните имотни односи за имот стекнат за време на траење на таа заедница.
Според Законот за семејството, семејството претставува животна заедница на родители и деца и други роднини, доколку живеат во исто домаќинство. Семејството настанува со раѓање на деца и со посвојување. Односите во семејството се засноваат врз рамноправност, заемно почитување, меѓусебно помагање и издржување и заштита на интересите на малолетните деца. Државата обезбедува заштита на бракот и семејството од нарушени односи и насилство во бракот и семејството. Исто така во законот се наведува дека државата создава и обезбедува научни, економски и социјални услови за планирање на семејството и за слободно и одговорно родителство, додека пак во остварувањето на правото на слободно и одговорно
родителство, родителите се должни да обезбедат оптимални услови за здрав раст и развој на своето дете во семејството и општеството.
Родителското право настанува со раѓање и посвојување, додека пак родителите спрема своите деца имаат еднакви права и должности (родителско право). Односите на родителите и децата се засноваат на права и должности на родителите да се грижат за подигање, чување, воспитание и образование на своите деца и да ги развиваат нивните работни способности и навики. Родителското право го вршат родителите заедно во согласност со потребите и интересите на децата и интересите на општествената заедница. Родителите имаат право и должност да ги застапуваат своите малолетни деца.
18. Детално опишете ги законодавните структури кои постојат за да се обезбеди заштита на правото на мисла, совест и вероисповест.
а)Доставете детални информации и објаснете го секое дозволено ограничување на таа слобода.
b) Ве молиме дадете информации за мерките преземени за спречување на дискриминација на верските малцинства во Република Македонија
c)Каква е уставната положба на вероисповеста во вашата земја? Постои ли државна религија? Дали има законодавната рамка за приговор на совеста? Ако има опишете ја.
a)
Во Република Македонија правото на мисла, совест и вероисповест е заштитено со Уставот на Република Македонија (“Службен весник на Република Македонија“, бр. 52/91, 01/92, 31/98, 91/01
и 84/03).
Имено, според член 9 од Уставот, граѓаните на Република Македонија се еднакви во слободите и правата независно од полот, расата, бојата на кожата, националното и социјалното потекло, политичкото и верското уверување, имотната и верската положба и тие се еднакви пред Уставот и законите.
Исто така, со член 16 став 1 од Уставот се гарантираат слободата на уверувањето, совеста, мислата и јавното изразување на мислата.
Членот 19 став 1 и 2 од Уставот содржи и посебна гаранција на слободата на вероисповеста, како и на слободно и јавно, поединечно или во заедница со други, изразување на верата.
Правото на слобода на совест, мисла, јавно изразување на мисла и вероисповест, заедно со некои други права, според член 54 од Уставот не можат да бидат предмет на ограничување и дискриминација по основ на пол, раса, боја на кожа, јазик, вера, национално или социјално потекло, имотна или општествена положба. Ограничувањето на слободите и правата не може да се однесува на слободата на уверувањето, совеста, мислата, јавното изразување на мислата и вероисповеста.
Исто така, овие права уживаат непосредна уставно-судска заштита врз основа на член 110 став 1 алинеа 3 од Уставот кој ја утврдува надлежноста на Уставниот суд и во кој, меѓу другото, е утврденo дека Уставниот суд на Република Македонија ги штити слободите и правата на човекот и граѓанинот што се однесуваат на слободата на уверувањето, совеста, мислата и јавното изразување на мислата.
Имено, во Република Македонија уставно загарантираните права, но и ограничувањата на вероисповест се вградени во Законот за верските заедници и религиозни групи (“Службен весник на Република Македонија“, бр. 35/97) како што е подолу наведено.
Според член 4 став 4 од Законот, изразувањето на вероисповеста или припадноста на верска заедница, односно религиозна група не го ослободува граѓанинот од обврските што како граѓанин ги има според Уставот, законите и други прописи.
Според членот 6 од Законот, верските собири, верските обреди, верскиот печат, верската поука, верските училишта и други видови изразување на верата не можат да се користат за политички цели, за поттикнување на верска, национална и на друга нетрпеливост и за други дејства за- бранети со закон.
Според членот 8 став 2 од Законот, за една вероисповест може да постои само една верска заедница.
Според членот 12 од Законот, називот на религиозната група треба битно да се разликува од називите на веќе регистрираните верски заедници, односно религиозни групи. Називот треба да упатува на фактот дека е религиозна група и на видот на изразувањето на верата што преку неа се врши. Во називот на верската заедница, односно религиозната група не смеат да бидат со- држани зборовите “Република Македонија”, називите на други држави, називи на државни или јавни органи и институции и други ознаки.
Според членот 16 став 2 од Законот, граѓанинот не смее да биде принудуван или спречуван да дава прилози за верски и хуманитарни цели. Според ставот 3 од истиот член верските заедници, односно религиозните групи не можат да утврдуваат обврски на верниците за давање вакви прилози.
Според членот 18 од Законот, со вршењето на верските обреди и верските работи не може да се повредува јавниот ред и мир, како и верските чувства и другите слободи и права на граѓаните кои не се припадници на верската заедница, односно религиозната група.
Според членот 20 од Законот, верски обред (крштевање, сунетисување и слично) на малолетник може да се врши само со согласност од родителите, односно старателот, а ако малолетникот е постар од десет години потребна е и негова согласност. За овие обреди задолжително се обезбе- дуваат нужни хигиенски, здравствени и други услови.
Верските собири, верските обреди, верскиот печат, верската поука, верските училишта и другите видови на изразување на верата не можат да се користат за политички цели, за поттикнување на верска, национална и друга нетрпеливост и за други дејствија забранети со закон. Одржувањето на верските собири и посетите на верските манифестации, според член 21 од Законот, може да биде забрането од страна на органот за внатрешни работи во случаи кога во согласност со закон се преземаат мерки за заштита на здравјето на граѓаните, јавниот ред и мир, безбедноста и имот од поголем обем. Оваа забрана трае се додека траат околностите поради кои наведените мерки се преземени.
Уставно гарантираното право граѓаните да основаат приватни образовани установи во сите степени на образованието освен во основното (член 45 од Уставот) своја примена наоѓа и во Законот за верски заедници и религиозни групи каде се утврдува дека верските заедници и религиозни групи имаат право да основаат верски училишта во сите степени на образование, освен во основното образование, како и ученички домови. За нивното основање потребна е претходна согласност од органот надлежен за прашањата на верските заедници и религиозните групи. Верските училишта може да ги посетуваат лица со завршено задолжително основно образование или лица на кои во согласност со закон им престанала обврската за задолжително основно образование. Настава во верско училиште може да изведува само државјанин на Република Македонија. По исклучок, повремено настава може да изведува и странски државјанин, со одобрение од органот надлежен за прашањата на верските заедници и религиозните групи
(член 24, 25, 26 и 27).
б)
Законот за верските заедници и религиозни групи содржи одредби кои спречуваат дискриминација на верските малцинства во Република Македонија.
Согласно член 2 од овој Закон, верските заедници, односно религиозните групи се слободни во вршењето на верските работи и верските обреди. Законот содржи експлицитна забрана граѓанинот на било кој начин да се принудува или попречува да стане или да биде член на верска заедница или религиозна група. Понатаму, забрането е граѓанинот да се принудува да учествува или да не учествува во верски обреди или други видови изразување на верата и не може да му бидат ускратени правата што ги има според Уставот и закон, поради верски определби, припаѓање на верска заедница или на религиозна група, вршење, односно учество во вршење на верски обреди и на други видови изразување на верата (член 4).
Согласно членот 7 од Законот, верските заедници, односно религиозните групи можат да основаат верски училишта, како и социјални и добротворни установи, а во рамките на своето работење можат да ги користат средствата за јавно информирање и да издаваат печатени работи (член 15).
Верските заедници и религиозните групи правото на вршење на верските обреди и други верски работи го остваруваат во цркви, џамии и други храмови, како и во дворовите што се составен дел на овие објекти, на гробишта и во други простории што и припаѓаат на верската заедница или религиозната група.(член 18 став 1).
Во Законот за извршување на санкциите (“Службен весник на РМ” бр. 03/97, 23/99 и 74/04), во член 4 став 2 и 3 е утврдено дека е забранета дискриминација на лицата кон кои се извршуваат санкции врз основа на расата, бојата на кожата, полот, јазикот, верата, политичките и други уверувања, националното или социјалното потекло, средствата, имотната и општествената положба или некој друг статус на лицето спрема кое се извршува санкцијата, а верските чувства, личното уверување и моралните норми на лицата спрема кои се извршуваат санкциите мора да се почитуваат.
Во однос на задоволувањето на верските потреби на осудените лица, во Законот за извршување на санкциите постои одредба според која на осудените лица им е дозволено да ги задоволуваат своите верски чувства и потреби согласно со условите и можностите на установата (член 139).
Противправното спречување на вршењето на верски обред, според Кривичниот законик (“Службен весник на Република Македонија“ бр. 37/96, 80/99, 4/02, 43/03 и 19/04), се казнува со парична казна или со казна затвор до една година (член 399).
Придонес кон недискриминацијата на верските заедници и верските малцинства во Република Македонија дава и Македонската радио и телевизија како јавно претпријатие формирано од државата со закон, кое во деновите на верските празници, како што се Велигден, Божиќ, Курбан Бајрам, Рамазан Бајрам и Јон Кипур врши директни преноси од верските свечени обреди кои се одржуваат по повод овие верски празници.
в)
Со Уставот на Република Македонија е загарантирано дека Македонската православна црква, како и Исламската верска заедница во Македонија, Католичката црква, Евангелско- Методистичката црква, Еврејската заедница и другите верски заедници и религиозни групи се одвоени од државата и се еднакви пред законот. ( член 19).
Оваа уставна одредба јасно имплицира, прво, одделување на верските заедници од државата, и, второ, неможноста да постои “државна” религија што би била повластена.
Во Република Македонија се воспоставени односи и соработка помеѓу религиозните заедници, што се должи на фактот дека тие имаат долга традиција на взаемно почитување и соработка.
Државата својата грижа за верските заедници и религиозни групи ја остварува на институционален начин преку Комисијата за односи со верските заедници и религиозните групи која има статус на самостоен орган на државната управа. Со Комисијата раководи директор кој го именува Владата на Република Македонија. Комисијата е формирана и нејзините надлежности се утврдени во Законот за организација и работа на органите на државната управа (“Службен весник на Република Македонија“, бр. 58/2000 и 44/02) и тие се однесуваат на прашањата поврзани со
правната положба на верските заедници и религиозните групи и односите помеѓу верските заедници и религиозните групи и државата.
Со Законот за празниците на Република Македонија (“Службен весник на Република Македонија“, бр. 21/98), граѓаните согласно нивната вероисповед ги слават празниците и тие денови се прогласени за неработни. Верниците од христијанската вероисповед ги слават и за нив се неработни првиот ден на Божиќ и вториот ден на Велигден, за верниците од исламската вероисповед првиот ден на Рамазан Бајрам и првиот ден на Курбан Бајрам, а за верниците припадници на Еврејската заедница првиот ден на Јон Кипур. Во неработните денови припадниците на соодветната вероисповед имаат право на надомест на плата.
Во однос на законската рамка за приговор на совеста појаснуваме дека правото на приговор на совеста е уредено со Законот за одбрана (“Службен весник на Република Македонија“, бр. 42/01 и 5/03). Имено, во тесна врска со остварувањето на слободата на совеста е правото на приговор на совест, кое кога станува збор за задолжителната општа воена обврска што е утврдена во членот 28 од Уставот, со Законот за одбрана (член 8) се дозволува алтернативно служење на воениот рок преку невооружена служба во Армијата на Република Македонија и тоа исклучиво од верски причини. Во тој случај, должината на воениот рок изнесува 10 месеци, наместо 6 месеци. Во Законот е утврдена и постапката за ваков вид служење на воениот рок.
Правото на слободно изразување, Уставот на Република Македонија го гарантира со членот 16 и притоа се опфатени слобода на уверувањето, совеста, мислата и јавното изразување на мислата
(став 1).
Правото на слободна мисла Уставот на Република Македонија го гарантира без какви и да е ограничувања и заедно со слободата на уверувањето, совеста, јавното изразување на мислата и вероисповеста го подигнува на ниво на фундаментално човеково право кое ниту во исклучителни околности (воена или вонредна состојба) не може да се ограничат. Освен тоа, овие слободи и права уживаат непосредна уставно-судска заштита од страна на Уставниот суд на Република Македонија.
Прекршување на одредби од Законот за верските заедници и религиозните групи, повлекува соодветни законски санкции. Покрај прекршоците за кои овој Закон предвидува соодветни парични казни (член 29), во зависност од конкретниот случај може да стане збор и за кривично дело. Имено, во Кривичниот законик постои одредба, а тоа е членот 137, според која лицето кое врз основа на разлика на пол, раса, боја на кожа, национално и социјално потекло, политичко и верско убедување, имотна и општествена положба, јазик и слично, ќе му ги одземе или ќе му ги ограничи правата на човекот и граѓанинот, утврдени со Уставот, закон или ратификуван меѓународен договор или кој врз основа на овие разлики им дава на граѓаните повластици спротивни на Уставот, закон или ратификуван меѓународен договор, ќе се казни со затвор од 3 месеци до 3 години. Казната за овие дела сторени од страна на службено лице е поголема и изнесува од 6 месеци до 5 години.
Со изнесените решенија, Република Македонија ги прифатила меѓународните договори и конвенции, како што е Универзалната декларација за човековите права на Обединетите нации, Европската конвенција за заштита на човековите права и основните слободи и Протоколите со кој се врши измена и дополнување.
19. Дали се загарантирани слободите на собирање и здружување?
а)Наведете статистички податоци за бројот на невладини организации и здруженија и фондации активни во вашата земја?
b)Каков е правниот статус на невладините организации, здруженија и фондации, вклучително и во однос на финасирање, оданочувањето и и ограничувањата во однос на зачленувањето или врз нивните активности?
c)Кои се, доколку ги има, основите со кои се оправдува дозволеното ограничување на користење на тие слободи и кое тело може да ги изрече тие ограничувања?
d)Дали постои законодавство со кое се регулира правото на зачленување или незачленување во синдикатите?
e)Како се применува слободата на здружување (синдикати, професионални здруженија) во јавната администрација воопшто, а особено во армијата, полицијата и судството?
Уставот на Република Македонија (“Службен весник на Република Македонија“, бр. 52/91, 01/92, 31/98, 91/01 и 84/03) го утврдува правото на граѓаните мирно да се собираат и да изразуваат јавен протест без претходна пријава и без посебна дозвола. Ова право само во услови на воена и вонредна состојба може да биде ограничено (член 21 од Уставот).
Правото на граѓаните на Република Македонија на јавно собирање, заради мирно изразување на мислење и јавен протест е уредено со Законот за јавните собири (“Службен весник на Република Македонија”, бр. 55/95).
Слободата на здружувањето, исто така, е едно од основните и суштествени права на граѓаните утврдено во Уставот на Република Македонија. Со член 20 од Уставот на Република Македонија на граѓаните им се гарантира слободата на здружување заради остварување и заштита на нивните политички, економски, социјални, културни и други права и верувања.
Во остварувањето на ова право, граѓаните слободно можат да основаат здруженија на граѓани и политички партии, да пристапуваат кон нив и од нив да истапуваат. Со Уставот само во определени случаи се ограничува формирањето на здруженијата на граѓани и политички партии. Меѓутоа, Уставот утврдува дека програмите и дејствувањето на здруженијата на граѓаните и политичките партии не можат да бидат насочени кон насилно уривање на уставниот поредок на Републиката и кон поттикнување или повикување на воена агресија или разгорување на национална, расна или верска омраза или нетрпеливост. Покрај ова, Уставот изрично ги забранува воените или полувоените здруженија што не им припаѓаат на вооружените сили на Република Македонија (член 20 од Уставот).
Со ваквите решенија Уставот ја изразува одбраната на слободата на здружување од злоупотреба од определениот вид.
Собранието на Република Македонија во јуни 1998 година го донесе Законот за здруженијата на граѓаните и фондациите со кој се уреди начинот, условите и постапката за основање, регистрација, работење и престанок на здруженијата на граѓани и фондациите (“Службен весник на Република Македонија”, бр. 31/98)
а)
Според одредбите од Законот за здруженијата на граѓаните и фондациите се водат три вида на регистри и тоа: регистар на здруженија на граѓани и фондации, регистар на здруженија на странци и регистар на странски организации.
Регистрите ги водат основните судови, а врз основа на податоците запишани во нив Основниот суд Скопје I - Скопје води Единствен регистар на регистрираните здруженија на граѓани и фондации во Републиката.
Од влегувањето во сила на Законот за здруженијата на граѓаните и фондациите, запишани се 3100 здруженија на граѓани и фондации. (според податоците од Основен суд Слкопје 1- Скопје).
Регистрите и Единствениот регистар на регистрираните здруженија на граѓани и фондации се јавни документи.
б)
Невладиното организирање во Република Македонија засновано на концептот на Уставот се одвива според Законот за здруженијата на граѓаните и фондациите донесен во 1998 година.
Со Законот за здруженијата на граѓаните и фондациите на граѓаните им се овозможува слободно да се здружуваат во здруженија на граѓани и да основаат фондации заради остварување и заштита на економски, социјални, културни, научни, стручни, технички, хуманитарни, образовни, спортски и други права, интереси и уверувања.
Овој Закон во посебни поглавја ги уредува прашањата сврзани за здруженијата на граѓаните и прашањата сврзани за фондациите.
Здружение на граѓани можат да основаат најмалку пет полнолетни граѓани државјани на Република Македонија. Здружението на граѓани, што се основа, донесува акт за основање, програма, статут и се избираат неговите органи.
Член на здружение на граѓани може да биде секој граѓанин кој доброволно ќе пристапи во него, додека странски државјани можат да станат членови на здружението ако таа можност е предвидена во статутот на здружението.
Фондација, според Законот, е имотна маса осамостоена како правно лице која е обезбедена од еден или повеќе основачи (донатори), заради постигнување на определени цели. Имотот и средствата на фондацијата е забрането да се користат за лични цели од страна на нејзините основачи.
Здруженијата на граѓани и фондациите можат да стекнуваат парични средства, предмети и имотни права од членарини, донации, прилози, подароци и слично. Сите овие средства се во сопственост на здруженијата на граѓаните и фондациите и секој член има право да врши увид во користењето на средствата и приходите.
Невладините организации можат да стекнуваат и средства од Буџетот на Република Македонија. Средствата од овој извор се стекнуват врз основа на закон и Одлуката за критериумите и постапката за распределба на финансиски средства на здруженијата на граѓани и фондациите од Буџетот на Република Македонија донесена од Владата на Република Македонија во 2000 година.
На територијата на Република Македонија може да се основаат и да дејствуваат странски и меѓународни невладини организации, фондации, сојузи и нивни подружници кои се непрофитни. На територијата на Република Македонија можат да се основаат и да дејствуваат и други организации кои се исклучително финансирани од билатерални и мултиратерални договори за да се вклучат во развојните процеси на Република Македонија.
Дејноста на странските организации не смее да биде во спротивност со Уставот, законите на Република Македонија и меѓународните договори кои Република Македонија ги склучила или им пристапила.
Здруженијата на граѓаните и фондациите можат меѓусебно да се поврзуваат или здружуват во сојузи и други облици на поврзување и здружување заради заедничко унапредување на својата работа и активности. Тие можат да соработуваат, зачленуваат и поврзуваат во меѓународни организации ако тоа не е спротивно на Уставот и законите.
Законот за здруженијата на граѓани и фондации во член 13 утврдува право на здружение на граѓани и фондација да може да користи даночни и царински олеснувања во согласност со закон.
Висината и начинот на користењето на донациите и царинските олеснувања се регулирани со соодветните финансиски и царински закони, а тоа може да биде и во актот за доверување на вршење на јавно овластување доверен од страна на државен орган што како можност го предвидува.
в)
Здруженијата на граѓаните и фондациите можат да престанат да постојат ако преземат вршење на политички активности или го користат својот имот и средства за остварување на цели на политичките партии. Исто така, нивната дејност може да се забрани ако преземаат дејствија насочени кон насилно уривање на уставниот поредок на Републиката потикнуваат или повикуваат на воена агресија и разгоруваат национална, расна или верска омраза или нетрпеливост (член 3 и 4 од Законот).
Секој може да даде иницијатива за престанок на здружение на граѓани и фондација ако основано се сомнева дека тие остваруваат активност која не е допуштена со Уставот и закон.
Решение за престанок на здружение на граѓани и фондација донесува основниот суд на чие подрачје здружението на граѓани и фондацијата има седиште. Постапката пред основниот суд се покренува по предлог на основниот јавен обвинител.
Против решението на основниот суд за престанок на здружението на граѓани и фондацијата дозволена е жалба до Апелациониот суд а против правосилно решение дозволена е заштита на законитоста која ја поднесува јавниот обвинител.
г)
Правото на синдикално организирање на работните луѓе е уставна категорија. Уставот на Република Македонија во членот 37 го утврдува правото на граѓаните, заради остварување на нивните економски и социјални права, да основаат синдикати. Синдикатите пак можат да основаат свои сојузи и да членуваат во меѓународни синдикални организации.
Уставот предвидува можност со закон да се ограничат условите за остварување на правото на синдикално организирање во вооружените сили, полицијата и органите на управата.
Синдикалното организирање е уредено и со посебна глава од Законот за работните односи (“Службен весник на Република Македонија”, бр. 80/03). Со член 84 од овој Закон се утврдува право на работниците, заради остварување на своите економски и социјални права од работниот однос утврдени со Закон и Колективниот договор, да основаат синдикати. Работниците слободно се зачленуваат или пристапуваат во синдикатите.
Законот за државните службеници со кој е уреден статусот, правата, должностите и одговорностите на државните службеници во посебен член го уредува прашањето за синдикално организирање. Според член 26 од овој закон државните службеници заради остварување на своите економски и социјални права имаат право да основаат синдикати и да членуваат во нив под услови и на начин утврден со закон. Законот дава можност државниот службеник во остварувањето на правата од работниот однос да бара заштита, помеѓу другите органи и од синдикатот.
Покрај Уставот, Законот за работните односи и Законот за државните службеници синдикалното организирање во Република Македонија е уредено и со статутите и посебните програми што ги донесуваат самостојно синдикатите .
д)
Правото на синдикалното организирање во јавниот сектор не е ограничено со законски или подзаконски акт. Вработените во јавниот сектор слободно, по свое лично уверување, можат да пристапуваат или истапуваат од членство во синдикалната организација од областа на своето работење.
Условите за синдикално организирање во Република Македонија се уредени со Законот за одбрана (“Службен весник на Република Македонија” бр. 42/01, 5/03) и со Законот за служба во Армијата на Република Македонија (“Службен весник на Република Македонија” бр.62/01,98/02 и 25/03). Во Армијата е организиран и функционира Самостоен синдикат за вработените во одбраната. Овој Синдикат со министерот за одбрана има склучено Договор за уредување односно доуредување на правата, обврските и одговорностите од работен однос во Министерството за одбрана. Согласно член 49 од Законот за одбрана се забранува синдикално организирање во Армијата во воена и вонредна состојба.
Припадниците на полицијата се организирани во Македонски полициски синдикат во кој можат слободно да членуваат вработените лица во полицијата.
Вработените лица во правосудните органи се организирани во синдикатот на работниците од управата, правосудството и здруженијата на граѓани на Република Македонија. Организацијата, формирањето и дејствувањето на синдикатот се уредени со статут што се донесува на собрание на членството.
Досегашните искуства од примената на Уставот и Законот за работните односи во делот на синдикалното организирање покажуваат дека не постојат пречки во организирањето на синдикатите и нивното делување.
Со посебни закони и во одредени области се дава право на формирање на професионални здруженија на граѓани од одредена професија и тоа од областа на здравството, нотарската и адвокатската дејност, во областа на ветеринарството, во областа на земјоделието и други.
Со изнесените решенија Република Македонија ги прифатила меѓународните договори и конвенции како што е Универзалната декларација за човековите права на Обединетите нации, Конвенцијата за заштита на човековите права и основните слободи на владите членки на Советот на Европа како и другите правни акти на меѓународната заедница.
20. Право на азил (види и посебен оддел за азил во глава 24- Правда и внатрешни работи): Наведете детали за тоа како се почитува правото на азил, особено во одност на на правилата од Женевската конвенција и Протоколот во врска со статусот на бегалците.
Во правец на воспоставување на правна и институционална рамка за изградба на македонски систем на азил компатибилен со оној на Европската Унија, Република Македонија во јануари 1994 ги ратификуваше Женевската конвенцијата за статусот на бегалците од 1951 година и Протоколот за статусот на бегалците од 1967 година. При тоа Република Македонија целосно ги препознава обврските кои произлегуваат од овие фундаментални меѓународни документи со кои е регулирана политиката на азилот.
Овие обврски се имплементирани во Законот за азил и привремена заштита (“Службен весник на Република Македонија“, бр.49/03) кој стапи во сила на 25 јули 2004 година. Во него се содржани основните одредби инкорпорирани во горенаведените меѓународни инструменти, со кои се детерминира дефиницијата, статусот, правата и обврските, како и самата постапка за признавање на право на азил на лицата бегалци. Конкретно, со овој закон се уредуваат условите и постапката за добивање и престанок на право на азил или лице без државјанство кој бара признавање на азил во Република Македонија, како и правата и должностите на барателите и лицата на кои им е признаено право на азил во Република Македонија. Така, во Член 2 од Законот за азил и привремена заштита е стипулирано правото на азил и лицата на кои се однесува тоа право при што изрично е потенцирано дека дефинициите содржани во овој член се во согласност со Женевската конвенцијата за статусот на бегалците од 1951 година и Протоколот за статусот на бегалците од 1967 година како и со Конвенцијата за заштита на правата на човекот и основните слободи од 1950 година и Конвенцијата против мачење и други облици на сурово, нехумано и понижувачко однесување или казнување од 1984 година. Исто така, членот 7 од истоимениот закон го содржи принципот на невраќање или “non refoulement” принципот стипулиран во член 33 од Женевската конвенцијата за статусот на бегалците од 1951 година кој преставува еден од нејзините основни елементи.
Главни карактеристики на Законот за азил и привремена заштита кои се усогласени со соодветните одредби содржани во Женевската конвенцијата за статусот на бегалците од 1951 година и Протоколот за статусот на бегалците 1967 година се :
−концепт на очигледно неосновани барања,
−концепт на безбедна земја на потекло,
−концепт на трета безбедна земја или прва земја на азил,
−субсидиарна заштита,
−поделена надлежност помеѓу Министерството за внатрешни работи ( постапка за утврдување на право на азил ) и Министерството за труд и социјална политика ( сместување, исхрана, асистенција и интеграција на признаените бегалци ),
−нормална и брза постапка,
−три фази на одлучување ( Министерство за внатрешни работи-Одделение за азил; Второстепена комисија при Владата на Република Македонија за управна постапка; и Врховен Суд по поднесена тужба против одлуката на Комисијата ).
Со цел да се комплетира правната рамка и да се утврди постапката за признавање на право на азил во јули 2004 година донесен е Подзаконскиот акт на Законот за азил со кој се регулираат сите видови на обрасци и идентификациони документи кои се користат и издаваат во текот на постапката по поднесено барање за признавање на право на азил. Овие законски акти се донесени врз основа на зацртаните приоритети кои треба да се реализираат на полето на азилот во Националниот Акционен План за Азил и Миграција (види 24_Анекс_01) изработен од страна на Државниот тим за Македонија во кој покрај домашни, учествуваа и претставници од Шведска, Норвешка, Данска и Бугарија донесен на 09.12.2002 година.
Претходно, Република Македонија спроведуваше сериозни активности во правец на изградбата на институционална рамка за формирање на македонски систем на азил согласно европските стандарди. Така, при крајот на 1998 година во рамките на Министерството за внатрешни работи беше формирана подрачна единица надлежна за водење постапки по поднесени барања за признавање право на азил - Одделение за азил. Наредната година беше отворен Прифатен Центар за баратели на азил во рамките на Министерството за внатрешни работи. Во правец на воспоставување на национален систем за азил компатибилен со оној на ЕУ, Република Македонија соработува со ЕУ и значаен дел од таа соработка се спроведува преку проектот CARDS.
Така активностите за имплементација на проектот CARDS - 2002 кои започнаа кон крајот на 2003 година се во завршна фаза и истите се реализираат во 2 фази :
−Изградба на нов Прифатен Центар за баратели на азил - носител на активностите е Министерство за труд и социјална политика и
−Техничка асистенција и тренинг-обука за развивање и имлементација на Националниот акционен План за Миграција и азил
Поконкретно за почитувањето на правото на азил, како и статистичките податоци за бројот на баратели на азил и лица на кои им е признато право на азил по години види подетално одговори на прашања за азилот (оддел F) во главата 24 - Правда и внатрешни работи.
21. Постојат ли мерки да се спречи пренесување, протерувањето и екстрадирањето на поединци во држава каде постои сериозен ризик лицето да биде подложено на смртна казна, мачење, нечовечно или понижувачко постапување или казнување? Кои органи се надлежни за утврдување фактите во таквите случаи и дали постои соодветна институционална рамка која овозоможува ефективно дејствување?
Согласно член 29 од Уставот на Република Македонија, странците во Република Македонија уживат слободи и права гарантирани со Уставот, под услови утврдени со закон и меѓународни договори. Републиката им гарантира право на азил на странците и на лицата без државјанство, прогонети заради демократско политичко уверување и дејствување. Екстрадиција на странец може да биде извршена само врз основа на ратификуван меѓународен договор и врз начелото на реципроцитет. Странец не може да биде екстрадиран заради политичко кривично дело. Дејствијата на тероризам не се сметат за политички кривични дела. Согласно член 39 од Законот за движење и престој на странци (“Службен весник на Република Македонија” бр. 36/92) нема да се изврши присилно отстранување на странец во Република Македонија во која неговиот живот би бил во опасност заради расна, религиозна или национална припадност, политички убедувања или ако постои опасност дека странецот ќе биде изложен на малтретирање или нехумано постапување. Во член 3 од Европската конвенција за екстрадиција со Протоколите (“Службен весник на Република Македонија” бр. 32/99), наведено е дека издавање нема да се одобри за дела кои се сметаат како политички кривични дела или дела поврзани со такви кривични дела. Издавањето нема да се одобри за гонење или казнување на лица поради расна припадност, вера, националност или политичко убедувања. Во членот 11 од Европската конвенција за екстрадиција со Протоколите, издавањето може да се одобри само ако државата молител даде гаранција дека смртната казна нема да биде извршена и ќе биде заменета со друга казна. Според Законот за кривичната постапка, кривичниот совет на надлежниот суд цени според документацијата доставена од странската држава преку Министерството за правда дали се исполнети законските претпоставки за екстрадиција на странецот при што донесува решение. Таквото решение надлежниот суд го доставува до Министерството за правда на Република Македонија. Министерот за правда нема да дозволи екстрадиција на странец што во Република Македонија ужива право на азил или ако станува збор за политичко или воено кривично дело. Освен тоа, министерот за правда нема да дозволи екстрадиција на странец ако постојат сериозни причини на сомнение дека може да биде подложен на мачење и друг вид на сурово, нечовечно или понижувачко постапување или изрекување на смртна казна.
Владата на Република Македонија по предлог на министерот за правда по утврдување на горенаведените факти може да одлучи да не се дозволи екстрадиција, ако за тоа постојат посебно оправдани интереси за државата.
Обврските од Конвенцијата против мачење и други облици на сурово, нехумано и понижувачко постапување или казнување од 1984 година, ратификувана од Република Македонија, посебно членот 3 од истата (принцип на невраќање) наоѓаат целосна примена во Законот за азил и привремена заштита, кој стапи во сила во август 2003 година.
Согласно член 7 од овој Закон, барател на азил, признаен бегалец или лице под хуманитарна заштита не може да се протера или на било каков начин со сила да се врати на границите на државата каде би бил подложен на мачење, нечовечно или понижувачко постапување или казнување. На овие лица согласно член 30 од Законот за азил и привремена заштита им се признава право на азил заради хуманитарна заштита со конкретно определени права и обврски.
Утврдувањето на фактичката состојба во овие случаи е во надлежност на Одделението за азил при Министерството за внатрешни работи (член 12 од Законот за азил и привремена заштита). Моментално во Република Македонија престојуваат вкупно 809 лица на кои Одделението за азил во текот на 203 и 204 година им призна право на азил заради хуманитарни причини, бидејќи во текот на постапката утврди дека при евентуално нивно враќање на Косово – Србија и Црна Гора истите би биле подложени на нехумано и понижувачко постапување.
Забраната за протерување (принципот на невраќање) во смисла на обврската од членот 4 од горенаведената Конвенција има апсолутно дејство. Имено, согласно Законот за азил и привремена заштита оваа забрана се однесува и на странски државјани кои не можат да уживаат право на азил, односно кај кои постојат причини за исклучување од оваа право согласно член 6 од истиот Закон.
22. Кои мерки се преземени за да се спречи дискриминацијата на следниве основи: припадност на национално малцинство, етничко или социјално потекло, пол, раса, боја на кожа, генетски одлики, јазик, вероисповест или уверување, полтичко или друго мислење, имотен, стаус по ражање, инвалидитет, возраст или сексуална ориентација? Дали Република има воспоставено специјализирани служби за борба против дискриминацијата? Доколку има, каква е законодавната рамка, институционалниот контекст, состав, функции и надлежности на таквата служба?
Република Македонија во изминатиот период континуирано презема активности против дискриминацијата и ја промовира еднаквоста преку уставните принципи на недскриминација, спроведување на законодавни мерки, преку воспоставување соодветна институционална рамка, како и јакнење на механизмите за имплементација.
Законодавни мерки
Принципот на недискриминација е целосно инкорпориран во правниот поредок на Република Македонија.
Уставот на Република Македонија во своите основни одредби ги набројува основните слободи и правата на човекот и граѓанинот признати во меѓународното право и утврдени со Уставот, како најрелевантни уставно-правни вредности, односно, како темелни вредности на уставниот поредок на Република Македонија.
Понатаму основните слободи и права на човекот и граѓанинот завземаат централно место во нормативниот дел од Уставот. Имено, одредбите кои ги утврдуваат основните слободи и правата на човекот и граѓанинот во Уставот се лоцирани пред одредбите за организацијата на државната власт.
Тука особено треба да се нагласи членот 9 од Уставот на РМ (“Службен весник на Република Македонија“, бр. 52/91, 01/92, 31/98, 91/01 и 84/03) според кој сите нејзини граѓани се еднакви во слободите и правата независно од полот, расата, бојата на кожата, национално и социјално потекло, политичкото и верското уверување, имотната и општествената положба. Со овој член се утврдува и дека граѓаните се еднакви пред Уставот и законите.
Како „акт над актите„ Уставот во поглед на исполнувањето на правата и слободите не е декларативен, туку ги содржи сите прерогативи со кои се обезбедува ефикасност во нивното исполнување и нивна потполна правна заштита. Имено, Уставот уредува конзистентен систем на заштита кој обезбедува и гарантира нивна реализација и кој ги спречува сите можни злоупотреби на овие права и слободи од трети лица и од самата државна власт. Понатаму, определувајќи ги случаите во кои слободите и правата на човекот и граѓанинот можат да бидат ограничени, Уставот пропишува дека ова ограничување не може да биде дискриминаторско по основ на пол, раса, боја на кожа, јазик, вера, национално или социјално потекло, имот или општествена положба.
Во контекст на механизмите што му стојат на располагање на македонскиот граѓанин за заштита на неговите слободи и права, треба да се напомене и можноста за пристап на граѓаните на Република Македонија до европските механизми како што е Европскиот суд за човекови права. Имено, Република Македонија, како земја членка на Европската конвенција за заштита на човековите права и основни слободи, од моментот на ратификација на оваа Европска конвенција го стави во функција правото на граѓаните на индивидуална жалба пред Европскиот суд за човекови права кога тие сметаат дека со акти и дејствија на органите на државната власт, вклучувајќи ги и домашните судови, им е повредена некоја слобода или право гарантирано со Конвенцијата.
По Рамковниот договор од 2001 година Уставот на РМ од 1991 година беше изменет и дополнет во насока на зајакнување на гаранциите за заштита на малцинствата, така што покрај принципот на недискриминација, е воведен и принципот на соодветна и правична застапеност на заедниците, како активен принцип. (види во одговори на Пододдел Ј Малцински права и заштита на малцинствата, особено прашања Ј2 и Ј3).
Законодавната рамка за превенција на дискриминацијата и промовирање на полна и ефективна еднаквост ја сочинуваат кривичното, граѓанското и управното законодавство.
−Кривичен законик (“Службен весник на Република Македонија“, бр. 28/91, 24/92, 49/93, 37/96, 80/99, 4/2002, 43/2003 и 19/2004)
Во главата за кривични дела против слободите и правата на човекот и граѓанинот, членот 137 го дефинира како повреда на рамноправноста на граѓаните однесувањето на оној што врз основа на разлика на полот, расата, бојата на кожата, националното и социјалното потекло, политичкото и верското уверување, имотната и општествената положба, јазикот или друго лично својство или околност, ќе му одземе или ограничи права на човекот и граѓанинот, утврдени со Устав, закон или со ратификуван меѓународен договор или кој врз основа на овие разлики им дава на граѓаните повластици спротивни на Уставот, закон или ратификуван меѓународен договор.
Членот 319 од Кривичниот законик во главата за кривични дела против државата утврдува дека ќе се казни за предизвикување национална, расна и верска омраза, раздор и нетрпеливост, тој што со присилба, малтретирање, загрозување на сигурноста, излагање на подбив на националните, етничките или верските симболи, со оштетување туѓи предмети, со скернавење споменици, гробови, или на друг начин ќе предизвика или ќе разгори национална, расна или верска омраза, раздор или нетрпеливост.
Членот 417 од Кривичниот законик во главата за кривични дела против човечноста и меѓународното право пропишува дека тој што врз основа на разлика на раса, боја на кожа, националност или етничко потекло ги повредува основните човекови права и слободи признати од страна на меѓународната заедница врши дискриминација.
−Законот за извршување на санкции (“Службен весник на Република Македонија“, бр. 03/97 и 23/99)
Со законот забранува дискриминацијата врз основа на раса, боја на кожа, пол, јазик, вера, политички и други уверувања, национално и социјално потекло, сродство, имотна или општествена положба или некој друг статус на лицето спрема кое се извршува санкцијата.
Верските чувства, личното уверување и моралните норми на лицето спрема кое се извршуваат санкциите мора да се почитуваат.
Постојат одредби и во граѓанското и во управното право насочени кон борба против дискриминацијата. Тие одредби не се содржани во еден акт, туку се во состав на повеќе материјални прописи.
−Законот за судовите (“Службен весник на Република Македонија“ бр. 36/95, 45/95 и 64/03)
Согласно законот, секој има право на еднаков пристап пред судовите во заштита на човековите права и правно заснованите интереси.
−Законот за средно образование (“Службен весник на Република Македонија“, бр. 44/95, 24/96, 34/96, 35/97, 82/99, 29/02, 52/02 -пречистен текст, 40/03, 42/03 и 67/04)
Законот утврдува дека секој под еднакви услови утврдени со овој закон има право на средно образование. Понатаму, истиот Закон забранува дискриминации засновани на пол, раса, боја на кожа, национално и социјално потекло, политичко и верско уверување, имотната и општествената положба.
−Законот за високо образование (“Службен весник на Република Македонија“, бр. 64/00 и 49/03)
Според законот, државјаните на РМ имаат, под еднакви услови, право на образование на високообразовните институции во РМ. Исто така, странските државјани можат, со примена на начелото на реципроцитет, да се образуваат на високообразовните установи во РМ под исти услови како и државјаните на РМ. Покрај странските, и лицата без државјанство имаат право на високо образование под услови утврдени со закон и со ратификувани меѓународни акти.
−Законот за здруженијата на граѓани и фондации (“Службен весник на Република Македонија“, бр. 31/98)
Законот пропишува дека активноста на граѓанското здружение ќе биде забранета ако таквата активност ги повредува човековите права и слободи загарантирани со Уставот или поттикнува национална, расна или верска омраза или нетрпеливост.
−Законот за политички партии (“Службен весник на Република Македонија“, бр. 76/04)
Во општите одредби на законот се утврдува дека програмата, статутот и дејствувањето на политичките партии не можат да бидат насочени кон: насилно уривање на уставниот поредок на Република Македонија, поттикнување или повикување на воена агресија, разгорување на национална, расна или верска омраза или нетрпеливост.
Законот ги обврзува политичките партии во своето дејствување да се грижат за остварување на принципот на еднаквост на половите во достапноста на функциите во политичката партија. Со Законот се забранува секаква дискриминација врз основа на членување или нечленување во политичка партија.
−Закон за внатрешни работи (“Службен весник на Република Македонија“, бр. 19/95, 55/97, 38/02, 33/03 и 19/04)
Законот за внатрешни работи, во општите одредби, внатрешните работи ги дефинира како работи кои се однесуваат на заштита на слободите и правата на човекот и граѓанинот загарантирани со Уставот, како и спречување на разгорување на национална, расна или верска омраза или нетрпеливост.
−Закон за телекомуникации (“Службен весник на Република Македонија“, бр. 33/96, 17/98, 28/00, 4/02 и 37/04)
Овој закон експлицитно забранува пренос и испорака на пораки со кои се поттикнува национална, расна или верска омраза или нетрпеливост.
−Законот за правниот статус на верските заедници и религиозните групи (“Службен весник на Република Македонија“, бр. 35/97)
Законот утврдува дека верски собири, верски обреди, верски печат, верски училишта, верска обука и други видови на изразување на верата не можат да се користат за политички цели, поттикнување верска, национална и друга нетрпеливост и за други дејствија забранети со закон.
−Законот за судовите (“Службен весник на Република Македонија“, бр. 36/95, 45/95 и 64/03)
При изборот на судиите и судиите поротници, согласно законот, не смее да има дискриминација во однос на полот, расата, боја на кожа, национално или социјално потекло, имотната состојба или социјалниот статус.
−Закон за работни односи (“Службен весник на Република Македонија“, бр. 80/93, 03/94, 14/95, 53/97, 21/98, 25/00, 34/00, 50/01, 25/03, 40/03 и 80/03-пречистен текст)
Со членот 9 од Законот за работни односи се предвидува забрана за работодавецот да го стави во нееднаква правна положба лицето кое бара вработување (кандидат) или работникот поради неговата раса, боја на кожата, пол, возраста, здравствена состојба, односно инвалидност, религиозно, политичко или друго убедување, членување во синдикати, национално или социјално потекло, статус на семејството, имотна состојба или други лични околности.
Овој закон утврдува дека на жените и мажите мора да им бидат обезбедени еднакви можности и еднаков третман при вработување, напредување, осигурување од работа, условите за работа, работното време и откажувањето на договорите за вработувањето.
Членот 77 од истиот Закон му наметнува обврска на работодавецот за еднаква работа со еднакви барања на работното место да исплаќа еднаква плата на вработените без оглед на полот.
Одредбите на договорите за работа и одредбите на колективниот договор кои што се во спротивност со овие одредби се ништовни.
−Законот за избор на пратеници (“Службен весник на Република Македонија“, бр. 42/02, 50/02 и 46/04)
Со законот определува дека во предложената листа на кандидати секој пол ќе биде застапен со најмалку 30%.
−Законот за локални избори (“Службен весник на Република Македонија“ бр. 46/96, 12/03, 35/04, 52/04 и 60/04)
Со законот е пропишано дека во предложената листа на кандидати за членови на советот на општината и Градот Скопје секој пол ќе биде застапен со најмалку 30% и во горната и во долната половина од листата.
−Закон за културата (“Службен весник на Република Македонија“, бр.31/98, 49/03 и 66/03- пречистен текст)
Членот 3 утврдува дека секој може да ја остварува културата како поединечен, локален
инационален интерес, со профитна и непрофитна цел, согласно со закон, од што произлегува дека достапноста до културните вредности се однесува на остварување на културните права на сите граѓани во Република Македонија.
Со член 4 од Законот е утврдено дека секој има право независно од возраста, образованието, верската, етничката, или друга припадност, на слободно творештво, непрофесионално или професионално, како и право на образование за областа на културата.
Културата во смисла на овој закон ја остваруваат уметници, самостојни уметници, јавни и приватни установи, други правни и физички лица, при тоа уметник е секое физичко лице кое создава авторско дело од областа на уметничкото творештво или изведува авторско дело, односно дело од народното творештво, независно од образованието, правниот статус, регистрацијата, државјанството, друг вид припадност и слично.
−Законот за вработување на инвалидни лица (“Службен весник на Република Македонија“, бр. 44/00 и 16/04)
Законот предвидува оспособување на инвалидното лице за практична работа за определени работи согласно со потребите на работодавецот и инвалидното лице. Работодавецот го упатува вработеното инвалидно лице на работно оспособување, ако тоа не е оспособено за вршење на соодветни работи. Средствата потребни за работно оспособување се обезбедуваат од Посебен фонд наменет за тоа. Според Законот за социјална заштита (“Службен весник на Република Македонија“ бр. 50/97, 16/00, 17/03 и 65/04) инвалидните лица имаат право на вонинституционална и институционална социјална заштита. Инвалидните лица согласно овој Закон може да остварат право на социјална помош. Овие два законски прописа укажуваат на фактот дека во Република Македонија не постои дискриминација врз основа на инвалидитет и истите истовремено претставуваат мерки за спречување на ваков вид на дискриминација.
−Законот за државни службеници (“Службен весник на Република Македонија“, бр. 59/00, 112/00, 34/01, 103/01, 43/02, 98/02, 17/03, 40/03, 85/03, 17/04 и 69/04),
Согласно со законот, вработувањето во државната администрација е во согласност со два основни принципа-еднаков пристап до работните места во државниот сектор и селекција врз основа на способностите.
Што се однесува пак до образованието, Министерството за образование и наука има предвидено програма во основните училишта со кои децата добиваат знаење за толеранцијата, недискриминацијата и демократските вредности.
Така на пример, во основното образование, од I-VIII одделение, планирани се и програмирани области и содржини кои имаат за цел да ги оспособат учениците за живот во современото граѓанско општество. За учениците од основното образование се остварува пилот-програма насловена „Основи на граѓанското општество„ во која се обработуваат сегменти од сферата на човековите права. Во погорните одделенија на основното образование, во наставата по македонски јазик се обработуваат содржини на тема „Светот и ние„ од Повелбата на ООН. Понатаму, во рамки на проектот „Граѓанско образование-пат кон граѓанско општество„ се реализираат програмите „Основи на демократијата„ во предучилишното воспитание и одделенска настава и програмата „Ние народот-проект граѓанин„ во погорните одделенија на основното образование. Во овој контекст треба да се додаде дека новиот концепт за основното училиште предвидува да се реализираат циклус содржини по предметот „Граѓанска култура„ во повисоките одделенија. Во сферата на средното образование значајно е да се спомене постоењето на наставната програма за граѓанско образование која се реализира во сите средни стручни училишта како резултат на проектот за воведување на граѓанско образование во средните стручни училишта во 1999/2000.
Во контекст на рамноправност на половите, од почетокот на 2000 год. до денес Министерството за труд и социјална политика во соработка со локалната самоуправа и Сојузот на организации на жени на РМ формираше осум комисии за полова рамноправност во осум општински совети во државата и помогна во изработката на еден локален акционен план за полова рамноправност во општина Велес. Своите активности комисиите за полова рамноправност ги реализираат во соработа со Министерството за труд и социјална политика и локалните НВО.
Исто така, во март 2000 год.формирано е Македонско Женско Лоби, како одговор на иницијативата на Пактот за Стабилност работна маса за полова рамноправност. Истата година со поддршка на Министерството за труд и социјална политика отворена е национална канцеларија на МЖЛ која претставува логистичка поддршка за реализација на програмските активности.
Повторно во контекст на половата рамноправност, во месец март 2003 год. формиран е Клуб на жени парламентарки во Собранието на РМ. Координатор на овие активности беше МТСП во соработка со НВО-Сојуз на организации на жени на РМ.
Владини и други тела кои се занимават со спречување на дискриминација
Уставот предвидува неколку форми/облици на уставно-правна заштита на слободите и правата на човекот и граѓанинот кои гарантираат, директно или индиректно, нивна реализација.
Во првите две форми заштитата се изведува преку процедура заснована на принципите на итност и приоритет во донесувањето на одлуките.
1. Судови на Република Македонија
Судовите, според Законот за судовите, ги штитат слободите и правата на граѓаните, како и правата на другите правни субјекти ако, согласно Уставот, тоа не е во надлежност на Уставниот суд. Надлежноста на судовите исто така ја опфаќа заштитата на граѓаните од поединечните нелегални акти на државната управа и на другите институции кои вршат јавни овластувања (управни спорови). Редовните судови имаат генерална надлежност за заштита на човековите права.
2. Уставен суд на Република Македонија
Со член 108 од Уставот на РМ е утврдено дека Уставниот суд е орган на Републиката кој ја штити уставноста и законитоста.
Уставниот суд, според член 110 од Уставот на РМ, меѓу другото, ги штити слободите и правата на човекот и граѓанинот што се однесуваат на слободата на уверување, совеста, мислата и јавното изразување на мислата, политичкото здружување и дејствување и забраната на дискриминација на граѓаните по основ на пол, раса, верска, национална, социјална и политичка припадност.
Уставниот суд ја остварува својата улога во овој контекст на два начин: преку уставна ревизија, односно, оценка на општи правни акти, и преку конкретни спорови, односно, преку директна заштита на одредени права и слободи содржани во Уставот на РМ.
3. Народен правобранител
Народниот правобранител со Амандманот XI на Рамковниот договор од 2001 година на Уставот на РМ од 1991 година доби обврска да посветува особено внимание за заштита на начелата на недискриминација и рамнопрвна застапеност на заедниците во јавните тела на сите нивоа и во другите области на јавниот живот.
Овој уставен амандман беше преточен во Законот за народен правобранител („Службен весник на Република Македонија„ бр.ј 60/03) со кој е востановена нова надлежност според која Народниот правобранител (“Службен весник на Република Македонија“, бр. 60/03) презема дејствија и мерки за заштита на начелото на недискриминација на припадниците на заедниците што не му припаѓаат на мнозинското население и нивна соодветна и правична застапеност во органите на државната власт, органите на единиците на локална самоуправа и јавните установи и служби.
Во практичното функционирање на Народниот правобранител почнувајќи од 2003 година се води посебна евиденција од која се гледа бројот на подносители на претставки според нивната национална припадност, според видот на повредените права, а во рамки на институцијата веќе неколку години функционира посебно Одделение за заштита на децата во кое годишно се евидентираат по околу 40 предмети. Од страна на ова одделение во правец на подобрување и унапредување на правата на децата во периодот од 2001 година до 30.09.2004 година до Владата се иницирани и прифатени измени и дополнувања на одредени закони (Законот за заштита на децата, Закон за здравствено осигурување, Кривичен законик, Закон за локална самоуправа, Закон за социјална заштита, Закон за забрана на пушење, Закон за угостителска дејност, закон за трговија и др.).
Во врска со начелото на недискриминација по било кој основ во периодот од 01.01.2002 година до 30.09.2004 година регистрирани се приближно 50 до 60 претставки (од кои приближно 40 се однесуваат на прашања поврзани со правата на децата, а останатите на другите облици на дискриминација), што претставува 2,5% до 2,7% од вкупниот број претставки поднесени со Народниот правобранител.
4.Собрание на РМ, Постојана анкетна комисија за заштита на слободите и правата на граѓанинот
Постојаната анкетна комисија за заштита на слободите и правата на граѓанинот има за цел да се грижи за заштитата на слободите и правата на граѓанинот во случај на нивно неостварување во практиката или нивно кршење од страна на надлежните државни органи. Со нејзиното основање се овозможува иницирање на постапка за утврдување на одговорноста на носителите на јавни функции.
5. Влада на Република Македонија и органи на државната управа
На ниво на Владата и органите на државната управа, институционалните механизми за обезбедувањето на принципот на недискриминација се воспоставени на две нивоа:
−Генерално – следење и унапредување на заштита на човековите права, преку имплементација на меѓународните стандарди и унапредување на механизмите за имплементација. На ова ниво, во Министерството за надворешни работи функционира одделение за Советот на Европа и човекови права, додека во Министерството за правда е формирано Одделение за човекови права, правни анализи и компаративно право
−Секторско ниво: Министерствата, во рамките на утврдените надлежности со Законот за органите на државната управа се одговорни за спроведување на законите од сопствената област, во кои се содржани антидискриминаторни клаузули. Оттаму, различни сектори и одделенија во министерствата и другите органи на државната управа, во согласност со својот делокруг на работа, предлагаат и преземаат мерки за спречување на дискриминација.
Така, во Министерството за труд и социјална политика, со Одлука на Владата на Република Македонија во јануари 1997 год. формирано е Одделение за унапредување на рамноправноста помеѓу половите во рамките (ОУРП) на Министерството за труд и социјална политика во Секторот за труд.Основна функција на ОУРП е позитивно да влијае на унапредувањето на положбата на жената и да ја промовира рамноправноста помеѓу половите во согласност со меѓународните конвенции кои РМ ги ратификувала, обезбедувајќи им на жените потполно уживање на човековите права. Исто така ОУРП иницира и координира активности од областа на половата рамноправност на ниво на владини институции со јасна цел и стратегија за надминување на проблемите со кои се соочуваат жените во РМ.
Истовремено ОУРП соработува, учествува, ги подржува и координира голем број на активности иницирани од невладините организации. На иницијатива на Министерството за труд и социјална политика (ОУРП) назначени се контакт лица во Министертво за правда, Министерство за внатрешни работи, Министерство за надворешни работи и Министерство за животна средина и просторно планирање, претежно вработени во сектор за човекови права, кои покрај другите задачи имаат обврска да ги следат активностите од аспект на половата рамноправност и да го информираат ОУРП во донесувањето на одредени предлози и решенија од областа на половата рамноправност.
Соработка со невладини организации и меѓународна соработка
Владата на Република Македонија свесна дека принципот на недискриминација сам по себе не е доволен да го заштити човекот и граѓанинот од дискриминација, ниту да обезбеди целосна и ефективна еднаквост преку нормативно уредување на областа, континуирано презема низа мерки преку спроведување на голем број активности како: водење на медиумски кампањи, организирање домашни и меѓународни семинари и работилници, отворени трибини, истражувања, обуки и сл..
Владата на РМ во овој контекст тесно и континуирано соработува со невладините организации, политичките партии, другите институции во земјата, како и со меѓународните организации.
23. Ве молиме наведете детали за законодавните мерки кои обезбедуваат еднаквост на мажите и жените, особено со коментар за еднаквоста во областите како што се вработување, работа и плати.
Уставот на РМ (“Службен весник на Република Македонија“, бр. 52/91, 01/92, 31/98, 91/01 и 84/03) во делот на Основните слободи и права на човекот и граѓанинот утврдува дека граѓаните на РМ се еднакви во слободите и правата независно од полот, расата, бојата на кожата, националното и социјалното потекло, верското уверување и општествената положба (член 9). Во истиот член се гарантира дека граѓаните пред Уставот и законите се еднакви. Со вклучувањето на начелото на рамноправност на половите во одредбите кои се темелни за толкување на Уставот, искажана е политичка волја – Република Македонија да се вклучи меѓу демократските држави кои го градат своето уредување со потполно признавање и унапредување на рамноправноста на жените и мажите, како еден од основните услови за одржлив развој.
Со Уставот на Република Македонија е загарантирано дека секој има право на работа и слободен избор на вработување и дека секому, под еднакви услови, му е достапно секое работно место (член 32).
Во согласност со наведената уставна одредба, Законот за работните односи (“Службен весник на Република Македонија“, бр. 80/93, 03/94, 14/95, 53/97, 21/98, 25/00, 34/00, 50/01, 25/03, 40/03
и 80/03-пречистен текст) со посебна одредба утврдува забрана на нееднаков третман (ставање во нееднаква правна положба) на лицата кои бараат вработување, меѓу другото и по основ на пол (член 9). Во истиот член се гарантира дека на жените и мажите мора да им бидат обезбедени еднакви можности и еднаков третман при вработувањето, напредувањето, осигурувањето од работа, условите за работа, работното време и откажувањето на договорите за вработувањето.
Во однос на наградувањето за работата, Законот за работните односи предвидува дека работодавецот е должен за еднаква работа со еднакви барања на работното место да исплаќа еднаква плата на вработените без оглед на полот (член 77). Истото начело е понатаму прифатено и разработено со колективните договори кои не смеат да бидат во спротивност со законот.
Разлики на овој план можат да постојат исклучиво заради разликата во работите кои во мнозинство ги вршат жените и во мнозинство ги вршат мажите.
Со Законот за работните односи се забранува директна и индиректна дискриминација во однос на:
−Условите при вработување, вклучувајќи ги критериумите и условите за избор на кандидатите за вршење на одредени работи во било која гранка на дејноста и на сите нивоа на персоналната хиерархија,
−Унапредување во работата,
−Пристап на сите видови и степени на стручно образование, доквалификација и преквалификација,
−Сите права од работен однос и во врска со работниот однос вклучувајќи ја и еднаквоста на платите,
−Отказ на договорот за работа,
−Права на членовите и делувањето на здруженијата на работниците или работодавците или во било која друга професионална организација, вклучувајќи ги привилегиите кои произлегуваат од тоа членство.
−Осигурување на условите за работа
−Работното време
−Здравствената состојба односно инвалидноста
−Религиозното политичкото или друго убедување
−Национално или социјално потекло,
−Статус на семејството
−Имотна состојба
−Други лични причини
Во законот за Работните односи не постои одредба со која изричито се забранува во огласот да се нагласува полот на работникот кој бара вработување.
Исто така не постои одредба која би забранила жената да се праша за бременост кога таа аплицира за било каква работа.
Како што веќе е наведено, според Законот за работните односи пречка за засновање на работен однос не смеат да бидат одредени лични околности под што може да се подведат полот или бременоста на работничката што бара работа.
Дефиниција за директна и индиректна дискриминација во оваа област на законодавството (работното законодавство) не е внесена (Директива 2002/73/ЕЕЗ).
Со одредбите на Законот за работни односи постојат посебни одредби за заштита на жената работничка (и за време на бременост) од работа под земја, напорна, исцрпувачка и штетна работа, од работа под земја, посебно од работа ноќе. Бремена жена не може да биде отпуштена од работа за време на бременост или породилно отсуство. Породилното отсуство е уредено во времетраење од девет месеци непрекинато, а за раѓање на близнаци или повеќе деца дванаесет месеци. Истото право важи и во случај на посвојување. Овие права под исти услови можат да ги користат двајцата родители, со право на враќање на поранешното или соодветно работно место.
Во случај на судски спор по основ на било каква дискриминација од работен однос теретот на докажувањето е на товар на работникот кој го повел работниот спор. Доколку спорот е решен во корист на работникот трошоците околу спорот и други права се одредуваат според прописите за редовните судски постапки.
Еднаквиот пристап до работните места и селекцијата врз основа на способностите се двата основни принципи при вработувањето на државни службеници, утврдени во Законот за државните службеници (“Службен весник на Република Македонија”,бр.59/2000,112/2000, 34/2001,103/2001, 43/2002, 98/2002, 17/2003, 40/2003, 85/2003, 17/2004 и 69/2004)
24. Ве молиме дадете преглед на мерките и за јавниот и за приватниот сектор со кои се пттикнува воздржување од практика на дискриминација при вработување.
Согласно со Законот за државни службеници (“Службен весник на Република Македонија”, бр. 59/2000, 112/2000, 34/2001, 103/2001, 43/2002, 98/2002, 17/2003, 40/2003, 85/2003, 17/2004 и 69/2004), вработувањето во државната администрација е во согласност со два основни принципа-еднаков пристап до работните места во државниот сектор и селекција врз основа на способностите.
Начелото на соодветна и правична застапеност на граѓаните кои припаѓаат на сите заедници во органите на државната власт и другите јавни институции на сите нивоа е една од темелните вредности на Уставниот поредок на Република Македонија. Подетално ова начело е утврдено во Законот за државни службеници, при што пред се, се почитуваат критериумите на стручност и компетентност при засновањето на работниот однос на граѓаните кои припаѓаат на сите заедници во Репоублика Македонија.
Заради создавање на предуслови за остварување на еднакви можности на подрачјето на трудот, со законската регулатива и праксата на Агенцијата за вработување на Република Македонија, во рамките на мерките на активните политики за вработување, се обезбедуваат посебни погодности за целните групи на лица кои потешко се вработуваат во нормални услови на пазарот на трудот.
Со Законот за вработување на инвалидни лица (“Службен весник на Република Македонија”, бр. 44/00 и бр. 16/04) и Правилникот за критериумите и начинот на доделување на средства од Посебниот фонд за обезбедување услови за вработување и работење на инвалидните лица (“Службен весник на Република Македонија”, бр. 34/04), регулирано е дека работодавецот кој ќе вработи невработени инвалидни лица согласно одредбите на овој закон, има право на доделување на неповратни средства од Посебниот фонд. Средствата од Посебниот фонд се доделуваат за:
1.За вработување на инвалидно лице на неопределено време во висина од 20 просечни плати исплатени во Република Македонија за претходниот месец пред вработувањето за вработување на лице со оштетен вид, оштетен слух, со пречки во гласот, говорот и јазикот, телесно инвалидно лице, лице со лесни пречки во психичкиот развиток, лице со комбинирани пречки и лице со психози кој поради степенот на инвалидноста има специфични потреби во работењето, односно 30 просечни плати исплатени во Република Македонија за претходниот месец пред вработувањето за вработување на слепо лице со оштетување на видот над 97% и телесно инвалидно лице со телесно оштетување над 90%.
2.Со Законот за вработување на инвалидните лица, работодавецот има право на доделување на неповратни средства од Посебниот фонд за адаптација на работно место на кое ќе работи инвалидното лице во висина до 30 просечни плати исплатени во Република Македонија за претходниот месец пред поднесувањето на барањето, набавка на опрема потребна за вработување и работење на инвалидното лице во висина до 50 просечни плати исплатени во Република Македонија за претходниот месец пред поднесувањето на барањето, согласно со бројот на нововработени инвалидни лица и за доградба и адаптација на работниот простор за вработување и работење на инвалидното лице во зависност од техничко- технолошкиот процес во висина до 50 просечни плати исплатени во Република Македонија за претходниот месец пред поднесувањето на барањето, согласно со бројот на нови вработени инвалидни лица.
3.Исто така со Законот за вработување на инвалидни лица предвидено е и работно оспособување на инвалидните лица за практична работа за определени работи согласно со потребите на работодавецот и инвалидното лице. На работно оспособување невработеното инвалидно лице заради вработување кај работодавецот го упатува Агенцијата за вработување, додека вработеното инвалидно лице кое не е оспособено за вршење на соодветни работи на работно оспособување го упатува роботодавецот. Работното оспособување може да се врши кај работодавецот и кај друг работодавец според посебни програми под услови и на начин утврден со Правилникот за работно оспособување на инвалидните лица.
Барањето за доделување на средства од Посебниот фонд работодавецот го доставува до Управниот одбор на Агенцијата за вработување на Република Македонија, преку Центарот за вработување на чие подрачје е седиштето на работодавецот. Со барањето се приложуваат документи за судска регистрација на работодавецот, решение за исполнување на ХТП, бонитет, потврда дека против работодавецот не е покрената постапка за стечај, потврда од Заедницата за заштитни друштва на Македонија за исполнетоста на условите од Законот за вработување на инвалидни лица, месечна пресметка за исплатената плата, пресметаниот и
уплатен персонален данок и придонеси од плата за последните 9 месеци пред поднесување на барањето, како и склучен и заверен договор за работа и др.
Една од определбите на политиката за вработување во наредниот период е негување на интеграцијата на лица кои се соочуваат со посебни потешкотии на пазарот на работната сила, како што се лицата кои предвреме го напуштиле редовното образование, неквалификувани работници, лицата со намалена работна способност, припадниците на заедниците и други.
Во таа насока ќе се делува преку следните активни мерки: промовирање на договори за вршење на јавни работи во проектите за подобрување на инфраструктурата и зголемена насочување на ресурсите на локалната власт кон спроведување на проекти од јавен интерес; поддршка на нови форми за флексибилно вработување, особено за лицата со посебни потреби, како и други активни мерки со кои ќе се олеснат условите за вработување на лицата со намалени можности на пазарот на трудот.
Агенцијата за вработување спроведува активни мерки за поттикнување на вработувањето што треба да ги намалат негативните трендови на невработеноста и да влијаат врз зголемувањето на вработливоста на определени целни групи. Целите на дел од овие мерки се да се поттикнува вработување на младите, да се усогласат потребите на пазарот на трудот со дефицитарните занимања низ различни програми на образованието. Тргнувајќи од значењето на образованието и стручната оспособеност за потребите на пазарот на трудот, како значаен сегмент за подобрување на општата деловна клима, ќе се засили процесот на подобрување на квалитетот и ефикасноста на системот за образование и обука.
Една од целните групи кон кои се насочени активностите за зајакнување на нивната позиција на пазарот на трудот е и Ромската популација во Република Македонија. Со цел да се придонесе кон целосна еманципација и интеграција на Ромите во општеството, Република Македонија е една од земјите вклучени во меѓународниот проект ”Декада за вклучување на Ромите 2005-2015 година”. Целите на Декадата се да се планираат, подготват и реализираат акции за период од 10 години со кои ќе се подобрат условите за развој и целосна интеграција на Ромите во сите сфери од општеството. Во рамките на ова се подготвува Национална стратегија за Ромите и Акционен план на Декадата за вклучување на Ромите. Со оглед на тоа што еден од клучните сегменти за подобрување на еманципацијата и интеграцијата на Ромите е подобрување на нивниот економски статус што пред се подразбира вработување, Агенцијата за вработување е вклучена во активностите на Декадата.
Агенцијата за вработување во рамките на истата и воопшто според своите програмски задачи своите активности ги насочува кон успешната подготовка за вработување и нивно помасовно вклучување во активните мерки за вработување. Во таа смисла се преземаат мерки за подобрување на информираноста на Ромите во врска со нивните права и обврски како невработени и вработени лица, низ советување во работните клубови. Целите на овие активности се подршка на припадниците на Ромите, за поуспешно снаоѓање на пазарот на трудот и промовирање на активен однос кон барањето работа и вработувањето. Со оглед на ниската квалификациона структура на оваа популација, потребно е нивно вклучување во сите видови обуки за занимања. Агенцијата за вработување работи на олеснувањето на нивниот пристап до обуките и за нивна поголема опфатеност со програмите за обука, преквалификација и доквалификација. Една од мерките за подобрување на можностите за нивното вработување е и ангажирањето во јавните работи, во кои покрај паричниот надомест за извршените работи се планира невработените лица низ обука во рамките на истите, да стекнат одредени знаења и вештини со што ќе се зголеми нивната конкурентност на пазарот на трудот. Покрај наведените, Агенцијата за вработување ќе креира и спроведува и други активни мерки со што ќе се намали проблемот на невработеноста на Ромите со нивно успешно вклучување на пазарот на работна сила.
Невработените лица, корисници на социјална помош имаат можност средствата од паричниот надоместок да ги добијат еднократно или во одреден број рати, со што се поттикнува развојот на мали, семејни бизниси и решавањето на проблемот на нивното вработување по пат на самовработување.
25. Опишете ги одблиску законодавните структури кои постојат заради обезбедување ефективен пристап до правна помош, со коментар за опфатот на активностите и ресурсите за обезбедување бесплатна правна помош.
Согласно правниот систем во Република Македонија секој граѓанин има право на слободен пристап до судот и може сам да се застапува во граѓанските предмети односно може сам да се брани во кривичните предмети доколку против него е покренато обвинение.
Во членот 53 од Уставот на Уставот на Република Македонија (“Службен весник на Република Македонија“, бр. 52/91, 01/92, 31/98, 91/01 и 84/03), е утврдено дека адвокатурата е самостојна и независна јавна служба што обезбедува правна помош и врши јавни овластувања во согласност со закон.
Со Законот за адвокатурата (“Службен весник на Република Македонија“, бр. 59/02) се уредува обезбедувањето на правна помош од страна на адвокатурата на физички и правни лица во остварувањето и заштитата на нивните права и врз закон заснованите интереси во постапката пред судовите, државните органи и други правни лица, вршењето на јавни овластувања утврдени со закон, организацијата на адвокатурата, условите за вршење, престанок и мирување на адвокатската дејност, како и правата и обврските на адвокатите.
Исклучок од наведеното е предвидено во Законот за кривична постапка (“Службен весник на Република Македонија“, бр.15/97, 44/02 и 74/04) каде во кривичните предмети постојат случаи на задолжителна одбрана каде обвинетиот мора да има бранител, така што во тој случај доколку обвинетиот сам не обезбеди бранител, правната помош ја обезбедува државата и трошоците паѓаат на буџетските средства на судот.
Што се однесува на делот за бесплатна правна помош види подетално I_D_15.
26. Колкав е просечниот период во кој поединецот може да биде лишен од слобода без да биде изнесен пред органот надлежен според законот? Колку е просечно долго времето меѓу законското апсење, притворот и неговото судење (види и оддел за правосудство).
Иако апсењата вообичаено се извршуваат од страна на полицијата Законот за кривична постапка (“Службен весник на Република Македонија“, бр. 15/97, 44/02 и 74/04), го овластува секого да лиши од слобода лице затечено во вршење на кривично дело за кое се гони по службена должност. Лице се смета затечено во вршење на кривично дело кога тоа е видено од некого додека го врши делото или е фатено под услови кои индицираат дека тоа штотуку сторило престап. Во ваков случај граѓанинот е должен лицето лишено од слобода веднаш да и го предаде на полицијата или на судот или истите веднаш да ги извести.
Полицискиот службеник по правило треба да обезбеди судски налог пред да се врши апсењето. Член 12 ст.2 од Уставот на Република Македонија (“Службен весник на Република Македонија“, бр.52/91, 1/92, 31/98, 91/01 и 84/03) строго предвидува постоење на наредба на судот за да може некое лице да се лиши од слобода. На ова во повеќе свои одлуки посебно инсистира и Уставниот суд на Република Македонија. Во таа смисла никој не може да биде лишен од слобода без притоа да се почитуваат доследно правните гаранции, а судскиот налог се смета за една од најзначајните вакви гаранции. Со тоа денеска во Република Македонија, првенствено му е препуштено на судството да направи една непристрана оценка на фактите кои индицираат дали некое лице го повредило законот. Апсењето без судски налог се смета за исклучок од ваквото правило. Наредба за присилно доведување односно апсење судот може да издаде: ако е донесено решение за притвор; ако уредно повиканиот обвинет не се јави на поканата и не го оправда својот изостанок или ако не е можно уредно да се достави покана, а околностите на случајот јасно покажуваат дека обвинетиот избегнува да ја прими поканата; и
кога за лицето е издадена судска потерница. Наредбата ја извршува Министерството за внатрешни работи. Лицето уапсено со наредба на судот без одлагање се изведува пред надлежниот истражен судија.
Во случај кога лишувањето од слобода се прави по распишана потрага за лице побегнато од издржување казна затвор, лицето се предава во казнено поправниот дом, односно во институцијата за издржување на кривични и прекршочни санкции.
Во согласност со чл.12 од Уставот на Република Македонија и чл.188 од Законот за кривична постапка полицијата само исклучително може да лишува од слобода без судски налог во случаите кога лицето е затечено во вршење на кривично дело (in flagranti) или постои опасност од одлагање (што мора да се оправда пред судот), а постои некоја од причините за притвор.
Законот за кривична постапка прецизно ги дефинира ситуациите кога осомничениот може да биде задржан во полициска станица и тоа најмногу 24 часа. Службените лица на Министерството за внатрешни работи може да го задржат лицето само ако е тоа потребно заради утврдување на идентитетот, проверување на алиби, собирање на податоци нужни за водење на постапката, а постојат истовремено и причини за одредување на притвор. Во сите други случаи, осомничениот мора веднаш да биде изведен пред истражен судија кој ќе реши за законитоста за лишувањето од слобода и ќе нареди негово ослободување доколку не постојат услови за притвор (чл.188 од Законот за кривична постапка).
Задржувањето може да трае најдолго 24 часа сметано од моментот кога ова лице е лишено од слобода. По истекот на овој рок задржаното лице или се пушта на слобода или се приведува до истражен судија.
Лицето се задржува во посебно уредени полициски станици. За секое задржно лице, службеникот на Министерството за внатрешни работи води записник во кој се внесуваат податоци за: денот и часот на лишувањето на лицето од слобода; причините за лишување од слобода; причините за задржување; времето кога е поучено за неговите права; знаци на видливи повреди, болест, ментална растроеност; кога е контактирано со семејството, бранителот, лекар, дипломатско- конзуларно претставништво и слично; податоци кога е со него разговарано; дали е префрлено во друга полициска станица; ослободување или изведување пред суд, како и други важни податоци.
Кога лицето лишено од слобода е изведено пред истражен судија, судијата по службена должност ја испитува законитоста на лишувањето од слобода за што донесува решение. Доколку лицето лишено од слобода не е изведено пред истражен судија, може во рок од 30 дена да бара да се испита законитоста на лишувањето од слобода, за што истражниот судија исто така донесува решение. Против решението е дозволено поднесување на жалба во рок од 48 часа, а по жалбата се одлучува во рок од 3 дена.
Законот за кривична постапка во член 185 определува дека единствен кој може да определи притвор е истражниот судија на надлежен суд. На овој начин сосема е исклучена можноста друг орган, а не суд да одлучува за определување на притвор.
Истражниот судија може по предлог на јавниот обвинител на лицето лишено од слобода да му определи краткотраен притвор од 48 часа кога постои сомнение дека тоа лице сторило кривично дело и кога постојат законските основи за одредување на мерката притвор. Ваквиот краткотраен притвор се определува ако јавниот обвинител не поднел барање за спроведување на истрага или непосредно обвинение против тоа лице. Доколку во рок од 48 часа јавниот обвинител не побара определување мерка притвор, обвинетиот ќе се пушти на слобода.
Истражниот судија може по предлог на јавниот обвинител на приведеното лице да му определи краткотраен притвор од 24 часа и кога постои сомнение дека тоа лице сторило кривично дело а постојат законските основи за одредување на мерката притвор (притвореното лице се крие, не може да му се утврди идентитетот, постои опасност од бегство, постои опасност од уништување на трагите на кривичното дело, од попречување на истрагата со влијание на сведоци, соучесници или прикривачи), а притворот е потребен за да се утврди идентитетот и да се провери алибито. Овој притвор истражниот судија може да го продолжи само за 24 часа. Против решението со кое е определен овој притвор дозволена е жалба во рок од 5 часа, а по жалбата се одлучува во рок од 3 часа. (член 186-а од Законот за кривична постапка).
Траењето на притворот мора да биде сведено на најкратко нужно време. Должност е на сите органи што учествуваат во кривичната постапка и на органите што им укажуваат правна помош да постапуваат со особена истност ако обвинетиот се наоѓа во притвор. Во текот на целата постапка притворот ќе се укине кога ќе престанат причините поради кои бил определен.
Определен притвор со решение на истражниот судија или притворот кој прв пат е определен за време на истрагата со решение на советот, може да трае најдолго 30 дена од денот на лишувањето од слобода. Во времето на притворот се засметува секое лишување од слобода.
На образложен предлог од истражниот судија или јавниот обвинител, кривичниот совет на првостепениот суд може притворот во текот на истргата да го продолжи најмногу за уште 60 дена. Ако истрагата се води за кривично дело за кое според законот може да се изрече казна затвор во траење од најмалку пет години, на образложен предлог на истражниот судија, советот на непосредно повисокиот суд може по истек на овој рок притворот да го продолжи уште најмногу за 90 дена.
Вкупното траење на притворот во истрага, сметајќи го и времето на траење на лишување од слобода пред донесување на решението за притвор не може да биде подолго од 180 дена. По истекот на овој рок притворениот веднаш се пушта на слобода. (за полесни дела, за кои што се води скратена постапка, притворот може да трае само онолку колку што е потребно да се спроведат определени истражни дејствија, но не подолго од 8 дена).
Со најновите измени на Законот за кривична постапка внесени се апсолутни рокови за траењето на притворот и по подигнувањето на обвинението до завршување на главниот претрес, при што истиот може да трае најмногу до една година за кривичните дела за кои може да се изрече казна затвор до 15 години и до две години за кривичните дела за кои може да се изрече казна доживотен затвор.
Види подетално I_D_12.
27. До која мерка се обезбедува поддршка за жртвата?
Врз основа на членот 50 од Уставот на Република Македонија (“Службен весник на Република Македонија”, бр.52/91, 1/92, 31/98, 91/01 и 84/03) секој граѓанин може да се повика на заштита на слободите и правата утврдени со Уставот, пред судовите и пред Уставниот суд на Република Македонија, во постапка заснована врз начелата на приоритет и итност.
Лицата жртви на кривични дела правото на заштита може да го остварат со поднесување на кривична пријава до јавниот обвинител, а за делата за кои што е предвидено гонење по приватна тужба, со доставување на приватна кривична тужба до судот. За кривичните дела за кои гонењето се превзема по службена должност, во случај кога јавниот обвинител ќе ја отфрли пријавата, жртвата односно оштетениот има право да го преземе гонењето како супсидијарен тужител. Доколку како резултат од стореното кривично дело лицето претрпело штета, тоа има право до кривичниот суд да поднесе предлог за остварување на имотно- правното барање, а доколку биде упатен на спор, за таквото барање ќе се одлучува во граѓанска постапка според општите одредби за надомест на штета.
Согласно членот 96 до Законот за кривичната постапка (“Службен весник на Република Македонија”, бр.15/97, 44/02 и 74/04), имотно-правно барање кое настанало поради извршено кривично дело се расправа во кривична постапка на предлог на овластено лице, но под услов ако се одлучува за ваквото барање, постапката да не биде значително одолговлечена.
Имотно-правното барање може да се однесува на надомест на штета, на враќање на предмети или поништување на определена правна работа. Во случај на осигурување, ваквото барање може да се поднесе и спрема осигурително друштво. Предлогот може да се поднесе најдоцна до завршување на главниот претрес пред првостепениот суд. Подносителот на предлогот е должен да го означи своето барање и да приложи докази. Овластените лица можат да се откажат од предлогот и правото да го остваруваат преку спор до завршување на главниот претрес.
Во случај на донесување пресуда со која обвинетиот е огласен за виновен, судот за имотно- правното барање на оштетениот одлучува целосно или делумно, а ако доказите не даваат доволен основ за ваква одлука, судот со пресуда ќе го досуди само основот, при што за износот на барањето или остатокот од тој износ ќе донесе дополнителна пресуда. Во случај на донесување пресуда со која обвинетиот се ослободува од обвинение или се одбива обвинението или со решение се запира постапката или се отфрла обвинителниот акт, судот ќе го упати оштетениот имотно-правното барање да го остварува во спор. (член 101)
И Кривичниот законик (“Службен весник на Република Македонија”, бр.37/96, 80/99, 4/02, 43/03
и19/04) содржи одредба за заштита на оштетениот. Имено, согласно членот 99, оштетениот кој во кривичната постапка во однос на своето имотно-правно барање е упатен на спор може да бара да се намири од износот на конфискуваната вредност, ако поведе спор во рок од шест месеци од денот на правосилноста на одлуката со која е упатен на спор и ако во рок од три месеци од денот на правосилноста на одлуката со која е утврдено неговото барање побара намирување од конфискуваната вредност. Оштетениот кој не пријавил имотно-правно барање може да бара намирување од конфискуваната вредност ако заради утврдување на своето барање повел спор во рок од три месеци од денот на узнавањето за пресудата со која се конфискува имотната корист, а најдоцна во рок од две години од правосилноста на одлуката за конфискација на имотната корист и ако во рок од три месеци од денот на правосилноста на одлуката со која е утврдено неговото барање, побара намирување од конфискуваната вредност.
Обештетувањето се утврдува врз основа на правилата за надомест на штета утврдени со Законот за облигационите односи (“Службен весник на Република Македонија”, бр.18/01, 4/02
и05/03).Обештетувањето опфаќа надоместок на целата штета (материјална и нематеријална) што ја претрпело оштетеното лице. Во случај на смрт, телесна повреда или оштетување на здравјето се определува паричен надомест во форма на парична рента која ги опфаќа трошоците за лекување, за загубена заработувачка поради неспособноста за работа, надомест поради изгубените или намалените можности за натамошно напредување и слично. Покрај ова Законот за облигационите односи предвидува и надомест на нематеријална штета. Согласно член 189 од Законот за облигациони односи за претрпените физички болки, за претрпени душевни болки поради намалување на животната активност, нагрденост, повреда на угледот, честа, слободата или правата на личноста, смрт на блиско лице и претрпениот страв, судот, ако најде дека околностите на случајот, а особено јачината на болките и стравот
инивното траење го оправдува тоа, ќе досуди справедлив паричен надомест, независно од надоместот на материјалната штета како и во нејзино отсуство. Во случај на смрт на некое лице или особено тежок инвалидитет, судот може да им досуди на членовите на неговото потесно семејство (брачен другар, деца и родители) справедлив надомест за нивните душевни болки.(член 190)
Како посебни случаи на одговорност законот ги наведува: одговорноста поради терористички акти, јавни демонстрации или манифестации; одговорност поради дела на корупција сторени од државни службеници при вршење на нивните функции и одговорност за штета поради насилни казниви дела од непознат сторител. Во сите овие случаи одговорност за надоместок на штетата сноси државата. (член 166, 167 и 168)
Исто така, во Законот за кривичната постапка е внесена нова Глава XIX – а, “Заштита на сведоците, на соработниците на правдата и на жртвите”. Имено, јавниот обвинител, истражниот судија или претседателот на советот во текот на постапката преземаат дејствија за обезбедување на ефикасна заштита на сведоците, на соработниците на правдата, на жртвите доколку во постапката се јавуваат како сведоци, кога постои опасност да бидат изложени на заплашување, закана со освета или опасност по животот, здравјето или физичкиот интегритет или е потребна нивна заштита. Заштитата се спроведува на посебен начин на испитување и учествување во постапката. Во овие случаи сведокот се сослушува само во присуство на јавниот обвинител и истражниот судија, односно претседателот на советот и на место што гарантира заштита на неговиот идентитет. Исто така, со согласност на жртвата за нејзино сослушување може да се употребат и други технички средства за комуникација и телекомуникација. Препис од записникот со исказ на сведокот, без негов потпис се доставува до обвинетиот и неговиот бранител кои можат писмено преку судот да поставуваат прашања на сведокот.
Заштитата може да се врши и преку вклучување во Програмата за заштита на сведоци. Барање за вклучување во Програмата се поднесува до Јавниот обвинител на Република Македонија, а го поднесува надлежниот јавен обвинител, истражен судија или претседателот на советот. Доколку постојат околности за вклучување во Програмата, Јавниот обвинител на Република Македонија поднесува предлог до надлежно тело за донесување на одлука за вклучување во Програмата.
Со цел заштита на жртвите од трговијата со луѓе во рамките на Министерството за внатрешни работи формиран е Прифатен центар со седиште во Скопје и во истиот во 2003 година биле згрижени 131 жена, сите со потекло од Источно Европските земји и тоа 56 од Романија, 51 од Молдавија, 14 од Бугарија, 9 од Украина и 1 од Белорусија. Од овој број 2% отпаѓаат на малолетнички инволвирани во проституција.
Во однос на активностите кои ја одразуваат Регионалната соработка за ова прашање, треба да се напомене дека во јуни 2004 година во Сараево помеѓу министрите за внатрешни работи и претставниците од земјите од Југоисточна Европа потпишана е Декларација која се однесува на гонење на сторителите на кривични дела од
областа на трговијата со луѓе и на заштита на жртвите (сведоците).
28. Какви гаранции постојат за обезбедување на јавно судење? Наведете детали за околностите во кои се ограничуваат јавното изрекување на пресудата и и во колкава мерка се применуваат ограничувањата.
Јавноста на судењето и мешовитиот состав на судот битно придонесуваат во надворешната и внатрешната контрола на судењето, а со тоа посредно и на правото на одбрана на обвинетиот.
Според член 102 од Уставот на Република Македонија (“Службен весник на Република Македонија”, бр.52/91, 1/92, 31/98, 91/01 и 84/03), расправата пред судовите и изрекувањето на пресудата се јавни. Јавноста може да биде исклучена во случаи утврдени со закон. Принципот на јавност се однесува на расправањето пред судовите воопшто, и тој има еднаква примена и во кривичната и во граѓанската постапка. Во чл.103 од Уставот се предвидува дека судот суди во совет, а со закон се утврдува кога суди судија поединец. Во судењето учествуваат и судии поротници кога е тоа утврдено со закон. Исто како и судиите и судиите поротници не може да бидат повикани на одговорност за мислење и одлучување при донесување на судските одлуки.
Јавноста на главниот претрес претставува право на странките, оштетениот, нивните застапници и бранители (страначка јавност) и право на трети лица кои непосредно не се заинтересирани за исходот на кривичната постапка (општа јавност) да присуствуваат на главниот претрес и при објавувањето на пресудата. Начелото на јавност е содржано во член 279 од Законот за кривична постапка (“Службен весник на Република Македонија”, бр.15/97, 44/02 и 74/04) според кој главниот претрес е јавен. На главниот претрес можат да присуствуваат полнолетни лица. Законот ги утврдува и случаите кога јавноста може да биде исклучена од целиот главен претрес или еден негов дел: а) ако тоа е потребно заради чување на тајната, б) чување на јавниот ред, в) заштита на моралот, г) заштита на личниот и
интимниот живот на оптужениот, сведокот или оштетениот и д) заштита на интересите на малолетникот. Судот може да ја исклучи јавноста во секое време од отварањето на заседанието, па до завршувањето на главниот претрес по службена должност или по предлог на странките, но само откако тие претходно се сослушани. (член 280)
Исклучувањето на јавноста не се однесува на странките, оштетениот, нивните застапници и бранители, туку на трети лица кои учествуваат на главниот претрес. Советот може да дозволи на главниот претрес на кој е исклучена јавноста да присуствуваат одделни службени лица, научни и јавни работници, а по барање на обвинетиот тоа може да им го дозволи и на неговиот брачен, односно вонбрачен другар и на неговите блиски роднини (роднина по крв во права линија, посвоител, посвоеник, брат, сестра и хранител). Претседателот на советот ќе ги предупреди лицата кои присуствуваат на главниот претрес на кој е исклучена јавноста дека се должни да го чуваат се она за што узнале на претресот и ќе им укаже дека оддавањето на тајната претставува кривично дело. (член 281)
Одлуката за исклучување на јавноста ја донесува советот со решение кое мора да биде образложено и јавно објавено. Ова решение може да се побива само во жалбата на пресудата. (член 282)
На главниот претрес можат да присуствуваат само полнолетни лица. Ако како сведок се сослушува лице помладо од 14 години, судскиот совет може да одлучи за време на неговото сослушување да се исклучи јавноста. Малолетникот кој присуствува на главниот претрес како сведок или како оштетен ќе се отстрани од судницата штом неговото присуство повеќе не е потребно. (член 316)
Јавноста на главниот претрес подразбира и јавно објавување на пресудата од страна на судот. Согласно член 337, пресудата се изрекува и јавно објавува во името на граѓаните на Република Македонија, а согласно член 344, претседателот на советот во присуство на странките, нивните законски застапници, полномошници и бранител, јавно ќе ја прочита изреката и накратко ќе ги соопшти причините на пресудата. Јавното објавување ќе се изврши и кога странката, законскиот застапник, полномошникот или бранителот не е присутен - објавувањето тогаш и се врши на присутната публика. Ако јавноста на главниот претрес била исклучена, изреката на пресудата секогаш ќе се прочита во јавно заседание. Советот ќе одлучи дали и колку ќе ја исклучи јавноста при објавувањето на причините за пресудата. Ова се однесува само во случаите кога јавноста била исклучена од главниот претрес.
Законот за кривична постапка во делот во кој ја уредува постапката спрема малолетници предвидува неколку одредби кои се однесуваат на јавноста, односно на исклучувањето на јавноста во постапката спрема малолетници. Според член 467 од Законот, кога му се суди на малолетник јавноста е секогаш исклучена. Советот може да дозволи на главниот претрес да присуствуваат лица кои се занимаваат со заштита и воспитување на малолетници или со сузбивање на малолетничкиот криминалитет, како и научни работници. Во текот на главниот претрес судскиот совет може да одлучи освен јавниот обвинител, бранителот и претставникот на органот за старателство, од заседанието да се отстранат сите или одделни лица. За време на изведувањето на одделни докази или на говорот на странките, советот може да нареди малолетникот да се отстрани од заседанието.
Законот предвидува извесни ограничувања во поглед на јавното објавување на одлуката и известувањето на јавноста за текот на постапката спрема малолетникот. Така на пример, без дозвола на судот не смее да се објави текот на кривичната постапка спрема малолетникот, ниту одлуката донесена во таа постапка. Може да се објави само оној дел од постапката, односно само оној дел од одлуката за кој постои одобрение, но во тој случај не смеат да се наведат името на малолетникот и други податоци врз основа на кои би можело да се заклучи за кој малолетник станува збор. Доставувањето на одлуките и другите писмена до малолетникот не може да се врши со нивно истакнување на огласната табла на судот.
Во граѓанската постапка, согласно Законот за парничната постапка (“Службен весник на Република Македонија”, бр.33/98 и 44/02) исто така, јавното судење претставува едно од основните начела на постапката.
Во граѓанската постапка, јавноста може да се исклучи по сила на закон во статусните спорови (патернитетни, матернитетни и брачни спорови).
Судот може со одлука да ја исклучи јавноста ако тоа го бараат интересите на чување на службена, деловна или лична тајна, интересите на јавниот ред или причините на моралот, и кога со мерките за одржување на редот предвидени во Законот за парничната постапка (член 291 – 295) не може да се обезбеди непречено одржување на расправата.
Во рамките на проектот “Набљудување на имплементацијата на меѓународните стандарди за правично судење во домашните судови и проценка за функционирање на судството во Република Македонија”, Коалицијата на здруженија на граѓани “Сите за правично судење” во септември 2004 година подготви завршен извештај изготвен врз основа на набљудувани судења во периодот од јули 2003 до јули 2004 година. Во извештајот е посочено дека се набљудувани 643 кривични предмети и 720 граѓански предмети. Во однос на примената на начелото на јавно судење е утврдено дека само во 5 кривични предмети има делумно или потполно исклучување на јавноста со решение на судот (во еден кривичен предмет имало делумно исклучување на јавноста бидејќи немало место во судницата; во еден кривичен предмет јавноста била исклучена по основ заштита на интимниот живот на тужениот, сведокот или оштетениот; во три кривични предмети јавноста била исклучена поради заштита на интересите на малолетникот). Во однос на граѓанските предмети од вкупно 720 набљудувани предмети во 696 предмети или 96,7% главната расправа била јавна, а само во 24 предмети или во 3,3% јавноста на главната расправа била исклучена. Во сите 24 предмети во кои јавноста била исклучена во прашање се постапки за развод на брак.
Посочените одредби се во согласност со одредбите на Универзалната декларација за човекови права, Меѓународниот пакт за граѓански и политички права и Европската конвенција за заштита на човекови права и слободи.
29. Дали презумпција на невиност е постулат на вашиот кривично-правен систем и ако е, како истата се применува во праксата?
Презумпцијата на невиност е содржана во член 13 од Уставот на Република Македонија (“Службен весник на Република Македонија” бр.52/91, 1/92, 31/98, 91/01 и 84/03) и во член 2 став 1 од Законот за кривична постапка (“Службен весник на РМ” бр.15/97, 44/02 и 74/04). Според наведените одредби лицето обвинето за кривично дело ќе се смета за невино се додека неговата вина не биде утврдена со правосилна судска одлука. Во вториот став од членот 2 од овој Закон е содржано и начелото in dubio pro reo како една од битните последици од начелото на презумпцијата на невиност: постоењето или непостоењето на фактите што го чинат обележјето на кривичното дело или од кое зависи примената на некоја одредба од Кривичниот законик, судот го утврдува на начин поволен за обвинетиот.
Од принципот на презумпција на невиност произлегува дека товарот на докажувањето паѓа на обвинението: обвинетиот е ослободен од обврската да ја докажува својата невиност, тој има право да молчи и да не се изјаснува. Обвинетиот не смее да се присилува да сведочи против себе или своите блиски или да признае вина. Изнудувањето признание е забрането и казниво (член 10 од Законот за кривична постапка) и судската пресуда не може да се заснова на изказите добиени со сила, закана или слични средства (член 210 став 7).
Во функција на начелото на презумпција на невиност е и одредбата од член 1 од Законот за кривична постапка според која пред да се донесе правосилна пресуда, слободите и правата на обвинетиот и другите лица можат да бидат ограничени само во мера која е нужна и под услови што ги предвидува законот.
Исто така Законот за кривична постапка во член 11 утврдува дека во случај лицето да било незаконито лишено од слобода, притворено или незаконито осудено, има право на надомест на штета од буџетските средства, има право да биде рехабилитирано, како и други права предвидени со закон.
Законот предвидува уште една процесна консеквенција која произлегува од постулатот за презумпција на невиноста во членот 342 кој предвидува дека судот ќе изрече ослободителна пресуда доколку не се докаже дека обвинетиот го сторил делото за кое се обвинува (ослободување поради недостаток на докази).
Уставните и законските решенија кои ја уредуваат “презумцијата на невиност” се во согласност со Европската конвенција за заштита на човекови права и слободи, Универзалната декларација за човекови права и Меѓународниот пакт за граѓански и политички права.
30. Во поглед на правото на одбрана, ве молиме да дадете информации за тоа како се загарантирани следните права во законска и практична смисла. (Ве молиме појасне го определувањето на средствата и институционалната рамка која овозможува користење на таквите права).
а) правото на обвинетиот да биде веднаш детално известен на јазикот што го разбира за природата и основата на обвинетието против него;
b)Право на доволно време и адекванти услови за да подготви својата одбрана;
c)Право да се брани самиот или од страна на бранител по свој избор;
d)Право сам да ги сослуша или да овласти некој друг да ги сослуша сведоците кои што го теретат и да обезбеди присуство и сослушување на сведоци во своја полза, под истите услови кои важат за сведоците кои го теретат е) Право бесплатно да добие преведувач доколку не го разбира или не го зборува јазикот кој се користи во судот.
При реформирањето на казнената постапка посебно внимание е водено правата што на обвинетиот му гарантираат фер судење да бидат доведени во согласност со правото и практиката на Европската конвенција за правата на човекот. Овде наведените права на одбрана, чија листа не е исцрпна, одразуваат само одделни аспекти на концептот на правично судење во казнените постапки што на обвинетиот му се гарантираат како минимални права, со цел да добие чесна можност да се брани од државните обвиненија.
a)
Во Законот за кривична постапка (“Службен весник на Република Македонија” бр.15/97, 44/02 и 74/04) содржани се повеќе одредби кои го уредуваат правото на обвинетиот да биде известен на јазикот што го разбира за обвиненијата против него. Со членот 3 од законот е определено дека лицето повикано, приведено или лишено од слобода мора веднаш да биде известено, на јазик што го разбира, за причините за повикувањето, приведувањето или лишувањето од слобода и за било какво кривично обвинение против него, како и за неговите права и од него не може да се бара изјава. Исто така, во членот 4 од Законот за кривична постапка кој ги утврдува минималните права што ги има секој обвинет, на прво место е предвидено правото на обвинетиот да биде информиран веднаш, на јазик што го разбира и детално за делата за кои се товари и доказите против него. Доколку судот ги повреди одредбите за употреба на јазикот во постапката утврдени со Законот за кривичната постапка прави суштествена повреда поради која може да се побива пресудата. (член 355)
Ваквите општи одредби натаму се конкретизираани. При првото испитување на обвинетиот во истрагата (чл.210 од ЗКП), органот што го спроведува испитувањето е должен на обвинетиот да му соопшти зошто се обвинува и кои основи на сомнение стојат против него. Истата обврска е предвидена и кога пред донесувањето решение за спроведување истрага истражниот судија ќе го испита лицето против кое се бара спроведување истрага (чл.152 од ЗКП). Во согласност со чл.254 од ЗКП, обвинителниот акт содржи детални информации за делото што му се става на товар, неговата правна квалификација, доказите врз кои се заснова и слично. Нешто пооскудни податоци се содржани и во поканата (чл.176 од ЗКП), решението за притвор (чл.185 од ЗКП) и решението за спроведувањсе истрага (чл.151, 152 од ЗКП).
Сепак, битно пооскудни информации се обезбедуваат во скратената постапка за полесни кривични дела, особено со оглед на тоа што обвинителниот предлог (чл.421 од ЗКП) содржи само краток опис на кривичното дело, а обвинетиот по правило претходно не е испитан за да се информира во смисла на чл.210, ст.2 од ЗКП.
b)
Правото да се има доволно време и можности за подготвување на одбраната е формулирано во член 4 став 2 точка 2 од Законот за кривична постапка како едно од минималните права на секој обвинет во кривичната постапка.
На главниот претрес на обвинетиот му се остава доволно време за подготвување на одбраната. Според член 273 став 3 од Законот за кривична постапка, поканата до обвинетиот мора да се достави така што меѓу доставувањето на поканата и денот на главниот претрес да остане доволно време за подготвување на одбраната, а најмалку осум дена. Во скратена постапка (за кривични дела за кои е предвидена казна затвор до 3 години или парична казна) овој рок изнесува најмалку 3 дена.
Заради подготвување на одбраната судот може да го прекине претресот заради подготвување на одбрана ако тужителот на главниот претрес го измени обвинението или ако го прошири обвинението со ново кривично дело сторено или откриено во текот на главниот претрес.
Во поглед на времето за поднесување на правните лекови, законот го пропишува рокот од 15 дена (во скратена постапка рокот е 8 дена) од денот на доставувањето на преписот на пресудата.
Еден од условите за подготвување на одбрана е правото на увид во списите. Според член 69 од законот, бранителот има право да ги разгледува списите и предметите што служат како доказ уште од моментот кога е доставено барање за покренување на кривична постапка, т.е. од моментот кога истражниот судија пред донесување на решение за отворање на истрага ќе изврши потребни истражни дејствија. Истото ова право го има и обвинетиот, но само откако ќе биде испитан (чл.124).
Според член 166 од Законот за кривична постапка, ако истражниот судија пред завршувањето на истрагата најде дека е во интерес на одбраната обвинетиот и неговиот бранител да се запознаат со важните докази собрани во текот на истрагата, ќе ги извести дека во определен рок можат да ги разгледаат предметите и списите што се однесуваат на тие докази и дека можат да стават свои предлози за изведување нови докази.
Законот за кривична постапка не содржи одредби врз основа на кои јавното обвинителство би било должно на одбраната да и ги открие доказите што ги поседува во нејзина корист, иако мора да се има во предвид нивната обврска за објективност (обврската со еднакво внимание да ги утврдуваат како фактите што го товарат обвинетиот, така и оние што му одат во корист, содржана во член 14 од Законот за кривична постапка.
c)
Во членот 4 од Законот за кривична постапка, во рамките на минималните права што ги има секој обвинет предвидено е и правото на обвинетиот да биде суден во негово присуство и да се брани лично или со помош на бранител по сопствен избор, а доколку нема средства да плати бранител, истиот да го добие бесплатно кога тоа го бараат интересите на правдата.
Присуството на обвинетиот е една од претпоставките за одржување на главниот претрес.
Во член 292 став 3 од Законот за кривичната постапка се опредени условите кога на обвинетиот може да му се суди во отсуство: ако тој се наоѓа во бегство или инаку не им е достапен на државните органи, а постојат особено важни причини да му се суди иако е отсутен. Во случај кога на обвинетиот му се суди во отсуство, предвидени се потребните гаранции, првенствено правото на бранител (според член 66 од Законот за кривична постапка обвинетиот на кој му се суди во отсуство мора да има бранител штом ќе се донесе решение за судење во отсуство), како и постоењето можност за повторување на постапката доколку обвинетиот и неговиот бранител поднесат барање во рок од една година од денот кога осудениот дознал за пресудата со која е осуден во отсуство (член 398 од Законот за кривична постапка).
Обвинетиот присуствува на главниот претрес од неговиот почеток до заклучувањето на претресот и неговото присуство е активно. Тој има право до завршувањето на главниот претрес да предлага да се утврдат нови факти и да се изведат нови докази, како и да им поставува прашања на сообвинетите, сведоците и вештаците. Допуштен исклучок, претствува можноста обвинетиот привремено да се отстрани од главниот претрес доколку го нарушува редот во судницата (член 287). Слично на ова е и отстранувањето на обвинетиот од судницата во случаите кога некој од сообвинетите или сведокот одбива да даде исказ во негово присуство или ако околностите укажуваат дека во негово присуство нема да ја зборуваат вистината што, исто така, се допушта под услов бранителот да присуствува и обвинетиот да биде запознаен со содржината на исказите.
Во скратена постапка, ако обвинетиот не дојде на главниот претрес, иако уредно е повикан или поканата не можела да се врачи поради непријавување до судот на промената на адресата или престојувалиштето, судот може да одлучи главниот претрес да се одржи и во негово отсуство под услов неговото присуство да не е нужно и пред тоа да бил испитан.
Во постапката спрема малолетници, не е допуштено судење во отсуство.
Правото на бранител е уставно гарантирано право. Согласно член 12 од Уставот на Република Македонија, лицето повикано, приведено или лишено од слобода има право на бранител во полициската и судската постапка.
Ова право понатаму е операционализирано во член 3 став 2 од Законот за кривична постапка, според кој осомничениот, односно обвинетиот мора најпрвин на јасен начин да се поучи за правото да молчи, правото да се советува со адвокат и да има бранител по негов избор за време на испитувањето. Според член 63 од Законот за кривична постапка, осомничениот во предкривичната постапка, односно обвинетиот пред првото испитување, мора да се поучи дека има право на бранител по свој избор и дека бранителот може да присуствува на неговото испитување.
Обвинетиот може да се брани сам и по правило слободно одлучува дали и кого ќе го земе за бранител. Ова, сепак, не значи дека ваквото право е апсолутно бидејќи обвинетиот за бранител може да земе само адвокат, а во член 66 од Законот за кривична постапка се предвидени случаите на задолжителна одбрана. Така, ако обвинетиот е нем, глув или неспособен самиот успешно да се брани, или ако против него се води кривична постапка за кривично дело за кое во законот е пропишана казна доживотен затвор, мора да има бранител уште при првото испитување. Обвинетиот мора да има бранител ако против него е определен притвор за време додека трае притворот. По подигнатиот обвинителен акт поради кривично дело за кое со закон е пропишана казна затвор од десет години или потешка казна затвор, обвинетиот мора да има бранител во времето на доставување на обвинителниот акт. Обвинетиот на кој му се суди во отсуство мора да има бранител штом ќе се донесе решение за судење во отсуство.
Ако обвинетиот во случаите на задолжителна одбрана, сам не земе бранител, претседателот на судот ќе му постави бранител по службена должност за натамошниот тек на кривичната постапка до правосилноста на пресудата. За поставувањето на бранител по службена должност се известува обвинетиот заедно со доставувањето на обвинителниот акт.
Покрај случаите на задолжителна одбрана, Законот за кривична постапка предвидува право на бесплатна правна помош во случаи кога обвинетиот не може да ги поднесе трошоците на одбраната. Според член 67 од Законот за кривична постапка, кога не постојат услови за
задолжителна одбрана, а постапката се води за кривично дело за кое со закон е пропишана казна затвор над една година, на обвинетиот може, по негово барање, да му се постави бранител ако според својата имотна состојба не може да ги поднесува трошоците на одбраната.
Што се однесува до трошоците на одбраната, дури и кога ќе се огласи за виновен обвинетиот секогаш се ослободува од трошоците во случаите кога бранителот му е поставен од страна на судот токму од причини што самиот немал средства да ги плати, како и во случаите на задолжителна одбрана кога со исплаќањето на тие трошоци би било доведено во прашање неговото и издржувањето на неговото семејство (чл.93).
Обвинетиот може да се советува со бранителот во текот на целата постапка. Со обвинетиот што е во притвор бранителот може слободно и без надзор да се допишува и разговара (чл.70). Само по исклучок, во текот на истрагата ова право може да се подложи на надзор ако притворот е определелн поради опасност од влијание врз доказите (чл.184 ст.2). Наредба за ова може да даде само истражниот судија, кој е единствено овластен да ја прегледува писмената корсподенција и да присуствува на разговорот.
d)
Правото на обвинетиот да биде присутен при испитувањето на сведоците и да може да им поставува прашања е едно од минималните права на обвинетиот кое го гарантира член 4 од Законот за кривична постапка. Ова право обвинетиот го има како во фазата на истрагата, така и на главниот претрес. Имено, во претходната постапка обвинетиот и бранителот можат да присуствуваат на сослушувањето на сведоците и да предлагаат истражниот судија да постави определени прашања, а по негова дозвола можат да поставуваат прашања и непосредно. Обвинетиот и бранителот имаат право да бараат да се внесат во записникот и нивните забелешки во поглед на извршувањето на одделни истражни дејствија, а можат да предлагаат изведување на определени докази.
На главниот претрес сведоците се сослушуваат во присуство на обвинетиот, а кога претседателот на советот ќе го заврши сослушувањето на одделен сведок или вештак, членовите на советот можат да му поставуваат прашања на сведокот непосредно. Обвинетиот и бранителот можат по одобрение од претседателот на советот непосредно да им поставуваат прашања на сведоците и вештаците. Претседателот може да забрани поставување на прашање или давање на одговор на веќе поставено прашање ако е тоа недозволено (ако се работи за сугестивно – прашање во кое е содржан одговорот, или капциозно прашање – кое поаѓа од тоа дека обвинетиот признал нешто што всушност не признал (член 211)) или ако не се однесува на предметот. Во овој случај, странките можат да бараат за тоа да одлучи советот.
Во практиката, при испитувањето на сведоците на претресот доминира судот, што е последица од обврската тој да ги утврди сите факти по службена должност. Имено, според член 14 од Законот за кривична постапка, судот и државните органи се должни вистинито и целосно да ги утврдат фактите што се од важност за донесување на законита одлука. Тие се должни со еднакво внимание да ги испитуваат и утврдат како фактите што го товарат обвинетиот, така и оние што му одат во корист. Меѓутоа, странките можат до завршувањето на главниот претрес да предлагаат да се изведат нови факти и да се прибават нови докази.
Во таа смисла, одбраната може да предлага да се сослушаат сведоци, но судот е тој кој одлучува дали сослушувањето на предложените сведоци на одбраната би можело да придонесе за утврдување на вистината, и ако тоа не е случај, да одбие да ги сослуша. Ваквото овластување на судот донекаде е ограничено со обврската на судот во образоложението на пресудата секогаш да изложи, помеѓу другото, од кои причини не ги уважил предлозите на странките, како и тоа од кои причини одлучил да не се сослуша непосредно сведокот или вештакот чиј исказ е прочитан без согласност од странките.
По довршеното сослушување на секој сведок или вештак, претседателот на советот ќе ги праша странките и оштетениот дали имаат нешто да забележат. По завршената доказна постапка претседателот на советот ќе ги праша странките и оштетениот дали имаат предлози за дополнување на доказната постапка.
Законот за кривична постапка бара сите докази од значење за правилно одлучување да бидат изнесени пред судот (начело на непосредност). Ова начело е засилено со барањето, доколку докажувањето на еден факт се заснова на забележување на некое лице, тоа лично да се сослуша на главниот претрес. Сослушувањето не може да се замени со читање на записник од порано даден претрес. Законот, исто така, ги определува и случаите кога се отстапува од начелото на непосредност, односно кога се допушта читање на записниците со исказите на сведоците. Имено, според член 325 од законот, записниците за исказите на сведоците можат да се прочитаат по одлука на советот само ако испитаните лица умреле, душевно се разболеле или не можат да се пронајдат, или нивното доаѓање пред суд не е можно или е значително отежнато поради старост, болест или други важни причини или ако сведоците или вештаците без законски причини не сакаат да дадат исказ на главниот претрес.
e)
Согласно член 3 став 1 од Законот за кривична постапка, лицето повикано, приведено или лишено од слобода мора веднаш да биде известено, на јазик што го разбира, за причините за повикувањето, приведувањето или лишувањето од слобода и за било какво кривично обвинение против него, како и за неговите права и од него не може да се бара изјава. Секој обвинет има право да биде информиран веднаш, на јазик што го разбира и детално за делата за кои се товари и доказите против него (член 4). Според член 6 од Законот за кривична постапка, во кривичната постапка службен јазик е македонскиот јазик и неговото кирилско писмо. Во кривичната постапка друг службен јазик што го зборуваат најмалку 20% од граѓаните и неговото писмо, се користи во согласност со законот.
Согласно членот 7 од Законот за кривичната постапка, обвинетиот, оштетениот, приватниот тужител, сведоците и другите лица кои учествуваат во постапката, а кои зборуваат службен јазик различен од македонскиот, имаат право при изведувањето на предистражните, истражните и другите судски дејствија, на главниот претрес и во постапка по жалба да го употребуваат својот јазик и писмо. Судот ќе обезбеди усно преведување на тоа што лицето, односно другите го изнесуваат, како и на исправите и другиот пишан материјал, а за пишаниот материјал кој е од важност за постапката или за одбараната на обвинетиот ќе обезбеди писмено да се преведе.
Другите странки, сведоци и учесници во постапката пред судот имаат право на бесплатна помош на преведувач, ако не го разбираат или зборуваат јазикот на кој се води постапката.
Лицето се поучува за правото на преведувач, а во записникот се забележуваат и дадената поука и изјавата на лицето.
Преведувањето го врши судски преведувач.
Согласно членот 8 од Законот за кривичната постапка, тужбите, жалбите и другите поднесоци се упатуваат до судот на јазикот на кој се води постапката. Граѓаните кои зборуваат службен јазик различен од македонскиот, можат поднесоците да ги упатуваат на својот јазик и писмо. Овие поднесоци судот ги преведува и ги доставува до другите странки. На ист начин постапува судот и со поднесоците од другите лица кои не го зборуваат или разбираат македонскиот јазик и неговото кирилско писмо. На обвинетиот кој не го разбира јазикот на кој се води постапката му се доставува превод на обвинението на јазикот на кој што се служел во постапката.
Странски државјанин кој е лишен од слобода или притворен има право поднесокот до судот да го упати на својот јазик, а во другите случаи - под услов на реципроцитет.
Согласно членот 9 од Законот за кривичната постапка, поканите, одлуките и другите писмена судот ги упатува на јазикот на кој се води постапката. На граѓаните кои зборуваат службен јазик различен од македонскиот јазик, поканите, одлуките и другите писмена ќе им се достават и на тој јазик. На обвинетиот кој е во притвор, на издржување казна или на задолжително психијатриско лекување и чување во здравствена установа, превод од овие поднесоци ќе му се достават на јазикот на којшто се служел во постапката. Исто така, на обвинетиот му се доставува и преводот на пресудата на јазикот на кој се служел во постапката.
Сите трошоци поврзани со правото на преведувач пагаат на сметка на буџетот.
Посочените одредби се во согласност со одредбите на Меѓународниот пакт за граѓански и политички права и Европската конвенција за заштита на човекови права и слободи.
Во однос на определувањето на средствата и институционалната рамка која го овозможува користењето на погоре наведените права појаснуваме дека во рамките на Законот за кривичната постапка во Глава IX се уредени трошоците на кривичната постапка.
Имено, трошоците на кривичната постапка се издатоците направени по повод кривичната постапка од нејзиното поведување до нејзиното завршување и издатоците за преземените истражни дејствија пред истрагата. Меѓудругото, трошоците на кривичната постапка опфаќаат трошоци за преведувачи, толкувачи, како и награда и нужни издатоци на бранителот. Овие трошоци, во постапката поради кривичните дела за кои се гони по службена должност, се исплатуваат однапред од средствата на органот што ја води кривичната постапка,а се наплатуваат подоцна од лицата кои се должни да ги надоместат според одредбите на овој закон. Трошоците за преведување што ќе настанат со примена на одредбите за правото бесплатна помош на преведувач нема да се наплатуваат од лицата кои според одредбите на Законот за кривичата постапка се должни да ги надоместат.
Кога судот ќе го огласи обвинетиот за виновен ќе изрече во пресудата дека е должен да ги надомести трошоците на кривичната постапка. Во одлуката со која решава за трошоците, судот може да го ослободи обвинетиот од должноста да ги надомести во целост или делумно трошоците на кривичната постапка, ако со нивното плаќање би било доведено во прашање издржувањето на обвинетиот или на лицата кои тој е должен да ги издржува.
Кога ќе се запре кривичната постапка или кога ќе се донесе пресуда со која обвинетиот се ослободува од обвинението или со која се одбива обвинението или кога се отфрла обвинителниот акт, во решението односно пресудата ќе се изрече дека трошоците на кривичната постапка паѓаат врз товар на буџетските средства.
Согласно Законот за судскиот буџет, трошоците на судскиот буџет ги сочинуваат тековни и капитални трошоци. Во рамките на тековните трошоци влегуваат трошоците во постапката.
31. Ве молиме дадете информации за изработка и спроведување на законодавството кое се однесуваат на следниве правни концепти:
а)Начелото според кое лицето не може да се гони за дело кое во времето на извршувањето не претставувало казниво дело ни според националното ни според меѓународното право
b)Начелото според кое нема да се изрече потешка казна од онаа која била пропишана во времето кога казнивото дело било извршено.
c)Пропорционалност на тежината на казната со делото.
a)
Во правниот систем на Република Македонија начелото на законитоста е подигнато на ранг на уставен принцип. Според член 14 став 1 од Уставот на Република Македонија (“Службен весник на Република Македонија”, бр.52/91, 1/92, 31/98, 91/01 и 84/03), никој не може да биде казнет за дело кое пред да биде сторено не било утврдено со закон или со друг пропис како казниво дело и за кое не била предвидена казна. Начелото на законитост е попрецизно формулирано во определувањето на кривичните дела и во пропишувањето на кривичните санкции. Согласно член 1 од Кривичниот Законик (“Службен весник на Република Македонија”, бр.37/96, 80/99, 4/02, 43/03 и 19/04), на никого не може да му биде изречена казна или друга кривична санкција за дело кое пред да е сторено не било со закон определено како кривично дело и за кое не била пропишана казна со закон.
Истото начело е уредено и со Законот за прекршоците (“Службен весник на Република Македонија” бр.15/97 и 35/97). Со Законот за прекршоците (член 3) е утврдено дека никому не може да му биде изречена прекршочна санкција за дело кое пред да е сторено не било со закон определено како прекршок и за кое со закон не била пропишана казна.
b)
Една од најзначајните правни последици на принципот на законитоста е забраната на ретроактивното дејство на законот со кој се определуваат казнивите дела и со кој се пропишува казната за нив. Уставот на Република Македонија во член 52 став 4 јасно утврдува дека законите и другите прописи не можат да имаат повратно дејство, освен по исклучок, во случаите кога тоа е поповолно за граѓаните. Оваа уставна одредба во Кривичниот законик е специфицирана како правило за временското важење на законските норми со кои се утврдуваат кривичните дела и кривичните санкции. Со член 3 од Кривичниот законик е определено дека врз сторителот на кривичното дело се применува законот што важел во времето на извршувањето на кривичното дело. Ако по извршувањето на кривичното дело е изменет законот еднаш или повеќе пати, ќе се примени законот што е поблаг за сторителот. Ако е пропишана нова алтернативна мерка, мерка на безбедност или воспитна мерка, таа може да се изрече само ако одговара на некоја порано пропишана мерка и ако не е понеповолна за сторителот.
Критериумите според кои би се проценувала строгоста, односно благоста на подоцна донесениот закон нормативно не се дефинирани ниту со Уставот ниту со Кривичниот законик, туку се оставени да се решаваат во рамките на судската практика за секој конкретен случај. Во практиката на судовите во Република Македонија како основно е прифатено правилото дека поблаг е оној закон кој земено во целина доведува до поповолен исход за сторителот во конкретниот случај.
c)
Пропорционалноста на тежината на казната во однос на кривичното дело е вградена во членот 2 од Кривичниот Законик. Согласно овој член, заштитата на слободите и правата на човекот и на другите основни вредности и применувањето на кривично-правната принуда кога е во мера во која тоа е нужно за спречување на општествено-штетни дејствија, претставуваат основа и граница за определување на кривичните дела и пропишувањето на кривичните санкции.
Членот 4 од Кривичниот Законик ги пропишува видовите на кривични санкции кои се применуваат спрема сторителите на кривични дела (казни, алтернативни мерки, мерки на безбедност и воспитни мерки), а во членот 5 е уредено ограничувањето во извршувањето на кривичните санкции. Имено, на сторителот на кривичното дело во извршувањето на кривичната санкција може да му бидат одземени или ограничени определени права само во мера која им одговара на природата и содржината на таа санкција и само на начин со кој се обезбедува почитување на личноста на сторителот и на неговото човечко достоинство.
За да се обезбеди пропорционалност на тежината на казната со делото во Кривичниот законик постојат одредби за одмерување на казната во предвидените рамки (чл. 39-47), каде што се предвидува дека при одмерувањето на казната судот ќе ги земе предвид кривичната одговорност на сторителот, тежината на делото и целите на казнувањето. Судот е должен да ги земе предвид сите олеснувачки и отежнувачки околности.Од значење за пропорционалноста на казната со делото се и одредбите за ублажување на казната кога делото е сторено под особено олеснувачки околности, ослободување од казна поради отстранување на штетните последици на кривичното дело и др.
Наведените уставни и законски одредби се во согласност со Европската конвенција за заштита на човековите права и слободи.
32. Ве молиме наведете детали за толкување во националното право на забраната на поединецот да му се суди два пати или два пати да биде казнето во казнена постапка за исто казнениво дело.
Забраната за двократно гонење или казнување е востановен меѓународен стандард кој има за цел да се спречи едно лице двапати да биде судено или казнето за исто дело (ne bis in idem). Кон овој принцип Република Македонија е обврзана со Меѓународниот пакт за граѓанските и политичките права, кој во член 14 ст.7 забранува никој да не може да биде суден, ниту казнет за дело за кое веќе порано бил осудуван или ослободен во согласност со Закон. Слична обврска Република Македонија превзема со ратификација на Протоколот бр.7 кон Европската конвенција за човекови права, која како и Пактот е дел од домашниот правен поредок и е непосредно применлива од судовите.
Забраната за двократно судење и казнување во Република Македонија е уставно начело, предвидено во чл.14 ст.2 од Уставот според кое никој не може повторно да биде суден за дело за кое веќе бил суден и за кое е донесена правосилна судска одлука. Законот за кривична постапка (“Службен весник на Република Македонија“ бр.15/97, 44/03 и 74/04) во чл.5 содржи речиси идентична формулација која што во смисла на Пактот покрај двократната осуда, експлицитно забранува и двократно казнување за едно исто дело.
Забраната за двократно судење или казнување има повеќе правни консеквенци. Како и сите европски држави, Република Македонија го признава принципот според кој откако еднаш ќе се исцрпат редовните правни лекови (жалба), или кога ќе истече рокот за нивно поднесување, пресудата се смета за правосилна и се стекнува со квалитет на res judicata. Сепак, против правосилна пресуда може да се поднесат вонредни правни лекови. Од измените на Законот за кривична постапка од 1997 година, вонредните правни лекови може да се вложат само во корист на обвинетиот, иако ваквата апсолутна забрана правосилните судски одлуки да се напаѓаат на штета на обвинетиот не произлегува од спомнатите меѓународни инструменти. Како и да е, повторувањето на постапката е можно (само во корист на осудениот) ако се докаже дека пресудата се заснова врз лажен исказ, ако се изнесат нови факти или докази и во други случаи определени со закон (чл.388-389 од ЗКП). Вонредно ублажување на казната е дозволено кога ќе се јават околности што ги немало кога се изрекувала пресудата или судот за нив не знаел иако постоеле, а тие очигледно би довеле до поблага осуда (чл.399-402 од ЗКП). Обвинетиот правосилно осуден на казна затвор може да поднесе барање за вонредно преиспитување на правосилна пресуда поради определени повреди на законот (чл.411-415 од ЗКП). Против правосилни судски одлуки и против судската постапка што им претходела, Јавниот обвинител може да подигне барање за заштита на законитоста, во случај кога е повреден законот (чл.403-410). Повторувањето на постапката и барањето за заштита на законитоста сега може да се користат и за повторно отворање на постапката во случај на повреда на Европската конвенција за човекови права или друг меѓународен договор ратификуван во согласност со Уставот.
Во домашната судска практика определени нејаснотии произлегоа од уставната формулација за забрана за повторно судење или казнување на веќе осудено лице. Ова особено поради тоа што самата формулација зборува за казниви дела, што значи дека покрај кривичните дела ги опфаќа и прекршоците и со тоа зафаќа во деликатниот меѓусебен однос на прекршочната и кривичната постапка. Имено и досега не беше спорно дека во случај едно исто дела да е инкриминирано и како прекршок и како кривично дело, ќе се води само кривична постапка, а доколку претходно е веќе поведена и прекршочна постапка таа ќе се запре. Попроблематично е прашањето, дали едно лице кое веќе е осудено за прекршок може кривично да се гони и казни. Досегашната судска практика во согласност со чл.47 од Кривичниот законик предвидуваше во ваков случај казната изречена за прекршок да се засмета во казната изречена во кривичната постапка. Најновата судска практика, сепак започна рестриктивно да ја толкува уставната норма во корист на граѓанинот и ја отфрла можноста лице кое е веќе осудено за прекршок, за истото дело и кривично да се гони.
33. Како е уредено правото на гласање? Дали жените и припадницте на етничките малцинства имаат еднакво право на гласање? Ве молиме посочете ги мерките преземени врз основа на најновите извештаи на ОБСЕ/ОДИХР за изборите и по анализите на законите за локални, претседателски и парламентарни избори.
Избирачкото право е загарантирано со одредбата на член 22 (став 1) од Уставот на Република Македонија, според која е утврдено дека секој граѓанин со наполнети 18 години живот стекнува избирачко право.
Избирачкото право е еднакво, општо и непосредно и се остварува на слободни избори со тајно гласање (член 22, став 2).
Еднаквоста како принцип на избирачкото право значи дека гласот на секој граѓанин има еднаква вредност, што значи дека секој граѓанин без разлика на етничката или половата (жeнски пол) припадност има еднакво избирачко право.
Непосредноста на избирачкото право ја исклучува можноста за вршење на ова право преку полномошници и стрикно е врзано за личноста на избирачот.
Логично продолжување на избирачкото право е и правото што на експлицитен начин во членот 23 од Уставот е утврдено - дека секој граѓанин има право да учествува во вршењето на јавни функции, што во суштина значи дека јавните функции му се достапни на секој граѓанин.
Изборното законодавство во Република Македонија го сочинуваат:
−Законот за избирачкиот список (“Службен весник на Република Македонија” бр. 42/02, 35/04)
−Закон за избор на пратеници во Собранието на Република Македонија (“Службен весник на Република Македонија” бр.42/02, 50/02 и 46/04)
−Закон за изборните единици за избор на пратеници во Собранието на Република Македонија (“Службен весник на Република Македонија”, бр. 43/02)
−Закон за избор на Претседател на Република Македонија (“Службен весник на Република Македонија” бр. 20/94, 48/99 и 11/04)
−Закон за локалните избори (“Службен весник на Република Македонија” бр.46/96, 48/96, 56/96, 12/03, 35/04, 42/04, 45/04-пречистен текст, 52/04 и 60/04)
По донесувањето на измените и дополнувањата на Уставот на Република Македонија, во ноември 2001 година, а при тоа имајќи ги во предвид извештаите на ОБСЕ/ОДИХР за изборите и по анализите на законите за локалните, претседателски и парламентарни избори се пристапи кон измена на изборното законодавство со цел создавање на законска основа за спроведување на фер и демократски избори.
Беа идентификувани главните недостатоци на Законот за избор на пратеници во Собранието на Република Македонија и се подготви нов текст на Закон за избор на пратеници во Собранието на Република Македонија, кој беше донесен со консензус од сите политички партии на 14 јуни 2002 година. Со овој закон се поедностави спроведувањето на изборите во еден круг, со воведување на пропорционален изборен модел, со шест изборни единици, заснован на избор на листа на кандидати преку пропорционална застапеност; се пристапи кон назначување на дел од членовите на изборните органи од редот на судиите, заради зголемување на независноста при донесувањето на одлуките во изборниот процес; се воведе професионализам во вршењето на пратеничката функција; се подобри сигурноста при гласањето со воведување на потпишување (отпечатоци од прст), употреба на спреј и преку зголемувањето на степенот на безбедност на објектите за гласање, особено од страна на полицијата; се обезбеди застапеност од 30% на обата пола на кандидатската листа; се
предвиде употреба на јазиците на припадниците на заедниците и одредба за гласање на внатрешно раселените лица. Исто така, со Законот се формира и Секретаријат како подршка на работата на Државната изборна комисија, што во суштина значи зголемување на оперативната ефикасност на изборните органи.
Во однос на заштитата на избирачкото право исто така се направени одредени усогласувања во споредба на предходниот закон при што е утврдено дека секој подносител на листа на кандидати во постапката за гласање, сумирање и утврдување на резултатите од гласањето има право на приговор до Државната изборна комисија, а против оваа одлука и до Врховниот суд на Република Македонија. Секој избирач или секој подносител на листа на кандидати, ако констатира неправилности во постапката за избор, може да поднесе приговор до Регионалната изборна комисија, а против оваа одлука се поднесува жалба до надлежниот апелационен суд. Со овие измени се поедностави постапката за заштита на избирачкото право, што во суштина значи одговор на забелешките и коментарите на ОБСЕ/ОДИХР.
Важен дел од континуираниот развој на изборната администрација треба да биде проширувањето на јавната едукација и информирањето на гласачите со цел да се спречат некои практики како што се “групното гласање“ и “гласањето со полномошник“ (или “фамилијарното гласање“), кои отстапуваат од принципот на лично гласање, ја прекршуваат тајноста на гласањето и придонесуваат кон “девалвирање“ на статусот на жената. За да се надмине оваа појава треба да се идентификуваат географските области (вклучувајќи специфични избирачки места) каде што во последователните избори постојано се случуваат проблеми и да се преземат мерки, вклучувајќи и замена на изборните службеници чија работа се покажала незадоволителна. Според препораките на ОБСЕ/ОДИХР, во овие гласачки места се препорачува ако е можно да се назначат “надзорни лица“, со цел подобрување на спроведувањето на изборите.
Последните избори за избор на пратеници во Собранието на Република Мaкедонија се одржаа на 15 септември 2002 година.
Според финалниот извештај на ОБСЕ/ОДИХР новите изборни закони усвоени во јуни 2002 година ефикасно се осврнаа на некои недостатоци кои беа претходно забележани и општо земено обезбедија соодветна законска основа за изборите. Парламентарните избори од 15 септември 2002 година беа спроведени во согласност со заложбите на ОБСЕ и меѓународните стандарди за демократски избори.
Законот за избор на Претседател на Република Македонија, во однос на спроведувањето на изборите е поврзан со Законот за избор на пратеници во Собранието на Република Македонија. Во периодот пред спроведувањето на изборите за претседател, преставниците на меѓународната заедница, по анализата на постојниот Закон за избор на претседател на Република Македонија (“Службен весник на Република Македонија” бр.20/94 и 48/99), со свое мислење укажаа дека е потребно да се направат само мали измени во изборните закони за да има успешни претседателски избори. По ненадејната трагична смрт на претседателот на Република Македонија беше неопходно да се направат измени во Законот за избор на претседател во Република Македонија, со цел да се уреди прашањето за престанок на функцијата претседател на Република Македонија за време на траењето на неговиот мандат.
Имено, со членот 81 став 7 од Уставот на Република Мкаедонија е утврдено дека во случај на престанок на мандатот на претседателот на Републиката од кои и да е причини, изборот за нов претседател се врши во рок од 40 дена од денот на престанокот на мандатот. Со членот 82 од Уставот е утврдено дека во случај на смрт, оставка, трајна спреченост да ја врши функцијата или престанок на мандатот по сила на Уставот, до изборот на нов претседател на Републиката, функцијата претседател на Републиката ја врши претседателот на Собранието. Со ставот 2 од истиот член е утврдено дека настапувањето на условите за престанок на функцијата претседател на Републиката го утврдува Уставниот суд на Република Македонија по службена должност.
Имајќи ги во предвид овие уставни одредби во измените и дополнувањата на Законот за избор на претседател на Република Македонија кои се донесоа во март 2004 година (“Службен весник на Република Македонија”, бр.11/2004), се направија промени во врска со распишувањето и одржувањето на изборите. Како органи надлежни за спроведување на изборите се утврдија Државната изборна комисија, општинските изборни комисии и избирачките одбори и се утврди содржината на гласачкото ливче и јазикот на кој ќе се печати гласачкото ливче за избор на претседател, во согласност со Амандманот V од Уставот.
Оваа одредба не се осврна на последиците на ваквото правило во врска со гласачките ливчиња во случаи кога на изборите нема кандидат кој потекнува од редот на припадниците на заедниците. Како резултат на тоа во вториот круг на изборите, имињата на преостанатите два кандидати беа отпечатени само на македонски јазик што беше дадена како забелешка од ОБСЕ.
Исто така беше уредено и прашањето за избор на претседател поради престанок на мандатот при што се утврдија роковите за спроведување на сите изборни дејствија предвидени со Уставот (член 81), особено во рокот за распишување на изборите, постапката за собирање на потписи за кандидирање за претседател, поднесување на кандидатските листи, времетраењето на изборната кампања (членовите 10-а до 10 -с) од Законот за избор на претседател на Република Македонија. Се направи и усогласување во делот на заштитата на избирачкото право со Законот за избор на пратеници во Собранието на Република Македонија.
Последните предвремени избори за избор на претседател на Република Македонија се спроведени на 14 април (прв круг) и 28 април (втор круг) 2004 година и според извештајот на ОБСЕ/ОДИХР, тие беа во согласност со заложбите на ОБСЕ во врска со изборите.
Редовните локални избори во Република Македонија се одржаа во 2000 година, според Законот за локалните избори од 1996 година. Во Законот за локалните избори (“Службен весник на Република Македонија” бр.12/03) за спроведување на предвремени избори за избор на градоначалници, во 2003 година се направија измени и дополнувања во делот на изборните органи заради определување на надлежностите на Државната изборна комисија, имплементација на Амандманот V, во однос на употребата на јазикот на гласачкото ливче за избор на градоначалник и членови на советот, обезбедување на објектите за гласање од страна на полицијата, подобрување на сигурноста при гласањето со воведување на потпишување (отпечатоци од прст), употреба на спреј, и прецизирање на одредбите поврзани со заштитата на избирачкото право.
Следејќи ги препораките на ОБСЕ/ОДИХР за наредните локални избори кои ќе се спроведат во март 2005 година, во Законот за локалните избори се направија измени и дополнувања во делот на: распишувањето и одржувањето на изборите, органите за спроведување на изборите, застапеност од 30% на двата пола на кандидатската листа за членови на советите на општините и во горната и долната половина на листата; употреба на јазиците на припадниците на заедниците, изборната кампања и финансирањето на локалните избори, заштита на изирачкото право и набљудување на изборите. Овие одредби се усогласени со Законот за избор на пратеници во Собранието на Република Македонија, што според препораките на ОБСЕ е основа за подготвување на сеопфатен изборен законик.
Имајќи ги во предвид последните забелешките на ОБСЕ во однос на претседателските избори, а кои се однесуваа на имплементација на Амандманот V од Уставот, во Законот за локалните избори (“Службен весник на Република Македонија“ бр.45/04, пречистен текст), направени се измени и дополнувања во однос употреба на јазиците на припадниците на заедниците во изборниот процес во локалните избори.
Тие измени се однесуваат на :
−Обрасците на записниците за единиците на локалната самоуправа во која најмалку 20% од граѓаните зборуваат службен јазик различен од македонскиот јазик, се печатат покрај на македонски јазик и неговото кирилско писмо и на службениот јазик и писмо што го зборуваат најмалку 20% од граѓаните во таа единица на локалната самоуправа
(член 16).
−Во работата на изборните комисии и избирачките одбори во единиците на локалната самоуправа во која најмалку 20% од граѓаните зборуваат службен јазик различен од македонскиот јазик, покрај македонскиот јазик и неговото кирилско писмо во службена употреба е и јазикот и писмото што го зборуваат најмалку 20 % од граѓаните во таа единица на локалната самоуправа (член 18).
−Подносителот на листата во единиците на локалната самоуправа во која најмалку 20% од граѓаните зборуваат службен јазик различен од македонскиот јазик, поднесувањето на листите на кандидати, односно на листата на кандидат за градоначалник го врши на службениот јазик и писмо што го употребуваат граѓаните во таа единица на локалната самоуправа (член 25).
−Во единиците на локалната самоуправа во која најмалку 20% од граѓаните зборуваат службен јазик различен од македонскиот јазик, огласувањето на листите на кандидати, односно на листата на кандидат за градоначалник се врши покрај на македонски јазик и неговото кирилско писмо и на службениот јазик и писмо што го употребуваат граѓаните во таа единица на локалната самоуправа. (член 31).
Гласачките места каде што неколку изборни циклуси наназад се повторуваа нерегуларности поврзани со непочитување на изборните закони, како и членовите на изборните органи чија работа беше оценета како незадоволителна, се идентификувани од страна на Државната изборна комисија. Овие факти, при формирањето на изборните органи за претстојните локални избори, на сите нивоа, ќе бидат земени во предвид и ниту едно од тие лица нема да биде дел од администрацијата која ќе ги спроведе изборите.
Во рамките на препораките во извештаите на ОДИХР/ОБСЕ мониторинг мисиите и во согласност со актуелните процеси на децентрализација, се вклопува и законското решение од Законот за локални избори, според кое процесот на одлучување во случај на евентуални жалби и приговори за повреди на изборниот процес се трансферира на локално ниво. Тоа значи дека при такви случаи надлежни да одлучуваат, in meritum, во прв степен, ќе бидат општинските изборни комисии.
Во текот на годината, Државната изборна комисија, во два наврати, при организирањето на вонредните претседателски избори и Референдумот, спроведе широка кампања за едукација на гласачите, особено на жените-гласачи и на помалку едуцирани гласачи, како и на сите членови на избирачките одбори (15.000 лица). Истата постапка е планирана да биде спроведена и пред претстојните локални избори.
Во делот на учеството на судиите во изборната администрација, особено на судиите на Врховниот суд кои се членови на Државната изборна комисија, Владата на Република Македонија ќе иницира измена на членот 13 од Законот за избор на пратеници во Собранието во Република Македонија, со цел да се елиминира влијанието на политичките партии при нивниот избор. Измената треба да биде донесена во согласност со опозицијата.
Заради максимално редуцирање на просторот за евентуално манипулирање со гласовите на државјаните на Република Македонија кои се наоѓааат на избирачките списоци, но, се иселени од земјата и имаат пријавено живеалиште во странска држава, покрај постојните законски гаранции, планирани се измени и дополнувања на Законот за избирачки список. Со измените, со цел да се зголеми можноста за увид и контрола, ќе се обезбеди издвојување на оваа категорија гласачи од оние граѓани кои имаат постојано живеалиште во Република Македонија.
Според наведеното, препоракаите на ОБСЕ/ОДИХР во однос на изборните закони се имплементирани во соодветните закони и во практиката или постапката за имплементација е во тек.
34. Слобода на изразување а)Наведете информации за спроведувањето на законодавството кое се однесува на
унапредување на слободата на изразување и информирање, воопштено и за слобода и плурализмот во медиумите поконкретно. Ве молиме детално опишете ги мерките кои имаат за цел спречување на попречувањето на тие слободи.
b)Опишете го медиумскиот простор (печатени и аудио-визуелните медиуми). Како се финасираат аудио-визуелните медиуми? Дали има надзорен орган за (електронските) медиумите; и доколку има како функциоинира истото? Дали при изработка на нацрт законите во областа на медиумите се земени предвид препораките на експертите на Советот на Европа и ОБСЕ? Дали законите за медиумите за усогласени со европските стандарди?
c)Како е организирано законодавството во врска со клеветите, и каков вид на казни се применуваат? Каков е општиот тренд на судските одлуки во областа на слободата на изразување (вклучувајќи го бројот на тужби во врска со клеветата и други случаи во кои се инволвирани претставниците на медиумите)?
d)Ве молиме наведете како биле или ќе биде изменето законодавството за телекомуникациите со цел да се змеат предвид меѓународните препораки.
a)
Правото на слободно изразување, Уставот на Република Македонија го гарантира со членот 16 како сложено право составено од следниве компоненти: слобода на уверувањето, совеста, мислата и јавното изразување на мислата (член 16 став 1); слобода на говорот, јавниот настап, јавното информирање и слободното основање на институции за јавно информирање (член 16 став 2); слободен пристап кон информациите, слободата на примање и пренесување на информации (член 16 став 3); право на одговор во средствата за јавно информирање (член 16 став 4); право на исправка во средствата за јавно информирање (член 16 став 5); право на заштита на изворот на информацијата во средствата за јавно информирање (член 16 став 6). Покрај ова, членот 16 став 7 ја забранува цензурата.
Правото на слободна мисла Уставот на Република Македонија го гарантира без какви и да е ограничувања и заедно со слободата на уверувањето, совеста, јавното изразување на мислата и вероисповеста го подигнува на ниво на фундаментално човеково право кое ниту во исклучителни околности (воена или вонредна состојба) не може да се ограничи. Освен тоа, овие слободи и права уживаат судска заштита, како и непосредна уставно-судска заштита од страна на Уставниот суд на Република Македонија.
Кривичниот законик начелно забранува каков и да е облик на принуда, па според тоа, и принуда со цел менување определен став или убедување на луѓето. Политичкото или верското уверување не може да биде основа за ограничување или лишување на уставно загарантираните права. Повредата на оваа забрана претставува кривично дело (член 137 од Кривичниот законик - повреда на рамноправноста на граѓаните кое, меѓу другото, го санкционира и секое одземање или ограничување на правата гарантирани со Уставот, закон или меѓународен договор, како и давање привилегии, врз основа на различно политичко или верско уверување).
Слободата на изразување и јавно информирање и основањето на институции за јавно информирање, се уредува со неколку закони како што се Законот за радиодифузната дејност, Законот за јавно информирање и Законот за телекомуникации. Слободата на изразување и информирање, а воедно и пристапот до информации (пристапот до информации во мегународните документи е дел од правото на слобода на изразување) освен во највисокиот првен акт -Уставот, се регулираат и во други закони како Законот за радиодифузна дејност, Законот за јавно информирање, Законот за телекомуникации. Со цел целосно остварување на ова право во сите области на општественото живеење, бидејки ова право не се однесува само на медиумите, туку и на сите граѓани, членови кои се однесуваат на ова право има и во Законот за организација и работа на органите на државната управа, Законот за внатрешни работи, Законот за здравствено осигурување, а и Предлогот за донесување на Законот за слободен пристап до информации од јавен карактер, кој беше усвоен на собраниската седница одржана на 26.01.2005, исто така содржи одредби кои ја регулираат областа.
Одредбите од членот 16 од Уставот, во делот на радиодифузијата, се разработени и загарантирани со одредбите на Законот за радиодифузната дејност од 1997 година (“Службен весник на Република Македонија“, бр. 20/97). Имено, во член 4 став 1 на овој закон се гарантира дека со вршењето на радиодифузната дејност се обезбедува слобода на јавното изразување на мислата, слобода на говорот, јавниот настап и јавното информирање, а во став 2 на истиот член дека со вршењето радиодифузната дејност се обезбедува слободниот пристап кон информациите, слободата на примање и пренесување информации, правото на одговор и на исправка, како и заштита на изворите на информации.
Натаму, во членот 8, меѓу начелата врз кои се заснова радиодифузната дејност се наведени и следниве: отвореноста за слободна конкуренција и информирање за различни политички идеи, културни и други тенденции и мислења (алинеја 2); самостојноста и автономноста на радиодифузните организации без право на државните органи да влијаат врз концепцијата и содржината на програмата (алинеја 5); оневозможувањето монопол во влијанието на поединци и групи во радиодифузните организации (алинеја 6); забраната за цензура во вршењето на радиодифузната дејност (алинеја 9).
Во членот 31, што се однесува на целите што треба да се постигнат со радидоифузните програми се наведуваат, меѓу другото, и следниве: почитување на слободите и правата на човекот и граѓанинот, неговото достоинство и углед (алинеја 1); слободното афирмирање на мислењата и уверувањата и сестраното и објективно информирање на слушателите и гледачите (алинеја 2).
Законот утврдува и други мерки насочени кон заштита на слободата на изразување и информирањето. На пример, во членот 32 се утврдува дека програмата не смее еднострано да служи на одредена политичка партија или на одредени интереси, а во членот 33 дека со програмите треба, меѓу другото, да се поттикнува и слободното оформување на мислењето за одделни настани и прашања. Посебно, во член 34 се нагласува дека државните органи и органите на локалната самоуправа, како и нивните претставници не смеат да влијаат врз создавањето на програмите на радиото и телевизијата, ниту на нивната работа.
Во Законот се разработуваат и правото на одговор и исправка (член 62 и 63), пристапот до информациите и заштита на изворот на информациите (член 64).
Посебни мерки со кои се заштитува медиумскиот плурализам се одредбите што се однесуваат на ограничувањето на медиумската концентрација. Имено, во член 10 од Законот за радиодифузната дејност е определено дека едно физичко или правно лице може да биде основач само на едно трговско радиодифузно друштво и соосновач на само уште едно трговско радиодифузно друштво, и тоа со учество во вкупниот капитал од најмногу 25%. Странско физичко и правно лице може да биде соосновач на трговско радиодифузно друштво со учесртво во вкупниот капитал од најмногу 25%. Повеќе странски физички и правни лица, како соосновачи во трговско радиодифузно друштво, во вкупниот капитал на друштвото можат да учествуваат со најмногу 49%. На овој, се надоврзуваат и одредбите од членот 17 според кои, на едно трговско радиодифузно друштво може да му биде доделена само една концесија за радио, односно за телевизија, за вршење радиодифузна дејност на територијата на Република Македонија. За вршење радиодифузна дејност на локално ниво, може да бидат доделени две концесии, една за радио и една за телевизија, но на различни несоседски подрачја. Исто така, основач, односно соосновач на радиодифузна организација не може да основа организација и да врши радиодифузна дејност (член 11, став 2).
Освен ова, концентрацијата е дополнително ограничена со целосно исклучување на поврзувањето меѓу сферите на радиодифузијата и на печатените медиуми. Правно и физичко лице кое врши дејност во областа на печатот не може да основа организација и да врши радиодифузна дејност, додека радиодифузна организација не може да основа организација и да врши дејност од областа на печатот (член 11, став 1).
Во Република Македонија, во моментов, течат активности за донесување нов Закон за радиодифузната дејност. Владата Министерството за транспорт и врски како надлежно министерство за предлагање и дефинирање на законот за радиодифузна дејност, кон крајот на август месец оваа година формираше работна група во која се вклучени сите субјекти инволвирани во областа на радиодифузијата. Според информации од Советот за радиодифузија новиот закон треба да се донесе напролет наредната година. Во овој текст исто така се содржани одредби со кои се гарантираат и разработуваат прашањата поврзани со заштитата на слободата на изразувањето и информирањето. Текстот е речиси во целост усогласен со европските стандарди.
Во следниве закони исто така се предвидени одредби кои имаат за цел да им се овозможи на граѓаните слободен пристап до информации, како и да бидат информирани за случувањата во определени институции. Органите на државната управа согласно со Законот за орагнизација и работа на органите на државната управа донесен во 2000 година имаат обврска на граѓаните да им обезбедат ефикасно и законито остварување на нивните уставни права, а имаат обврска и да ја информираат јавноста за својата работа. Членот 10 пак на Законот предвидува вклучување на јавноста и во подготвување на законите кои се во нивна надлежност и тоа на следните начини – јавно објавување на видот, содржината и роковите за донесување на законите и други прописи, организирање на јавни трибини и обезбедување мислења од здруженија на грагани и слично.
И Министерството за внатрешни работи согласно со Законот за внатрешни работи од 1995 година треба да ја известува јавноста за својата работа. Предвидено е ограничување на пристапот до информации само во случај кога тие се класифицирани како државна, деловна или службена тајна - утврдена со закон.
Пристапот до одредени информации во одредени органи пак се остварува преку учество во Управните одбори на јавните институции, особено кога тие се од поширок интерес за граганите, како на пример Фондот за здравствено осигурување. Согласно со Законот за здравствено осигурување, во Управниот одбор на Фондот учествуваат и претставници на осигурениците.
Кога станува збор за слободата на изразување, поточно пристапот до информации од особено значење е постоењето на закон за пристап до информации од јавен карактер. Собранието на седницата одржана на 26.01.2005 го усвои предлогот за донесување на Законот за слободен пристап до информации од јавен карактер. Во најголем дел од него вклучени се препораките на Советот на Европа, ОБСЕ, како и на мегународната невладина организација која има основна цел заштита на слободата на изразување и пристапот до информации. На тој начин, врз основа на тие препораки, прецизирани се случаите кога може да се направи исклучок од начелото за слободен пристап до информации. Тоа се регулира во членот 5 според кој имателите на информација можат да одбијат барање за пристап до информација ако таа се однесува на: 1.податок кој врз основа на закон што ги регулира класификуваните информации е дефиниран како таен податок заради заштита на одбраната и безбедноста на државата; 2. податок кој е дефиниран како деловна тајна согласно со закон; 3. личен податок чие откривање би значело повреда на заштитата на личните податоци во согласност со закон со кој се уредува заштита на личните податоци и слично. Предлог законот ја утврдува и доктрината - граница на допуштеност или “margin of appreciation“, што значи законот предвидува дека имателите на информации не смеат да одбијат да дадат информација, освен ако последиците врз интересот кој се заштитува се поголеми од јавниот интерес при објавувањето. Во текстот има одредби во кои се дефинирани должностите на имателите на информации.Согласно со тие норми имателот на информации е должен да дава информации за организацијата, надлежноста и трошоците на работењето, како и за услугите што им ги дава на граѓаните, да ја информира јавноста за своите активности, да подготвува и да издава билтени и на соодветен начин во службени публикации и на веб сајтови да ги објавува своите одлуки и мерки со кои влијае на животот и работата на граѓаните. Во текстот е утврдена и постапка за остварување на правото на слободен пристап до информации, а се предвидува и формирање на Државна комисија за заштита на ова право.
b)
Во моментов, во Македонија се издаваат 12 дневни весници, 21(20) неделник, 10 двонеделници и 20 месечни списанија. Освен тоа, се печатат и 21 периодично и 21 детско списание. Кога станува збор за дневните весници карактеристика е влегувањето на инвестиција од 14 милиони евра од германскиот концерн ВАЦ кој го има мнозинскиот пакет во трите најтиражни дневни весници Дневник, Утрински весник и Вест. По ова, за трите весници настана комплетно дооформување и функционирање на сметководствената и функцијата на финансиска контрола во трите издавачки друштва (што ги издаваа овие дневни весници), кои ги сервисира Медиа Принт Македонија. Во почетокот на февруари почна да излегува и дневниот весник Време кој за помалку од една година достигна завидна читаност, а се ревитализира и Вечер еден од весниците што функционираа во поранешниот систем, а кој во тоа време беше најтиражен. Со оглед на заложбите за развој на македонското општество како мултиетничко од 12 дневни весници два се на албански јазик - Факти и Коха Диторе, а од неделниците - Лоби.
Голем дел пак од месечните списанија пак ги издава невладиниот сектор и обично се од определена област.
Македонската радидифузија е организирана според европскиот дуален модел. Постои јавен радиодифузен сервис и комерцијален сектор. На национално ниво, функцијата на јавен радиодифузен сервис ја извршува Македонската радиотелевизија која емитува 3 ТВ и 3 радио програмски сервиси, а на локално ниво, 29 локални јавни радиодифузни претпријатија.
Вкупниот број на комерцијални радиодифузери е 137. На национално ниво програма емитуваат 8 трговски радиодифузни друштва, од кои 5 телевизии и 3 радија (станува збор за Канал 77, Антена 5, и Радио Рос). До средината на 2004 имаше само две приватни или комерцијални телевизии, а потоа со одлука на Владата национални концесии беа доделени на уште три телевзии: Канал 5, Телма и АЛСАТ- која засега го покрива само западниот дел на Македонија. Станува збор за телевизија која емитува програма на албански јазик. На локално ниво, програма емитуваат 129 медиуми - 54 телевизии и 75 радија.
Комерцијалните радиодифузери се финансираат од реклами и спонзорство, а јавниот радидифузен сервис најголем дел од приходите ги остварува од радиодифузната такса, но делумно се финансира и од реклами и спонзорство. Средствата од радиодифузната такса што ја плаќаат граѓаните освен за финансирање на јавниот радиодифузен сервис се користат и за проекти од јавен интерес.
Со Законот за радиодифузната дејност од 1997 година е формиран Совет за радиодифузија, како тело кое има овластувања на надзорно тело за радиодифузните медиуми. Телото е поставено според принципите на функционирање на радидифузните регулаторни власти, со тоа што неговиот капацитет, според постојниот Закон, е нецелосен. Имено, за клучните прашања (доделувањето и одземањето дозволи, распоредувањето средства за поттикнување радио и ТВ продукција) Советот утврдува предлог, а конечната одлука ја донесува Владата. Инаку, тој е организиран според моделот на колегијално тело составено од 9 компетентни личности и експерти, од различни области. Членовите на Советот ги избира Собранието на РМ, а нивниот мандат е загарантиран, односно тие според Законот, не смеат и не може да бидат отповикани додека им трае мандатот.
Експерти на Советот на Европа беа консултирани при изработувањето и на постојниот и на новиот Закон за радидифузната дејност. Во новиот работен текст на законот се земени во
предвид препораките од мегународните експерти и тоа се со цел приближување кон европските стандарди во оваа област. Една од главните нивни забелешки дадена на Законот од 1997 година, се однесува на нецелосниот капацитет на Советот за радиодифузија. Овој недостаток на постојниот Закон е целосно надминат во работниот текст на предлогот за донесување нов Закон за радиодифузната дејност. Според работниот текст на предлогот Советот за радиодифузија ке добие целосен капацитет. Тоа значи дека одлуките ќе ги носи самостојно и кога се работи за доделување на лиценци или одземање лиценци ( постојниот закон предвидува доделување концесии). Што се однесува до изборот на членовите на Советот за радиодифузија, во предлогот за донесување на нов закон се предвидува систем на овластени предлагачи како на пример, претседателот на државата, собраниската комисија за избори и именувања и слично. Со овој систем ќе се придонесе за деполитизација и демократизација во изборот на членовите. Овој текст, содржи и низа други одредби, во кои речиси целосно се имплементирани европските стандарди, особено во поглед на функцијата и задачите на јавниот радиодифузен сервис, заштитата на малолетниците, заштитата на медиумскиот плурализам, рекламирањето и спонзорството, јурисдикцијата и др.
Препораките на експертите од Советот на Европа и ОБСЕ се земени во предвид и при подготвувањето на Законот за слободен пристап до информации од јавен карактер кој е клучен кога станува збор за остварување на слободата на изразување и правото на пристап до информации. Поточно врз основа на препораките на овие организации и на меѓународната невладина организација Артикл 19 се изработи и Предлог законот за слободен пристап до информации од јавен карактер. Како што беше и погоре наведено, предлогот за донесување на законот Собранието го усвои на седницата одржана на 26.01.2005 година. Во мегувреме во тек се тркалезни маси организирани од невладиниот сектор пред се од Транспарентност Македонија -организација која активно учествува во изработка на законот, притоа земајки ги во предвид сите препораки од мегународните организации. На овие тркалезни маси учествуваат домашни и меѓународни експерти од оваа облоаст, претставници на јавните институции, медиумите и сл. и тоа се со цел запознавање со материјата, укажување на недостатоците за да може тој да се допрецизира, а по неговото усвојување и целосно да се имплементира. Со новиот закон Советот за радиодифузија ќе бде обврзан да донесе стратегија за развојот на медиумите што подразбира стандарди сообразени со европските. Критериумите што ќе бидат поставени нема да бидат достапни за сите и не секој ќе може да се прилагоди на измените со што просторот ќе биде ослободен за најквалитетните.
Оттука имајќи во предвид дека забелешките на меѓународните организации се земени во предвид во работниот текст на предлогот за донесување на нов Закон за радиодифузна дејност, како и во оној за слободен пристап до информации од јавен карактер кој исто така е во процедура за донесување, може да се каже дека сите интервенции во законите извршени по препораките на мегународните организации се со цел постигнување на европските стандарди.
c)
Во согласност со елементарниот пристап дека практикувањето на слободата на изразување не смее да биде на штета на слободите и правата на други лица, Кривичниот законик ги санкционира како кривични дела следните поведенија: клевета, навреда, изнесување лични и семејни прилики и омаловажување, како општи кривични дела и нивните специфицирани форми, односно истите дела кога се извршени преку средтвата за јавно информирање. Измените во Кривичниот законик ( во понатамошниот текст КЗ) се усвоени на почеток на годинава, а објавени се во Службен весник на Република Македонија број 19 од 30 март 2004. Целта на овие измени беше прилагодување на законодавството со европските стандарди.
Членот 172 од КЗ се однесува на кривично дело клевета, па така според став 1 на овој член тој што за друг изнесува нешто невистинито што е штетно за честа и угледот ќе се казни со парична казна или со затвор до шест месеци. Доколку пак ова дело е сторено преку средствата за јавно информирање или на јавен собир сторителот ќе се казни со парична казна или со затвор до една година (член 172 ст.2). Ако она што невистинито се изнесува или пронесува е од такво значење што довело до тешки последици за оштетениот сторителот ќе се казни со затвор од три месеци до три години (чл.172 ст.3). Според став 4 на член 172 нема да се казни обвинетиот ако ја докаже вистинитоста на своето тврдење или ако докаже дека имал основна причина да поверува во вистинитоста на она што го изнесувал ( одредба вклучена во КЗ по препорака на Советот на Европа, а ова е констатација и во повеке пресуди на Европскиот суд за човекови права)
Членот 173 се однесува на кривично дело навреда. Според овој член тој што ќе навреди друг ќе се казни со парична казна или со казна затвор до три месеци (член 173 став 1). Доколку пак ова дело се стори преку средтвата за јавно информирање или на јавен собир сторителот ќе се казни со парична казна или затвор до шест месеци (член173 став 2)
Меѓутоа, респектирајќи го фактот дека слободата на изразување е нужен аспект на човековата самореализација, Кривичниот законик од инкриминација на наведените кривични дела ги иззема навредливите искажувања за определен човек во научно, книжевно или уметничко дело, во сериозна критика, во вршење на службена должност, новинарска професија, политичка, или друга општествена дејност, во одбрана на слободата на јавно изразување на мислата или на други права или при заштита на јавен интерес или други оправдани интереси, ако од начинот на изразувањето или од другите околности на делото произлегува дека тоа нема значење на навреда или не предизвикало значителна повреда на честа и угледот на личноста. (член 176 став 1 од КЗ). Исто така, Кривичниот законик предвидува дека осуденото лице ќе се ослободи од казна доколку му се извинил на оштетениот или пред судот го отповикал она што го изнесувал или пронесувал. Гонењето на наведените кривични дела се презема по приватна тужба. (одредба вклучена во КЗ по препорака на Советот на Европа)
Карактеристика на измените на КЗ што се однесуваат на наведените кривични дела е индивидуализација на казните, односно со последните измени воведени оваа година паричната казна се изрекува во дневни глоби, при што бројот на дневни глоби не може да биде помал од пет, ниту поголем од 360 дневни глоби (одредувањето на паричната казна се регулира во член 38 од КЗ). Според законот судот го одмерува бројот на дневни глоби според општите правила за одмерување на казната. Висината на дневната глоба судот ја одредува имајќи ги во предвид имотните и личните прилики на сторителот, тргнувајки по правило од чистиот дневен приход што сторителот го остварува или може да го остварува, како и од семејните и други обврски на сторителот и неговата имотна состојба во времето на донесување на судската одлука. Притоа законот одредува дека најмалата вредност на дневната глоба е едно евро во денарска противвредност, а најголемата пет илјади евра во денарска противвредност. Судот пак за да ја утврди дневната глоба може да бара известување од банки, финансиски и други установи кои се должни да ги достават податоците.
Сумирано пак кога се говори за казните, затворските казни за клевета и навреда се движат од 3 месеци до 3 години.
Казна затвор за новинар е изречена во 2002 година. Станува збор за казна затвор 3 месеци, условно две години, за сторено кривично дело клевета од страна на новинар искажана против државен функционер. Но по жалба во втор степен Апелациониот суд во Скопје ја врати постапката во прв степен, односно го врати предметот пред Основниот суд Скопје 1. Причината за оваа одлука на Апелациониот суд како што се наведува во образложението на второстепениот суд е тоа што Основниот суд при одлучување или донесувањето на пресудата не водел сметка за суштината на причината.
Во однос на прашањето за бројот на тужби во кои се инволвирани претставниците на медиумите, против новинари во текот на 2001 година заведени се 38 приватни кривични тужби за клевета и навреда од вкупно 63, во текот на 2002 година 46 против новинари од вкупно 105, а во текот на 2003 година 41 приватна кривична тужба за клевета и навреда против новинари од вкупно 78. Станува збор за податоци од Здружението на судии, а податоците се презентирани на Конференцијата на тема “Слобода на изразување, клевета и навреда“ која се одржа на крајот на 2003 година (конференцијата е организирана од Здружението на новинари
и Советот на Европа). За општиот тренд може да се каже дека од вкупниот број на поднесени тужби секогаш поголем е бројот на тужби по основ клевета и навреда против новинари.
Податоци пак за пријавени,обвинети и осудени сторители на кривични дела подготвува Заводот за статистика на Република Македонија во годишните статистички прегледи. Но, во овие прегледи нема податоци посебно по професија или нема бројка за новинари. Последните статистички податоци се објавени во 2003 година, а содржат податоци за 2002 кои велат дека вкупно 315 лица се обвинети за кривични дела против угледот и честа, 114 од нив за клевета, а 199 за навреда и 2 за останато. Од нив 124 се прогласени за виновни, во 137 случаи е запрена постапката, 37 се ослободени од обвинение, а во 17 случаи обвинението е одбиено. (овие податоци се од Статистички преглед број 2.4.3.11/449, Пријавени, обвинети и осудени сторители на кривични дела во 2002 година, прегледот е издаден во септември 2003 од Државниот завод за статистика)
Статистичкиот преглед за 2001 покажува дека вкупно 288 лица се обвинети за кривични дела против честа и угледот од кои 97 за клевета, 188 лица за навредаи 3 за останато. Од овие 288 лица за виновни се прогласени 124, за 117 е запрена постапката, 37 лица се ослободени од обвинение и за 9 обвинението е одбиено.
Од прикажаните статистички податоци може да се согледа дека од обвинетите лица за кривични дела против угледот и честа, поголем е бројот на лица обвинети за навреда. Потоа во делот на податоците за лицата кои не се прогласени за виновни најголем е бројот на оние случаи во кои е запрена постапката, потоа следат оние кои се ослободени од обвинение и на крај оние за кои е одбиено обвинението.
Законот за радиодифузната дејност содржи неколку одредби поврзани со прашањето на клеветата. Имено, во членот 8 став 1 алинеја 12 се вели дека едно од начелата врз кои се заснива радиодифузната дејност е “заштитата на приватноста и достоинството на личноста”. Покрај тоа, во членот 31 став 2 алинеја 2, што се однесува на содржината на радиодифузните програми, се утврдува дека преку радиодифузните програми треба да се обезбедува “почитување на слободата и правата на човекот и граѓанинот, неговото достоинство и углед.”
Во одредбите што се однесуваат на правото на одговор и исправка (член 62 и 63) Законот и овозможува на личноста за која е објавена некаква клевета, да го оствари своето право на одговор или исправка. Против радиодифузната организација која нема да објави одговор или исправка е предвидена казна за сторен прекршок во висина од 30.000 до 100.000 денари (член 86 став 1 алинеја 7 и 8), а против одговорното лице во радиодифузната организација казна од 5.000 до 30.000 денари. Доколку, радиодифузната организација одбие да емитува одговор, судот може да изрече заштитна мерка забрана за вршење радиодифузна дејност во траење од 3 месеци до 1 година (член 86 став 3).
d)
Со постојниот Закон за телекомуникации ограничување на слободата на изразување може да има само во случај ако се пренесуваат пораки со кои се повикува на насилно уривање на уставниот поредок, се поттикнува на воена агресија или се разгорува национална, расна или верска нетрпеливост (член 9).
Со новиот Закон за електронски комуникации се предвидува дека може да се забрани правото на изразување преку електронски комуникациски мрежи во случај ако постои директна и сериозна закана за јавниот ред, здравјето, човечкиот живот или јавната безбедност.
И во двата случаи ова се однесува воопштено на сите мрежи и средства за електронско комуницирање, а не само на радиодифузијата.
Во Република Македонија слободата на прием е загарантирана и нема никакви законски пречки за набавка на приемни уреди кои работат на фрeквентните опсези кои се наменети за јавна употреба, вклучувајќи ја и набавката и поставувањето на сателитски антени и приемници.
На кабелските оператори според постојниот Закон за радиодифузната дејност им дозволено реемитување на странските програми, со претходна согласност на Советот за радиодифузија. Советот може да забрани реемитување на одредени програмски сервиси во случаите ако тие повикуваат на насилно уривање на уставниот поредок, поттикнуваат меѓунационална, верска или расна нетрпеливост, содржат порнографски елементи, влијаат штетно на развојот на младата популација.
Со новиот Закон за електронски комуникации, се предвидува услугите што се обезбедуваат преку мрежите целосно да се либерализираат, односно кабелското реемитување, наместо со концесија (како што е предвидено со постојната регулатива), да може да се врши само со нотификација. Програмските сервиси што се реемитуваат преку кабел, со новиот Закон за радиодифузна дејност, се предвидува само да се регистрираат во Советот за радидифузија.
Што се однесува до обезбедувањето Интернет услуги, според новиот Закон за електронски комуникации, ќе биде неопходна дозвола што ќе ја издава новото регулаторно тело од областа на електронските комуникации. Содржината на овие сервиси воопшто не подлежи на законско регулирање, односно треба да е предмет на само-регулација.
35. Дали правото на сопственост е признаено со Уставот? Постои ли некакво ограничување за одредена категорија на граѓани (на пр. странци? државјани на ЕУ?) или за одреден тип на сопственост (на пр. земјоделско земјиште)? Како е обезбедено правото на сопственост? Кои се оправдувањат за било каквбо дозволено ограничување врз користење на тоа право и кој/кои орган/органи е тело можат изречат такви ограничувања.
Со член 30 од Уставот на Република Македонија (“Службен весник на Република Македонија” бр.52/91, 1/92, 31/98, 91/01, 84/03) е утврдено дека се гарантира правото на сопственост и правото на наследување, дека сопственоста создава права и обврски и треба да служи за доброто на поединецот и на заедницата, дека никому не можат да му бидат одземени или ограничени сопственоста и правата кои произлегуваат од неа, осен кога се работи за јавен интерес утврден со закон. Во оваа одредба е утврдено и дека во случај на експропријација на сопственоста или во случај на ограничување на сопственоста се гарантира праведен надомест кој не може да биде понизок од пазарната вредност.
Со Уставот на Република Македонија е определено дека во Република Македонија странско лице може да стекне право на сопственост под услови утврдени со закон. (чл. 31) Ова значи дека правото на сопственост за странските лица се стекнува согласно закон.
Постојат недвижности кои воопшто не можат да бидат предмет на правото на сопственост, а тоа се добрата во општа употреба. Имено, согласно членот 56 од Уставот на Република Македонија, сите природни богатства на Републиката, растителниот и животинскиот свет, добрата во општа употреба, како и предметите и објектите од особено културно и историско значење определени со закон се добра од општ интерес за Републиката и уживаат посебна заштита. Со закон се уредуваат начинот и условите под кои определени добра од општ интерес за Републиката можат да се отстапат на користење.
Така, според Законот за сопственост и други стварни права (“Службен весник на Република Македонија” бр. 18/01) стварите во општа употреба (улици, патишта, мостови, плоштади, паркови) се ствари во државна сопственост кои ги користат сите физички и правни лица (член
16, ст. 4).
Согласно член 16, став 1 од Законот за сопственост и други стварни права сите природни богатства, растителниот и животинскиот свет, стварите во општа употреба, градежното земјиште, шумите и земјоделското земјиште, пасиштата и водите, како и стварите и објектите
од особено културно и историско значење определени со закон се ствари (добра) од општ интерес за Републиката.
Стварите кои врз основа на Уставот или со посебни закони се прогласени за ствари од општ интерес за Републиката можат да бидат предмет на правото на сопственост на државата односно на физички и правни лица (член 16, став 2), а облиците на сопственост врз градежното, земјоделското и шумското земјиште, пасиштата и водите се уредуваат со посебни прописи (чл.16, став 3).
Според Законот за јавните патишта (“Службен весник на Република Македонија”, бр. 26/96, 40/99, 96/00 и 29/02 и 68/04), јавните патишта се добра во општа употреба и се во државна сопственост (член 2, став 1 и 2).
Согласно член 2 од Законот за водите (“Службен весник на Република Македонија”, бр. 04/98 и 19/00), водите, водотеците и езерата како добра од општ интерес на Република Македонија уживаат посебна заштита утврдена со овој закон и се во државна сопственост.
Водата во водотеците и езерата може да се даде на користење со концесија (одобрение) на определено време на домашно и странско правно и физичко лице на начин и услови определени со закон.
Во однос на наведените недвижности, странските физички и правни лица имаат еднаква правна положба во однос на домашните лица бидејќи двете категории се исклучени од можноста за стекнување на правото на сопственост.
Со Законот за сопственост и други стварни права, со членот 2 се пропишува дека право на сопственост можат да стекнуваат сите домашни и странски физички и правни лица, вклучувајќи ја и државата и единиците на локалната самоуправа, под услови и на начин предвидени со овој и друг закон. Со членовите 6 и 7 на овој закон е пропишано дека се гарантира правната заштита на сопстеноста, а стекнувањето, заштитата и престанокот на правото на сопственост и на другите стварни права се уредуваат со закон.
Исто така, со посебна глава дел 4 од овој закон “стварни права на странски лица” се пропишани посебните услови под кои странски лица можат да стекнуваат право на сопственост во Република Македонија. Така, со членот 242 од овој закон е утврдено дека странските физички и правни лица можат да стекнуваат право на сопственост врз подвижни ствари како и домашни лица. Меѓутоа, во поглед на стекнувањето на недвижни ствари пропишано е дека странските физички и правни лица можат да стекнуваат право на сопственост со наследување под услови на реципроцитет како и државјаните на Република Македонија, ако со меѓународен договор не е поинаку определено. Овде е направена разлика помеѓу физичките и правните лица. Имено, странските физички лица можат со наследување да стекнуваат право на сопственост врз недвижни ствари, а за странските правни лица стекнувањето на правото на сопственост врз недвижни ствари со наследување да можат да го остварат врз основа на тестамент. Со одредбата на членот 244 е пропишано дека странско физичко лице под услови на реципроцитет може да стекне право на сопственост на стан или станбена зграда во Република Македонија како и државјанин на Република Македонија, а на деловен простор може да стекне право на сопственост и право на долготраен закуп под услови на реципроцитет и доколку со закон поинаку не е определено. Исто така, странско правно лице може под услови на реципроцитет да стекне право на сопственост и право на долготраен закуп на станбен и деловен простор на територијата на Република Македонија, ако со закон поинаку не е определено. Во однос на стекнувањето на правото на сопственост на градежно земјиште овој закон не дава можност за странските физички и правни лица освен правото да стекнуваат долготраен закуп на градежно земјиште за изградба на деловни згради и деловни простории и станбени згради и станови на територијата на Република Македонија при што се пропишани посебни услови и тоа е да постои согласност на министерот за правда по претходно прибавено мислење на министерот надлежен за урбанизам и градежништво и министерот за финансии. На ист начин дадена можност да се стекнува и право на долготраен закуп на замјоделско земјиште на територијата на Република Македонија врз основа на согласност на министерот за правда, а по претходно прибавено мислење на министерот за земјоделство, шумарство и водостопанство и министерот за финансии. Со посебна одредба е регулирано правото на странски држави за потребите на своите дипломатски и конзуларни претставништва, како и организациите и специјализираните агенции на Обединетите нации и Советот на Европа, со претходна согласност на министерот за надворешни работи, да можат да стекнуваат право на сопственост врз згради и станови, како и врз градежно земјиште за изградба на такви згради.
Правото на сопственост врз градежното земјиште е уредено со Законот за градежно земјиште (“Службен весник на РМ” бр.53/01). Со одредбата на членот 6 од овој закон е пропишано дека градежно земјиште може да биде во сопственост на Република Македонија и на домашни физички и правни лица, под услови утврдени со овој и друг закон. Странски физички и правни лица можат да стекнуваат само право на концесија врз градежно земјиште и право на долготраен зкауп, на начин и услови утврдени со овој и друг закон (член 14 и 19).
Со Уредбата за начинот и постапката на отуѓувањето, давањето под закуп и висината на посебните трошоци на постапките за отуѓувањето и давањето под закуп на градежното земјиште сопственост на Република Македонија (“Службен весник на Република Македонија” бр.79/01, 103/01, 38/02 и 51/03) е уреден начинот и постапката за отуѓување и давање под закуп на градежното земјиште каде во посебна одредба од оваа Уредба е утврдено дека мешовити фирми (регистрирани правни лица со мешовит капитал, странски и домашен), можат да купуваат градежно земјиште во Република Македонија и тоа со непосредна спогодба, за изградба на административно-деловни, индустриски и други стопански објекти, јавни спортско-рекреативни,с танбени населби, станбени колективни згради и комплекси и станбени индивидуални објекти, по предлог на правно лице во мешовита сопственост регистрирано во трговскиот регистар на Република Македонија, врз основа на инвестициона програма усвоена од министерот за транспорт и врски.
Што се однесува до земјоделското земјиште, право на сопственост можат да имаат само домашни физички и правни лица и државата. Странски физички и правни лица можат да користат земјоделско земјиште врз основа на дадена концесија од Владата на Република Македонија врз основа на Законот за земјоделско земјиште (“Службен весник на Република Македонија” бр.25/98, 18/99 и 02/04), што е регулирано во членот 16 од овој закон.
Согласно Законот за шумите (“Службен весник на Република Македонија” 47/97, 07/00, 89/04), шумите во смисла на овој закон се добро од општ интерес за Републиката и уживаат посебна заштита. Шумите се во приватна и државна сопственост. Државните шуми не се предмет на продажба.
Согласно Законот за заштита на културното наследство (“Службен весник на Република Македонија” бр.20/04 и 71/04), предмет на правото на сопственост може да биде недвижно и движно културно наследство и истото може да биде во сопственост на Република Македонија, на единиците на локална самоуправа и на други правни и физички лица. Културното наследство од особено значење кое е во државна сопственост не смее да се отуѓува. Со одредени исклучоци предвидени во Законот, културното наследство од особено значење во државна сопственост може да биде предмет на користење по пат на концесија.
Исто така со одредбите од Законот за заштита на природата (“Службен весник на Република Македонија”, бр.67/04) пропишано е дека сопственост над недвижности кои се наоѓаат во заштитените подрачја на природата може да стекнуваат само домашни правни и физички лица. При тоа се нагласува дека категории на заштитени подрачја во смисла на овој Закон се: строг природен резерват, национален парк, споменик на природата, парк на природата, заштитен предел и повеќенаменско подрачје.
Според Законот за минерални суровини (“Службен весник на Република Македонија” бр. 18/99 и 29/02), концесија за детални геолошки истражувања, како и за експлоатација на минерални суровини може да се даде на домашно и странско правно и физичко лице регистрирано за вршење на таа дејност кои ги исполнуваат условите пропишани со овој и друг закон.
Согласно со член 13 од Законот за денационализација (“Службен весник на Република Македонија”, бр.20/98, 31/00, 43/00-пречистен текст, 42/03), право да поднесе барање за денационализација има лицето кое на денот на влегувањето во сила на овој закон е државјанин на Република Македонија од што произлегува дека лицата кои на денот на влегувањето во сила на Законот за денационализација (07.05.1998 година) биле странски државјани (физички лица) немаат право на поднесување барање за денационализација и враќање на национализираниот имот.
Според член 10 од постојниот Закон за радиодифузна дејност (Службен весник на РМ бр. 20/97 и 70/03) странско физичко и правно лице може да биде соосновач на трговско радиодифузно друштво најмногу до 25% од вкупниот капитал на друштвото. Исто така, средствата на повеќе странски физички и правни лица, како соосновачи, во едно трговско радиодифузно друштво, можат да изнесуваат најмногу до 49% од вкупниот капитал на друштвото.
Согласно предвидените измени во Предлог законот за радиодифузната дејност се предвидува изедначување на условите под кои странските физички и правни лица можат да основаат или да учествуваат во сопственоста на радиодифузерите во Република Македонија. При промена на сопственичката структура доколку учеството го надминува прагот од 10%, радиодифузната организација е должна да побара одобрение од Советот за радиодифузија. Притоа, се прецизираат и праговите врз основа на кои Советот за радиодифузија ќе одлучува во процедурата за одобрување промена на сопственичката структура. Со текстот на новиот Закон за радидифузната дејност се предвидуваат и одредби за транспарентност на сопственичката структура. Радиодифузерите ќе бидат обврзани еднаш годишно, до Советот за радиодифузија да ги достават податоците што се однесуваат на нивното работење во претходната година, а се врзани со промените во сопственичката структура, статусните промени на друштвото, промените во органите на управување и раководење и на изворите на финансирање.
Во однос на ограничување на стекнатото право на сопственост во Република Македонија, согласно Уставот на Република Македонија, сопственоста може да се одземе или ограничи само кога се работи за јавен интерес утврден со закон.
Ограничувањето на стекнување право на сопственост преку одземањето на ограничувањето на сопственоста (експропријација) и правата кои произлегуваат од сопственоста за изградба на недвижности и утврдувањето на јавниот интерес, уредени се со Законот за експропријација и други закони.
Постапката за одземање и ограничување на сопственоста (експропријација) на генерален начин е пропишана е со Законот за експропријација (“Службен весник на Република Македонија”, бр.33/95, 20/98, 40/99 и 31/03), а одредби за експропријација содржат и други закони.
Во член 2 од Законот за експропријација таксативно се наброени објектите за чија изградба од јавен интерес може да се врши одземање или ограничување на сопственоста.
Постапката за експропријација е строго формална, двострана и контрадикторна постапка и може да се покренува само под услови утврдени со законот, по предлог на овластен предлагач - корисник на експропријацијата и во која учествуваат две страни со спротивни интереси - предлагач (корисник на експропријација) и сопственикот на недвижноста предмет на експропријација.
Оваа постапка ја спроведува орган за експропријација (органот на државната управа надлежен за имотно-правните работи), кој е орган во состав на Министерството за финансии и истата завршува со акт за усвојување или одбивање на предлогот за експропријација ако претходно корисникот на експропријацијата и сопственикот на недвижноста не се договорат (спогодат) за надоместот, што значи дека, прво се дава можност за спогодбено решавање на одземањето на сопственоста и надоместокот, а доколку не се постигне спогодба се врши административно- присилно одземање на сопственоста.
Покрај управната постапка, во рамките на одземањето и ограничувањето на сопственоста, односно определувањето на праведен-пазарен надомест за недвижноста што е предмет на одземање-ограничување обезбедена е судска заштита.
Согласно член 50 од Уставот на Република Македонија секој граѓанин може да се повика на заштита на слободите и правата утврдени со Уставот, пред судовите и пред Уставниот суд на Република Македонија. Ова право го вклучува и правото на заштита на сопственоста.
36. Кои управни постапки се потребни за пренос на сопственост? Колку време е потребно за завршување на постапката за пренос на сопственост ? Кој орган е надлежен за водење на градски катастар и катастар на земјиште и имотна книга? Ве молиме наведете информации за постоечкиот катастар и имотните книги, како и за вашиот план за нивна модернизација.
Со Уставот на Република Македоднија се гарантира правото на сопственост и правото на наследување. На никого не може да му бидат одземени или ограничени сопственоста и правата кои произлегуваат од неа, освен кога се работи за јавен интерес утврден со закон.
Во случај на експропријација на сопственоста или во случај на ограничување на сопственоста се гарантира правичен надоместок кој не може да биде понизок од пазарната вредност.
Странско лице во Република Македонија може да стекнува право на сопственост под услови утврдени со закон.
Според одредбите од член 148 од Законот за сопственост и други стварни права (“Службен весник на Република Македонија”, бр. 18/01) правото на сопственост на недвижност врз основа на правно дело се стекнува со запишување во јавната книга за запишување на правата на надлежностите или на друг соодветен начин утврден со закон.
Основањето, запишувањето и одржувањето на јавната книга за запишување на правата на надлежностите се вршат на начин и постапка пропишани со посебен закон.
Правното дејство на запишувањето настанува од моментот кога барањето или исправата се примени во органот што ја води јавната книга”.
Според одредбите од член 1 од Законот за премер и катастар и запишувањето на правата на надлежностите (“Службен весник на Република Македонија”, бр.27/86 и 17/91) “премерот, катастарот и запишувањето на правата на надлежностите се вршат на начини постапката пропишани со овој закон”, а според одредбите од член 8 став 1 од истиот закон “катастарот на недвижностите е јавна книга во која запишувањето на податоците се врши по службена должност или по барање на странките”.
Според член 57 од истиот закон “запишувањето во катастарот на недвижностите се врши со укнижување и прибележување”.
Запишувањето во катастарот на недвижностите се врши врз основа на:
−исправи составени во законски пропишана форма;
−правосилни судски одлуки; и
−закон или одлука на државен орган.
Административно-управните процедури во водењето на постапката за стекнување на право на сопственост (и други стварни права), во основа ги уредува Законот за општа управна постапка - член 1, во врска со член 2 и член 3 (“Службен лист на СФРЈ“, бр.47/86 – пречистен текст и
“Службен весник на република Македонија“, бр. 44/02, превземен какo републички пропис по осамостојувањето на Република Mакедонија, врз основа на Уставниот закон за спроведување на Уставот на Република Македонија “Службен весник на Република Македонија“, бр.52/91 и 04/92).
Преносот на правото на сопственост (и другите стварни права) во катастарот на недвижности како ,,јавна книга,, е условен со претходно спроведување на следните административни постапки:
1.Основање на јавна книга – “катастар на недвижности“ за подрачјето на кое се однесува поднесокот за пренос на правото, кое основање се врши со спроведување на постапка за “прво запишување“ на правата на недвижностите за подрачјето на катастарската единица на која се однесува поднесокот за упис. Оваа постапка се спроведува на систематизиран начин и по процедури уредени со Правилникот за начинот и постапката за изалагањето на јавен увид на податоците за недвижностите и начинот на запишување на правата на недвижностите(,,Сл.весник на РМ,, бр.5/88 и 42/95), а завршува со објавување на одлука за основање на ,,катастар на недвижности,, како јавна книга, за соодветната катастарска општина, во Службен весник на Република Македонија.
2.Основање на исправи за пренос на правата на сопственост, во со закон пропишана форма и содржина (во која се употребени податоци од јавната книга за запишување на правата на недвижностите, т.е. од Имотниот лист како доказ за сопственост), или постоење на приватна исправа, чија форма и содржина е потврдена (солемнизирана) од јавно овластено лице – нотар, според Законот за нотарски работи (“Сл.весник на РМ“, бр.25/98 и 59/96).
3.Доказ за платен данок во смисла на член 37 од Законот за даноци од имот (“Службен весник на Република Македонија“ бр.24/03, 54/00, 71/96, 03/94 и 80/93).
4.Платени административни такси, согласно Законот за административни такси (поглавје 5,Тарифен број 56) – “Службен весник на Република Македонија“ бр.24/03,13/01,7/98,20/96 и 17/93).
Канцелариските, административно-управни постапки, за пренос на правата на недвижностите се спроведуваат според Правилникот за начинот на одржување на премерот и катастарот на недвижности (“Сл.весник на РМ” бр.62/95) односно според Правилникот за одржување на премерот и катастарот на земјиште (“Службен весник на СРМ”, бр.6/75 и 9/75) во зависност од тоа дали на подрачјето на кое се однесува поднесокот за преносот, има основано “катастар на недвижности” како јавна книга или пак има катастарска евиденција за земјиштето, т.е. т.н. “катастар на земјиште”.
Времето, потребно за завршување на административните постапки по приемот на поднесокот за пренос на правото на сопственост во “катастарот на недвижностите”, односно за пренос на поседникот (корисникот) на земјиштето во “катастарот на земјиште”, е уредно со одредбата од член 218 став 1 од Законот за општа управна постапка (“Службен лист на СФРЈ“, бр.47/86) и изнесува еден месец, за уредно поднесени и комплетирани поднесоци. Во други случаи, надлежниот орган кој ја води постапката, е должен да донесе решение и да го достави до странката најдоцна во рок од два месеци.
Реалниот рок за завршување на административно-управната постапка при преносот на правата за сопственост не е подолг од 7-15 дена во повеќето локални канцеларии, односно подолг е од два месеци за подрачјето на Град Скопје.
За водење на т.н. “градски катастар” (се мисли за подрачјето на било кој град, па и на Град Скопје), како и за водење на катастарот на земјиште, односно катастарот на недвижности, е надлежен Државниот завод за геодетски работи, со своите 30 централизирано уредени “локални” (подрачни) канцеларии, заедно со онаа за Скопје. Ова прашање е регулирано со одредбите на член 35 од Законот за организација и работа на органите на државната управа (“Службен весник на Република Македонија”, бр.58/2000 и 44/2002), односно со Правилникот за внатрешна организација и работа на Државниот завод за геодетски работи бр.01-3483/5 од 05.07.2004 година, како интерен (внатрешен) акт, донесен од функционерот кој раководи со органот, согласно со неговото овластување, уредено во членот 5 став 2 од Законот за организација и работа на органите на државната управа (“Службен весник на Република Македонија“, бр.58/00), а по добиената согласност од Агенцијата за државни службеници, врз основа на нејзините овластувања од овој закон.
Катастарот на недвижности, е јавна книга. Тој претставува основен и целосно правно уреден систем на евиденција на вкупната фактичка, просторна, економска и имотно-правна компонента од состојбата на недвижностите (земјиштето, зградите и посебните делови од згради). Таков, тој, е основа за изработка на просторниот (ПИС-ГИС)информациски систем.
Заснован е на принципите на законитост, конституивност и јавност и како таков е од значење за обезбедување на правна сигурност во прометот со недвижностите.
Основа за негова изработка и основање, е претходно вршен катастарски премер на просторната фактичка состојба на недвижностите, и другите собрани податоци за недвижностите (површината, начинот на користење и економската сила (бонитетот) на земјиштето, а за зградите и посебните делови од згради уште и податоци за нивната големина (катност, површина), материјал на градбата и други податоци, како и податоци за потенцијалните сопственици. Собирањето и едитирањето на поатоците се врши плански, по административни подрачја и по катастарски општини, а се спроведува според методологии и постапки, утврдени со правни и технички стандарди. Собраните и едитирани податоци за недвижностите се презентираат пред граѓаните и другите правни лица во јавна постапка, при која се утврдуваат и фактите за правата на недвижностите, по која постапка се врши регистрација (прво запишување) на правата на недвижностите. Утврдените податоци во постапката се пренесуваат на магнетни медии за натамошна употреба. Постапката завршува со одлука за основање на “катастар на недвижности-јавна книга” која се објавува во “Службен весник на Република Македонија”. Со одлуката се одредува и термин за ставање во примена на основната јавна книга за конкретната катастарска територијална единица. Имотниот лист е финалниот продукт од оваа постапка. Тој претставува доказ за сопствност при натамошните трансакции со недвижностите.
Постапката трае од неколку месеци до неколку години (две-три), во зависност од големината на подрачјето за кое таа се води.
Катастарот на недвижности го сочинуваат: катастарските планови (мапи); катастарски операт; и збирката на исправи.
Катастарските мапи се изработуваат во аналогна (графичка), а од 1997 година и во дигитална форма. Аналогните планови (мапи) се трансформираат во дигитални.
Се планира до крајот на 2010 година да се воспостави дигитлна база на податоците за катастарските мапи и достап до нив и во електронска форма.
Катастарскиот операт претставува систематизирано подредена база од атрибутни податоци за недвижностите, меморирани на мангетни методи во дигитална и е- форма со автоматизирано “он лајн” пребарување, но, (за догледно време), се уште само за внатрешна службена употреба во локалните катастарски канцеларии. Централната мемориска базна единица во Државниот завод за геодетски работи е “он лајн” поврзана само со Централниот регистар.
Преносот на променетата состојба во јавните книги, од локалните канцеларии во централната мемориска единица во централниот уред на Државниот завод за геодетски работи, се врши еднаш седмично со “бек ап” технологија.
Со проектот: “е-катастар” кој е во почетна (прва фаза), се планира да се воспостави Интернет/Интранет достапност на оваа база на податоци до крајот на 2010 година.
Збирката на исправи е збирка од правни исправи која содржи оригинали или заверени преписи на исправи врз основа на кои е утврдено определено право на недвижностите. Таа е во книжна форма. Според проектот за развој, се планира да се изврши пренос на податоците во дигитална форма која ќе биде достапна за корисниците до крајот на 2010 година.
Катастарот на недвижности како јавна книга за недвижностите покрива околу 45% од територијата на државата.
Од Октомври 2003 година, под лидерство на Светска банка во подготовка е нов “Проект за катастар и регистрација на недвижностите”. Проектот треба да обезбеди:
−реорганизација и трансформација на геодетско-катастарската служба со дивестирање на несуштинските функции од сегашниот организациски облик, во нов, современо организиран, автоматизиран и ефикасен сервис на граѓаните и правните лица;
−воведување на приватна пракса во областа на геодетските работи, мапирањето, дигитализацијата и сл., за ефикасно сервисирање на овој дел од потребите на граѓаните и другите правни лица;
−динамизирање на административните постапки за основање јавни книги за недвижностите-катастар на недвижности и целосно (100%) покривање на територијата до крајот на 2010 година;
−конверзија на катастарските планови (мапи) од аналогна во дигитална форма и дигитализација на другиот технички дел до крајот на 2010 година, со електронски достап до податоците;
−основање на целосен, автоматизиран Геодетско-Катастарски Информациски Систем (ГеоКИС) за геопросторните и други податоци за недвижностите и основање на е-база во катастарот на недвижности и нејзина “он лајн” достапност до корисниците и граѓаните;
−воведување можност за електронски пренос на правата на недвижностите при трансакциите до крајот на 2010 година;
−создавање на услови за издавање на исправи за фактите содржани во катастарот на недвижности во дигитален облик за подрачјата за кои ќе биде завршена дигитализацијата на графичкиот и алфанумеричкиот дел, до воведување на е- достапност до ваквите исправи;
−со институционално јакнесе на организацијата надлежна за работите од областа на катастарот и регистрацијата на правата на недвижностите (во нов организационен облик) и обезбедување целосна јавна доверба во податоците за имотните права за недвижностите и правна сигурност во прометот со недвижностите;
−обезбедување на услови за перманентно стручно оспособување, усовршување и обучување и јакнење на капацитетот на човечките ресурси, кои ќе бидат оспособени за натамошна имплементација на проектот.
37.Денационализација: Колкав процент на од имотот е вратен на лицата од кои бил одземен од комунистичкиот режим? (ве молиме наведете прецизни статистички податоци за национализираниот имот: куќи, земјоделски поседи, шуми итн, вкупен број барања кои ги примиле органите, број на обработени и завршени барања, прифатени и одбиени барања, наведете кои се надлежните органи во тој процесс итн.). Кога се проценува дека Владата ќе го заврши процесот на денационализација?
Процесот за денационализација е регулиран со Законот за денационализација (“Службен весник на Република Македонија“, број 20/98). Врз основа на член 70 од Законот за изменување и дополнување на Законот за денационализација (“Службен весник на Република Македонија“, број 31/2000) Законодавно-правната комисија на Собранието на Република Македонија во мај 2000 година го утврди пречистениот текст на Законот за денационализација и тој е објавен во “Службен весник на Република Македонија“ број 43/2000 година.
Со овој Закон се определуваат условите и постапката за враќање на имотот и видот, условите и постапката за давање надомест на имот одземен во корист на државата од 02.08.1944 година (денационализација).
Согласно со Законот за денационализација Владата на Република Македонија донесе Уредба за спроведување на постапката за денационализација и Уредба за начинот и постапката за утврдување на вредноста на имотот кој е предмет на денационализација, објавени во Службен весник на Република Македонија број 43/2000 година.
Практичната примена на Законот за денационализација отпочна од септември 2000 година. Од тогаш до септември 2004 година вкупно се примени 19.185 барања, според евиденцијата на надлежните комисии.
По поднесените барања за денационализација од страна на органот за денационализација (надлежните комисии) донесени се вкупно 8.066 решенија (42%). Од овој број на решени предмети со 5.041 решение барањата се уважени (62,5%), со 903 решенија барањата се делумно уважени (11%), со 1.916 решенија барањата се одбиени (24%) и по 206 барања постапката е запрена (2,5%).
Од вкупно донесените решенија правосилни се 5.141 (63,7%).
Од вкупно донесените решенија со кои барањата се уважени, односно делумно уважени, имот
евратен со 2.714 решенија или 45,65%, во површина и вид како што следува:
−станбен простор 36.163 м2,
−деловен простор 120.421 м2,
−земјоделско земјиште 596.555.646 м2,
−градежно земјиште 1.066.149 м2, и
−шумско земјиште 17.247.796 м2.
Од вкупно донесените решенија со кои барањата се уважени, односно делумно уважени, а за имот кој не може да се врати, донесени се 3.230 решенија или 54,35%, со кои е определен надоместок во вид на обврзници.
Досега се издадени три емисии на обврзници за правосилно решените барања заклучно со 31.12.2003 година. Вкупната вредност на издадените обврзници изнесува 89.100.000 евра.
Запишувањето на обврзниците на име на барателите го врши органот за денационализација (надлежните комисии), по службена должност, пред надлежниот орган за нивно евидентирање и сервисирање (Централниот депозитар за хартии од вредност).
Според Законот по барање за денационализација одлучува министерот за финансии, кој може да формира една или повеќе комисии за одлучување по барањата за денационализација (орган за денационализација). За таа цел како првостепени комисии се формирани 13 комисии за денационализација по региони и подрачја.
Странки во постапката за денационализација се барателите (поранешни сопственици или нивни наследници на присилно одземениот имот) и Јавното правобранителство на Република Македонија, како застапник на интересите на државата.
Против првостепеното решение незадоволната странка има право на жалба пред второстепениот орган (Комисија на Владата на Република Македонија за решавање на управни работи од областа на денационализацијата во втор степен).
Против второстепеното решение незадоволната странка има право да поведе управен спор пред Врховниот суд на Република Македонија.
Предмет на извршување е правосилно решение за денационализација.
Според Законот за денационализација барање за денационализација во управна постапка може да се поднесува до 07.05.2005 година. По истекот на овој рок може со тужба во парнична постапка пред надлежен суд да се бара плаќање на надомест, а враќање на имот може да се бара само ако нема правни и фактички пречки.
Според Законот за денационализација рокот за поднесување на барање за денационализација не е преклузивен, така што по неговото истекување не настапува застареност. Од тие причини не е можно точно да се предвиди временскиот период во кој ќе бидат приведени до крај сите постапки (управна и судска), односно кога ќе заврши процесот за денационализација.
Сепак, според досегашната динамика на процесот за денационализација, се предвудува дека најголемиот број на предмети (околу 90%) во управна постапка ќе бидат завршени до крајот на 2008 година.
38. Почитување на приватноста : дали приватноста е заштитена со закон? Дали е дозволено прислушување на телефонски разговори или претрес на дом без судски налог?
a)
Република Македонија на 27.02.1997 година ја ратификува Конвенцијата за заштита на правата нa човекот и основните слободи, со што одредбите од наведената Конвенција станаа дел од внатрешниот правен поредок. Согласно член 8 од наведената Конвенција секој човек има право на почитување на неговиот приватен и семеен живот, домот и преписката.Јавната власт не смее да се меша во остварувањето на ова право, освен ако тоа мешање е предвидено со закон и ако преставува мерка која е во интерес на државната и јавната безбедност, економската благосостојба на земјата, заштитата на поредокот и спречување на кривични дела, заштита на здравјето и моралот или заштита на правата и слободите на другите, во едно демократско општество.
Уставот на Република Македонија во член 25 обезбедува експлицитна гаранција на правото на приватност утврдувајќи дека на секој граѓанин му се гарантира почитување и заштита на приватноста на неговиот личен и семеен живот, на достоинството и угледот.
Суштината на правото на приватност преставува генеричен поим кој во себе опфаќа повеќе права и се состои во слободата на секој поединец самостојно да одлучува за сите прашања што спаѓаат во доменот на неговиот личен и семеен живот без какво и да е мешање од страна на други лица или пак од страна на власта. Освен тоа, правото на приватност се остварува и реализира и преку гарантирање на сигурноста и тајноста на личните податоци, обезбедување на неповредливоста на домот, обезбедување гаранции на слободата и неповредливоста на писмата и на сите други облици на комуникација. (Види одговор на прашање бр.16, Политички критериуми I, Оддел H)
Во таа насока Уставот на Република Македонија во член 18 ја гарантира сигурноста и тајноста на личните податоци. На граѓаните им се гарантира заштита од повреда на личниот интегритет што произлегува од регистрирањето на информации за нив преку обработка на податоците. (Види одговор на прашање бр.39, Политички критериуми I, Оддел H)
Уставот на Република Македонија во член 26 ја гарантира неповредливоста на домот утврдувајќи дека единствено врз основа на судска одлука правото на неповредливост на домот може да биде ограничено и тоа само кога е во прашање откривање или спречување на кривични дела или заштита на здравјето на луѓето.
Со член 17 од Уставот на Република Македонија се гарантира слободата и неповредливоста на писмата и на сите други облици на комуникација. Истовремено се утврдува дека само врз основа на одлука на суд, под услови и постапка утврдени со закон, може да се отстапи од правото на неповредливост на писмата и на сите други облици на комуникација, ако тоа е неопходно заради спречување или откривање кривични дела, заради водење кривична постапка или кога тоа го бараат интересите на безбедноста и одбраната на Републиката.
Сo Уставот на Република Македонија се обезбедуваат и гаранции во остварувањето на основните слободи и права утврдувајќи дека секој граѓанин може да се повика на заштитата на слободите и правата утврдени со Уставот пред судовите и пред Уставниот суд на Република Македонија во постапка заснована на начелата на приоритет и итност.
Правото на приватност не е апсолутно право и од него може да се отстапи во случаи утврдени со закон. Со нормирање под кои децидно утврдени услови може да се отстапи од начелото на приватност,како и со пропишување на постапката во која отстапувањето може да се спроведе, истовремено се обезбедува гаранција за негово почитување и остварување.
Отстапувањето од начелото на сигурност и тајност на личните податоци е нормирано во Законот за заштита на лични податоци (“Службен весник на РМ“ бр.12/94 и 4/2002) и во новиот Закон за заштита на лични податоци кој е собраниска процедура – втора фаза (Види одговор на прашање бр.39, Политички критериуми I, Оддел H).
Отстапувањето од начелото на неповредливост на домот, односно утврдувањето во кои случаи може да се изврши претрес на дом е уредено со Законот за кривична постапка
(“Службен весник на РМ“ бр.15/97 и 44/2002, 74/2004).
Законот за кривична постапка утврдува дека претрес на дом и други простории на обвинетиот или на други лица може да се превземе ако е веројатно дека со претресот ќе се фати обвинетиот или ќе се пронајдат траги на кривично дело или предмети важни за кривична постапка.
Согласно одредбите од Законот за кривична постапка претресувањето го наредува судот со писмено образложена наредба, во која посебно се назначува местото и лицето што се претресува, како и предметите или лицето што се бараат односно одземаат.
Наредбата за претресување му се предава пред да почне претресувањето на лицето кај кое се врши претресувањето.Пред претресувањето ќе се повика лицето на кое се однесува наредбата за претресување доброволно да ги предаде лицето, односно предметите кои се бараат.
Меѓутоа, кон претресувањето може да се пристапи и без претходно предавање на наредба, како и без претходна покана за предавање на лице или предмети ако се претпоставува вооружен отпор или ако е нужно при сомневање дека е сторено тешко кривично дело што го сторила група или организација претресот да се изврши ненадејно, или ако претресувањето треба да се врши во јавни простории.
Овластените службени лица на Министерството за внатрешни работи, согласно одредбите на Законот за кривична постапка, можат и без наредба за претрес да влезат во дом и други простории ако таму се наоѓа лице што по наредба на суд треба да се притвори или присилно да се доведе.
Овластените службени лица на Министерството за внатрешни работи можат и без наредба за претрес и без присуство на сведоци да извршат претрес на лице при извршување на наредба за приведување или при лишување од слобода ако постои сомнение дека тоа лице поседува оружје или орудие за напад или ако постои сомнение дека ќе ги отфрли, сокрие или уништи предметите што од него треба да се одземат како доказ во кривичната постапка.
Со цел прецизно да се уредат условите и постапката кога се отстапува од уставно гарантирано право на неповредливост на писмата и на сите други облици на комуникација во постапка е донесување на Закон за следење на комуникациите (собраниска процедура – I фаза).
Со наведениот закон се уредуваат условите и постапката за следење на комуникациите,начинот на постапување, чување и користење на добиените информации и податоци, како и начинот на остварување на контрола на законитоста на следење на комуникациите.
Законот содржински е конципиран во пет засебни глави глави:општи одредби; услови и постапка за следење на комуникациите за откривање и гонење на сторителите на кривични дела;услови и постапка за следење на комуникациите заради заштитата на интересите на безбедноста и одбраната на земјата; надзор и контрола, преодни и завршни одредби.
Изразувајќи го демократскиот развој на државата Законот го прокламира начелото дека никој не смее без наредба на надлежен суд да врши следење на комуникациите, освен ако му се наменети или постои согласност на лицето или на лицата кои се вклучени во комуникацијата.
Согласно предложените законски одредби, следење на комуникациите на одредено лице може да нареди судот кога постојат основи на сомневање дека тоа лице е сторител на кривично дело за кое е пропишана казна затвор од најмалку четири години, или за кривично дело за кое е пропишана казна затвор до пет години за кое постојат основи на сомневање дека го врши или е извршено од страна на организирана група, банда или друго злосторничко здружение, заради обезбедување податоци и докази неопходни за успешно водење на кривичната постапка што на друг начин не можат да се соберат.
Единствен релевантен субјект за поднесување на барање за следење на комуникации, согласно предложените законски решенија, е јавниот обвинител, кој барањето го поднесува по сопствена иницијатива или на предлог на овластено лице од министерот за внатрешни работи.За основаноста на барањето одлучува истражниот судија со наредба во рок од 24 часа од поднесувањето на барањето.
Истовремено Законот го гарантира правото на приговор на надлежниот јавен обвинител, доколку истражниот судија не се согласи со барањето за донесување судска наредба.Приговорот се поднесува до кривичниот совет на надлежниот суд во рок од 24 часа од известувањето за несогласувањето.
Истражниот судија ќе го одбие барањето за следење на комуникации ако тоа се однесува на комуникациите на адвокатот определен за бранител со лицето чии комуникации се предмет на следење, на комуникациите што се вршат во службените простории на Претседателот на Собранието на Република Македонија, Претседателот на Република Македонија, Претседателот на Владата на Република Македонија и на комуникациите што се вршат во службените простории на пратениците во Собранието на Република Македонија.
Времетраењето на следењето на комуникациите,согласно предложените законски решенијата, е определено да не биде подолго од 30 дена од денот на донесување на наредбата за следење на комуникациите, но оставена е можност за негово продолжување најдолго за уште 90 дена, врз основа на поднесување на дополнителен предлог со посебно образложение за причините поради кои се бара продолжување на следењето на комуникациите.
Законот ја регулира и постапката за доставување на наредбата, спроведување и чување, доставување и користење на собраните податоци.
Истовремено, предвидени се и временски рокови и начинот на ништење на собраните податоци, како и начинот и условите под кои се известува и запознава обвинетиот со собраните податоци од следењето на неговите комуникации.
Предложените законски решенија предвидуваат обврска истражниот судија сите податоци кои се добиени врз основа на издадената наредба да ги достави до надлежниот јавен обвинител кој треба да оцени дали постои законски основ за поднесување барање за поведување на истрага.
Доколку јавниот обвинител не поднесе барање за поведување на истрага во рок од 30 дена од денот на доставување на податоците собрани со следење на комуникациите,законот предвидува обврска судот да донесе одлука за нивно ништење.Одлука за ништење на податоците судот може да донесе и во случај ако оцени дека собраните податоци немаат значење за постапката, но врз претходно прибавено мислење од надлежниот јавен обвинител.
Основната интенција податоците и информациите добиени со следење на комуникациите да се користат во интерес и за цели на кривичната постапка наоѓа своја реализација и со предвидување на законска одредба да судот со решение одлучува за допуштеноста податоците добиени со следењето на комуникациите да се користат како доказ во кривичната постапка, против кое странките имаат право на жалба до кривичниот совет на надлежниот суд во рок од 24 часа од неговото доставување.
По правосилноста на одлуката во кривичната постапка, што била водена против лице чии комуникации биле следени, судот во рок од 15 дена донесува посебно решение за ништење на податоците.Ништењето на податоците ги врши комисија, составена од судија, јавен обвинител и лице овластено од министерот за внатрешни работи.
Законот обезбедува и право на надомест на штета на лицето чија комуникација била следена спротивно на одредбите на овој закон за што одлучува судот што донел наредба за следење на комуникациите, во итна постапка, што не може да трае подолго од 3 месеци.Оштетениот кој не е задоволен од одлуката на судот има право на жалба до повисокиот суд во рок од 8 дена од нејзиниот прием.
Право на надомест на штета има и граѓанинот кој претпел штета поради тоа што податоците кои се собрани со следење на комуникациите се објавени во јавноста пред донесувањето на решението на судот за допуштеноста наведените податоци да се користат како доказ во кривична постапка, или се објавени во јавноста податоци кои се уништени.
Согласно одредбите од Законот за следење на комуникациите судот може да нареди следење на комуникациите на лице за кое постојат основи на сомневање дека подготвува извршување на кривично дело против државата, против вооружените сили или против човечноста и меѓународното право.
Освен во наведените случаи, судот може да нареди следење на комуникациите и кога се подготвува, поттикнува, организира или учествува во вооружен напад против Република Македонија или во онеспособување на нејзиниот безбедносен систем да ги врши своите функции, ако не постои друг начин да се дојде до податоци за таквата активност за да се спречи извршувањето на кривичното дело, вооружениот напад или онеспособувањето на безбедносниот систем.
Во наведените случаи надлежни органи за поднесување на барањето за следење на комуникациите се министерот за внатрешни работи и министерот за одбрана.
Законот го определува Врховниот суд како одговорен за одобрување на барањето за следење на комуникациите и предвидува можност за поднесување приговор до Врховниот суд од страна на подносителот на барањето доколку судијата не се согласува со поднесеното барање, по кој приговор решава совет од тројца судии на Врховниот суд, во кој не може да членува судијата што одлучувал по барањето за донесување наредба за следење на комуникации, со што целосно се имплементира начелото на судска контрола и заштита.
Со наредбата за следење на комуникациите, судијата на Врховниот суд ќе дозволи следење на комуникациите за време што е неопходно потребно, но не подолго од три месеци.По истекот на наведениот рок, врз основа на дополнителен образложен предлог, судијата може
да нареди следењето на комуникациите да биде продолжено најмногу до една година, сметајќи го и времето определено со првата наредба.
Согласно начелото за заштита на приватноста, податоците за лицето собрани со следењето на комуникациите се чуваат во Министерството за внатрешни работи, односно во Министерството за одбрана под посебен режим, најдолго една година по истекот на времето определено со судска наредба, по што сите податоци и материјали во врска со извршувањето на судската наредба се ништат под надзор на судијата што ја донел судската наредба, за што се составува записник во кој единствено се регистрира бројот на судската одлука.
Законот за следење на комуникации го нормира и надзорот над спроведување на мерките од страна на Министерството за внатрешни работи и Министерството за одбрана, овластувајќи го Собранието на Република Македонија за таа цел да основа Комисија составена од пет члена.
За извршениот надзор над законитоста на спроведувањето на мерките од страна на Министерството за внатрешни работи и Министерството за одбрана Комисијата поднесува годишен извештај до Собранието на Република Македонија во рок од 2 месеци по завршувањето на тековната година.
Со стапување во сила на Законот за изменување и дополнување на Законот за кривична постапка (“Службен весник на РМ“ бр.74/2004) приватноста под услови и на начин утврдена со овој закон може да биде ограничена и со примената на посебните истражни мерки.
Согласно одредбите на Законот за кривична постапка со наредба на истражниот судија, односно со наредба на јавниот обвинител може да се нареди преземање на посебни истражни мерки:
−следење на комуникации и влез во дом и други простории или во превозни средства заради создавање на услови за следење на комуникации, под услови и постапка утврдени со закон,
−увид и пребарување во компјутерскиот систем, одземање на компјутерски систем или дел од него или базата за складирање на комјутерски податоци,
−тајно набљудување, следење и визуелно-тонско снимање на лица и предмети со технички средства,
−привиден (симулиран) откуп на предмети, како и привидно (симулирано) давање поткуп и привидно (симулирано) примање поткуп,
−контролирана испорака и превоз на лица и предмети,
−користење на лица со прикриен идентитет за следење и собирање на информации или податоци,
−отварање привидна (симулирана) банкарска сметка, на која може да се вложуваат средства што потекнуваат од сторено кривично дело и
−регистрирање на привидни правни лица или користење на постојните правни лица заради собирање на податоци.
Примената на посебните истражни мерки е предвидена само заради обезбедување податоци и докази неопходни за успешно водење на кривичната постапка кои на друг начин не можат да се соберат или нивното собирање би било сврзано со поголеми тешкотии, за кривични дела за кои е предвидена казна затвор од најмалку четири години, за кривични дела за кои е пропишана казна затвор од пет години за кои постои основано сомнение дека се извршени од страна на организирана група, банда или друго злосторничко здружение.
Во случај кога не се располага со сознание за идентитетот на сторителот на кривичното дело, посебните истражни мерки можат да се одредат и спрема предметот на кривичното дело.
Во случаи утврдени со закон,во предистражна постапка, посебните истражни мерки се определуваат со наредба од јавниот обвинител или истражниот судија, а во истрага, само со наредба од истражен судија.
Во предистражна постапка посебните истражни мерки се определуваат со писмено образложена наредба на истражниот судија,а врз основа на писмено образложен предлог на јавниот обвинител.Истражниот судија, во оваа фаза од кривичната постапка, со писмена наредба одлучува за примена на сите посебни истражни мерки, освен за посебната истражна мерка: следење на комуникации и влез во дом и други простории или во превозни средства заради создавање на услови за следење на комуникации.Доколку настане несогласување меѓу јавниот обвинител и истражниот судија во поглед на примена на посебните истражни мерки, за тоа одлучува советот на првостепениот суд составен од тројца судии.
Во предистражната постапка, кога не се располага со сознание за идентитетот на сторителот на кривичното дело, посебните истражни мерки можат да се определат и со писмено образложена наредба донесена од страна на јавниот обвинител, а врз основа на писмено образложен предлог од Министерството за внатрешни работи. Јавниот обвинител во наведениот случај со писмена наредба може да одлучи за примена на посебните истражни мерки, освен за примена на посебните истражни мерки :следење на комуникации и влез во дом и други простории или во превозни средства заради создавање на услови за следење на комуникации и увид и пребарување во компјутерскиот систем, одземање на компјутерски систем или дел од него или базата за складирање на комјутерски податоци.
Наредбата за примена на посебните истражни мерки ја извршува Министерството за внатрешни работи, Царинска Управа на Република Македонија и Финансиската полиција.
Наредбата содржи податоци за лицето против кое се применуваат посебните истражни мерки кога сторителот е познат, основите за сомневање за стореното кривично дело, фактите од кои произлегува примената на посебните истражни мерки, како и начинот, обемот и времетраењето на тие мерки.
Спроведувањето на посебните истражни мерки, освен спроведувањето на посебната истражна мерка: следење на комуникации и влез во дом и други простории или во превозни средства заради создавање на услови за следење на комуникации, може да трае најмногу четири месеца.Меѓутоа, на предлог на јавниот обвинител, кога наредбата ја издава истражниот судија, односно на предлог од Министерството за внатрешни работи, кога наредбата ја издава јавниот обвинител, од оправдани причини може траењето на посебните истражни мерки да се продолжи најмалку уште за три месеца.
Доколку посебните истражни мерки се преземени без наредба од истражниот судија, односно без наредба од јавниот обвинител или се превземени во спротивност со одредбите од Законот за кривична постапка, доказите до кои се дошло со примената на тие мерки не може да се употребуваат во кривичната постапка.
Меѓутоа, податоците, известувањата, документите и предметите што се прибавени со примена на посебните истражни мерки под услови и на начин утврден со одредбите на Законот за кривична постапка, може да се употребат како доказ во кривичната постапка.
39. Заштита на податоци: наведете информации за сите закони или правила кои ја уредуваат оваа област и дали се усогласени со релевантните меѓународни конвенции? Што се прави за да се обезбеди ефективна заштита на податоците? Постои ли некое независно надзорно тело за заштита на податоци? (Ве молиме имајте предвид дека овие прашања исто така се поставени и во точката за заштита на податоците во Глава 24)
Правото на приватност во однос на обработката на лични податоци, како едно од есенцијалните слободи и права на човекот и граѓанинот, во Република Македонија, позитивно- правно е уредено во член 18 од Уставот на Република Македонија (“Службен весник на Република Македонија“, бр. 52/91, 01/92, 31/98, 91/01, 84/03), со кој се гарантира сигурноста и тајноста на личните податоци и заштитата од повреда на личниот интегритет на граѓаните што произлегува од регистрирањето на информациите за нив преку обработка на податоците. Законот за заштита на личните податоци во Република Македнија е донесен уште во 1994 година и изменет во 2002 година (“Службен весник на Република Македонија“, бр.12/94 и 4/02). Меѓутоа, во практиката се востанови потребата од донесување на нов закон, кој целосно се усогласува со европското законодавство.
Новиот Закон за заштита на личните податоци беше донесен од страна на Собранието на 25.01.2005 (“Службен весник на Република Македонија“, бр. 07/05). Новиот Закон е компатибилен и усогласен со критериумите и стандардите на заштита поставени од Европскиот парламент и Европскиот совет обликувани во Директивата за заштита на поединците во однос на обработката на личните податоци и на слободна циркулација на таквите податоци 95/46/ЕС од 1995 година и Конвенцијата за заштита на лица во однос на автоматската обработка на личните податоци бр. 108 на Советот на Европа од 28.01.1981 година која Република Македонија неодамна ја ратификуваше (“Службен весник на Република Македонија“, бр. 07/05).
Содржината на предложениот закон концепиран е во единаесет посебни глави.
Во главата 1 - Општи одредби, се определува предметот и целта на законот, кои се сублимирани на заштита на основните слободи и права на граѓаните, со посебен нагласок на заштитата на правата на приватност во врска со обработката на лични податоци. При нормирањето на одредбите систематизирани во оваа глава, се имаше во предвид уставно- правната гаранција на сигурност и тајност на личните податоци и заштита од повреда на личниот интегритет на граѓаните што произлегува од регистрирањето на информациите за нив преку обработка на податоците, содржана во членот 18 од Уставот на Република Македонија.
Во предложениот закон, утврдено е значењето на законските изрази употребени во овој пропис. При утврдување на значењето на употребените изрази во законот, доследно и прецизно се следеше терминологијата, односно значењето на одредени изрази употребена во Директивата 95/46/ЕС.
Доследно инкорпорирајќи ја содржината на членот 3 од Директивата 95/46/ЕС на Европскиот парламент и Европскиот совет, во предложениот закон прецизирани се исклучоците од примената на одредбите на законот, специфицирани на обработка на лични податоци извршена од физички лица исклучиво заради лични активности или активности во домот и врз обработка на личните податоци заради водење на кривична постапка како и заштита на интересите на безбедноста и одбраната на Република Македонија.
Во главата 2 - Обработка на лични податоци, од предложениот закон определени се условите што треба да ги исполнат личните податоци за да се обработат во согласност со овој закон. При дефинирањето на наведената одредба, се тргна од содржината на членот 6 од Директивата 95/46/ЕС на Европскиот парламент и Европскиот совет, каде се утврдени начелата во однос на квалитетот на личните податоци. Личните податоци се: обработуваат во согласност со законот; се собираат за конкретни, јасни и со закон утврдени цели и се обработуваат на начин што е во согласност со тие цели; соодветни, релевантни и не преобемни во однос на целите заради кои се собираат и обработуваат; точни, целосни и по потреба ажурирани при што ќе се избришат или корегираат податоците што се неточни или нецелосни, имајќи ги предвид целите заради кои биле собрани или обработени и чувани во форма што овозможува идентификација на субјектот на личните податоци не подолго од што е потребно да се исполнат целите поради кои податоците се собрани за понатамошна обработка. За квалитетот на личните податоци одговорни се Контролорите.
Во предложениот закон утврдени се принципите на законската обработка на лични податоци. При нормирање на законската одредба, како задолжителен и неопходен услов за обработката на лични податоци утврдена е претходно дадената согласност на субјектот со обработката на личните податоци.
Прецизирани се и исклучоци од наведеното правило. Во таа насока утврдено е дека може да се обработуваат личните податоци и без согласност на субјектот ако тоа е неопходно заради
извршување на договор во кој субјектот на лични податоци е договорна страна или на барање на субјектот на лични податоци, пред неговото пристапување кон договорот; ако тоа е неопходно за исполнување на законска обврска на Контролорот; за заштита на животот или физичкиот и морален интегритет на субјектот на лични податоци; за извршување на работи од јавен интерес или на службено овластување на Контролорот или на трето лице на кое му се откриени податоци или исполнување на законски права и должности на Контролорот, трето лице или лица на кои податоците им се откриени, освен ако со тоа се повредуваат слободите и правата на субјектот на лични податоци.
Во главата 3 - Обработка на посебните категории на лични податоци, имплементирани се одредбите содржани во Директивата 95/46/ЕС што се однесуваат на обработката на посебните категории податоци и националниот идентификациски број. Со предложениот закон, се забранува обработката на посебните категории на лични податоци. По исклучок, предвидена е законска можност за обработка на посебните категории на лични податоци, доколку субјектот на лични податоци изречно се согласил со обработката на овие податоци; заради спроведување на конкретни права и обврски на Контролорот во областа на трудовото право, до степен и со соодветни гаранции утврдени со законите во оваа област; заради заштита на животот или физичкиот и морален интегритет на субјектот на лични податоци или на друго лице, ако тоа е физички или деловно неспособно да даде согласност; ако обработката се спроведува во рамките на работите на установи, здруженија или било кои други непрофитни институции заради политичка, верска, синдикална или друга цел, под услов обработката на податоците да се однесува исклучиво на нивните членови и тие податоци да не бидат откриени на трети лица без согласност на субјектот на личните податоци; ако се обработуваат лични податоци кои субјектот јавно ги објавил; кога тоа е неопходно за стекнување, остварување и заштита на права на субјектот во постапка пред надлежни органи; за цели на медицинска превенција, дијагноза, лекување или упатување со здравствена јавна организација и се врши од страна на лице чија професија е давање здравствена заштита под заклетва на чување на тајност на податоците за кои дознало во вршењето на неговата професија и кога тоа е потребно за извршување на работи од важен јавен интерес утврден со закон или врз основа на одлука на Дирекцијата за заштита на лични податоци.
Со оглед на природата на овие податоци, утврдено е дека обработката на овие податоци потребно е да биде посебно обележана и заштитена, а преносот преку телекомуникациската мрежа може да се врши доколку податоците се посебно заштитени со криптографски методи така што нема да бидат читливи при преносот.
Со закон утврдени се условите под кои се обработува националниот идентификационен број, односно единствениот матичен број на граѓанинот.
Централно место во предложениот закон има главата 4 - Права на субјектот на лични податоци.
Во наведената глава, направено е разграничување меѓу информациите што му се презентираат на субјектот на лични податоци во случаи кога податоците се прибираат непосредно од него и информациите што му се презентираат на субјектот на личните податоци кога податоците не се прибираат непосредно од истиот.
Содржински се концепирани правата на субјектот на личните податоци, и тоа: право на увид во збирката податоци; право да поднесе барање за дополнување, измена, бришење или запирање на користењето на личните податоци, ако податоците се нецелосни, неточни или неажурни и доколку нивната обработка не е во согласност со одредбите на овој закон и право да бара неговите лични податоци да не бидат користени за цели на рекламен материјал.
Во предложениот закон изречно е предвидено дека правата и обврските на субјектот на лични податоци утврдени со одредбите на овој закон, можат да се ограничат на начин и под услови утврдени со закон, во обем кој е неопходен за остварување на целите поради кое е определено ова ограничување и ако е потребно: за заштита на безбедноста и одбраната на државата; заради превенција, гонење, откривање на сторителите на кривични дела; заради повреда на етичките правила на одредена професија; заради заштита на важни економски или финансиски интереси на државата и заради заштита на субјектот на личните податоци или правата и слободите на граѓаните.
Во оваа глава нормирани се одредби со кои се регулираат правата на секое физичко лице, односно право да поднесе барање за утврдување на повреда на право загарантирано со закон и право да бара да се надомести причинетата штета од страна на Контролорот, доколку штетата е настаната со обработка на личните податоци или со друга активност извршена спротивно со одредбите на овој закон, освен ако Контролорот докаже дека штетата не настанала по негова вина.
Содржината на членот 15 од Директивата 95/46/ЕС на Европскиот парламент и Европскиот совет, инкорпорирана е во посебна одредба од предложениот закон, со кој се гарантира дека ниедна судска одлука која содржи проценка на однесувањето на некое лице не може да се заснова единствено на автоматизирана обработка на податоци чија намена е оценка на одредени аспекти на личноста на тоа лице. Во истата одредба, утврдено е дека ниедна друга одлука што произведува правно дејство спрема некое лице или значително го засега тоа лице, не може да се заснова единствено на автоматизирана обработка на податоци, чија намена е дефинирање на профилот или оценка на одредени аспекти на личноста на тоа лице. Додека, во ставот 3 од истата одредба, прецизирано е дека друга одлука може да се заснова единствено на автоматизирана обработка на податоци ако истата е донесена во текот на склучување или исполнување на договор, а на лицето му било овозможено да го изнесе својот став или одлуката е донесена во согласност со барањето на тоа лице или согласно посебен закон.
Во главата 5 - Тајност и заштита на обработката на лични податоци, содржани се одредби со кои се прецизираат должностите на секое лице кое има пристап до збирките лични податоци во име на Контролорот или обработувачот, вклучувајќи го и самиот обработувач, да обезбеди тајност, заштита на лични податоци и да ги обработува податоците согласно овластувањата и инструкциите добиени од Контролорот, доколку со друг закон поинаку не е уредено.
Заради обезбедување на тајност и заштита на обработката на личните податоци, утврдени се техничките и организационите мерки што ги применува Контролорот, а овие мерки мора да одговараат на опремата и трошоците кои се потребни за нивно спроведување. Листата на техничките и организационите мерки што ги применува Контролорот согласно предложениот закон е обемна и комплексна, со цел обезбедување на сеопфатна заштита на личните податоци од сите можни облици на незаконска обработка.
Врз основа на склучен договор, Контролорот може одредени работи од својата надлежност во врска со обработката на лични податоци да ги пренесе на обработувачот, доколку обработувачот гарантира дека ќе ги преземе и почитува соодветните технички и организациски мерки за заштита на обработката на податоците. Обработувачот е должен при обработката на личните податоци да постапува согласно овластувањата и инструкциите добиени од Контролорот и согласно одредбите на овој закон. За преземените технички и организациски мерки, како и за склучените договори, Контролорот е должен да води евиденции.
Во одредбите содржани во главата 6- Евиденции на збирки лични податоци и централен регистар, утврдени се содржината и начинот на водење на евиденцијата на секоја збирка лични податоци, обврската за Контролорот да достави известување до Дирекцијата за заштита на лични податоци пред да изврши операција на целосна или делумна автоматизирана обработка на лични податоци и обврската за Контролорот да достави податоци за секоја ново отворена збирка лични податоци, како и промена на податоците од постојаните збирки лични податоци. Евиденциите од Центалниот регистар, што ги води Дирекцијата се достапни до јавност и истите се објавуваат во Службен весник на Република Македонија.
Во главата 7 - Пренос на лични податоци во други држави, прецизирано е дека преносот на лични податоци во други држави може да се изврши само доколку другата држава обезбедува соодветен степен на лични податоци.
Прецизно се наведени околностите што ги цени Дирекцијата за заштита на лични податоци пред да се изврши пренос на личните податоци во друга држава.
Доколку државата во која треба да се пренесат податоци од збирката лични податоци не обезбеди соодветен степен на заштита на лични податоци, Дирекцијата нема да го дозволи преносот на личните податоци.
Во предложениот закон прецизирани се случаите во кои по исклучок се врши пренос на личните податоци во друга држава, доколку другата држава во која треба да се пренесат податоците не обезбедува соодветен степен на заштита.
Во главата 8 - Давање на лични податоци на корисници, се содржани одредби со кои нормативно-правно се уредува материјата што се однесува на давање на користење на лични податоци на корисници, како и размена на личните податоци помеѓу државните органи. Нормативно-правно е утврдено дека Контролорот може да даде лични податоци на користење врз основа на поднесено писмено барање на корисникот, доколку податоците се потребни за извршување на работи во рамки на законско утврдениот делокруг на надлежности на корисникот. Предвидена е забрана за давање на користење на лични податоци чија обработка, односно користење не може да се врши согласно одредбите на овој закон и доколку целта заради која се бараат личните податоци е во согласност со конкретни, јасни и законски цели заради кои се собираат личните податоци.
Во главата 9 од предложениот закон, што се однесува на Основање и задачи на Дирекцијата за заштита на лични податоци, содржани се одредби со кои се предвидува формирање на Дирекцијата за заштита на лични податоци, како самостоен и независен државен орган кој врши надзор над законитоста на преземените активности при обработка на лични податоци. (Надлежностите на наведениот орган детално се разработени во поглавјето 24. „Соработка на полето на правда и внатрешни работи“, оддел Б. „Заштита на податоци, прашање 3).
Главата 10 Казнени одредби содржи одредби со кои се пропишани прекршочни санкции заради непочитување и доследно спроведување на одредбите на законот. За направените прекршоците предвидени се парични казни како единствена казна за сторителите (физички и правни лица). Висината на паричните казни е во законските рамки на пропишаните парични казни утврдени со Законот за прекршоци (“Службен весник на Република Македонија“, бр. 15/97).
Во главата 11 Преодни и завршни одредби, се утврдува рокот во кој потребно е да биде именуван директорот на Дирекцијата за заштита на лични податоци, како и рокот во кој Дирекцијата треба да ги донесе подзаконските акти предвидени со овој закон. Физичките и правните лица кои вршат обработка на лични податоци потребно е во рок од две години од денот на донесување на подзаконските акти да го усогласат своето работење.
Со денот на влегување во сила на предложениот закон, престануваат да важат одредбите содржани во Законот за заштита на личните податоци (“Службен весник на РМ“, бр.12/94 и 04/02).
Покрај основниот законски пропис со кој е регулирана материјата на заштитата на лични податоци, одредби со кои се регулира заштитата на лични податоци се содржани и во Законот за организација и работа на органите на државната управа („Службен весник на РМ бр. 58/00 и 44/02). Имено, во наведениот закон, предвидено е дека органите на државната управа не даваат податоци кои се однесуваат на националната безбедност, службена и деловна тајна, како и лични податоци за граѓаните согласно со закон со кој се уредува заштитата на лични податоци на граѓаните.
Уставно-правната гаранција за заштита на личните податоци нормативно-правно е разработена и во Кривичниот законик (“Службен весник на Република Македонија“, бр. 37/96, 80/99, 4/02, 43/03 и 19/04). Тргнувајќи од потребата за кривично-правна заштита на личните податоци, односно на субјектот на личните податоци, во главата 15. „Кривични дела против слободите и правата на човекот и граѓанинот“, нормирано е кривично дело „Злоупотреба на лични податоци“. Основното законското битие на наведеното кривично дело се состои од предвидена парична казна или казна затвор до една година за сторителот кој спротивно на условите утврдени со закон, без согласност на граѓанинот прибира, обработува или користи негови лични податоци. Истата казна предвидена е и за сторителот кој што ќе навлезе во компјутерски информатички систем на лични податоци со намера користејќи ги за себе или за друг да оствари некаква корист или на друг да му нанесе некаква штета. Кривично дело „Злоупотреба на лични податоци“ добива квалификуван облик, доколку наведените облици на кривичното дело се извршат од службено лице во вршење на служба, при што е предвидена казна затвор од три месеци до три години. Со оглед на посебната опасност на наведените кривични дела по слободите и правата на човекот и граѓанинот, предвидено е дека обидот е казнив. Сторители на основниот облик на кривичното дело се и правните лица и за истите е предвидена парична казна.
Кривичните санкции утврдени во Кривичниот законик, можат да се изречат на сторител на наведеното кривично дело под услови предвидени во Кривичниот законик и врз основа на законито спроведена кривична постапка согласно Законот за кривична постапка (“Службен весник на Република Македонија“ бр. 15/97, 44/02 и 74/04).
Со Законот за избирачкиот список (“Службен весник на Република Македонија“, бр. 42/02 и 35/04), утврдени се личните податоци што се содржани во Избирачкиот список. Избирачкиот список ги содржи следниве податоци: единствен матичен број на граѓаните (ЕМБГ), презиме, име на еден од родителите, име, пол, адреса на живеење (општина, населено место, улица, куќен број, влез и стан), датум на запишување и бришење и датум и вид на дополнување на податоците. Наведените лични податоци се заштитени согласно со Законот за заштита на лични податоци и не смеат да се употребуваат за ниедна друга цел, освен за остварување на избирачкото право на граѓаните во согласност со Законот за избирачкиот список. Барање за запишување, дополнување или бришење на податоците во изводите на Избирачкиот список што се ставени на јавен увид, во рок утврдено со овој закон, може да поднесе секој граѓанин, ако тој или некој друг граѓанин не е запишан во Избирачкиот список; ако е запишано лице кое нема избирачко право или нема живеалиште на подрачјето на општината или лицето кое е починато и ако личното име и адресата на лицето или личното име и адресата на друго лице се неправилно запишани. Изводи од избирачкиот список, со податоци што се однесуваат на реден број, презиме, име, пол, датум на раѓање и адреса на живеење им се даваат на регистрираните политички партии и независните кандидати.
Во матичната книги на родените, матичната книга на венчаните и матичната книга на умрените се водат основните лични податоци за граѓаните. Согласно Законот за матична евиденција („Службен весник на Република Македонија“ бр. 08/95 и 38/02) матичните книги се чуваат, заштитуваат и користат во согласност со закон. Изводот, уверението од матичната книга, како и препис или копија за извршено запишување во матичната книга се издаваат на барање на лицето на кое се однесуваат податоците во тие исправи. Исправите се издаваат и на заинтересирано лице, односно правно лице или орган кога за тоа има правен интерес утврден со закон. Правото на увид во матичните книги или во списите и решенијата врз основа на кои се врши запишување во матичните книги има лицето на кое се однесуваат податоците или друго заинтересирано лице ако за тоа има непосреден правен интерес утврден со закон.
Со Законот за пријавување на живеалиштето и престојувалиштето на граѓаните („Службен весник на Република Македонија“ бр. 36/92, 12/93 и 43/00) нормирано е дека Министерството за внатрешни работи обезбедува заштита на податоците од неовластен пристап и користење, што се содржани во евиденција за живеалиштето, промената на адресата на станот и престојувалиштето на граѓаните.
Личните податоци за барателите на право на азил, признаени бегалци и лица под хуманитарна заштита, податоци за нивниот престој и права што ги користат во Република Македонија се содржани во Централна збирка на податоци, што се воспоставува, обработува и користи од Министерството за внатрешни работи (Одделението за азил). Наведената збирка на податоци се воспоставува, обработува и користи од стана на ракувачот со збирката согласно со одредбите на Законот за заштита на лични податоци. Согласно Законот за азил и привремена заштита („Службен весник на Република Македонија“ бр.49/03), податоците од Централната збирка на податоци не можат да се разменуваат со земјата на потеклото на лицето, на кое тие податоци се однесуваат или со земјата на потеклото на членовите на неговото семејство. Заради извршување на одлуката за протерување од територијата на Република Македонија на лице чие барање за признавање право на азил правосилно е одбиено или на кое со правосилна одлука му престанало правото на азил во Република Македонија, Одделението за азил може со надлежните органи на други држави да ги разменува следниве податоци:
−име и презиме, датум и место на раѓање, пол, државјанство, последно живеалиште и адреса на станот, податоци за бројот на членовите на семејството и за исправи издадени од земјата на потекло и
−отпечатоци од прсти и фотографија.
Матичниот број на граѓанинот преставува единствена ознака на идентификационите податоци на граѓанинот. Согласно Законот за матичен број на граѓанинот (“Службен весник на Република Македонија“, бр. 36/92), Министерството за внатрешни работи определува матичен број на граѓанинот и истиот се определува според местото на запишување на новороденото дете во матичната книга на родените што се води на територија на Република Македонија. Министерството за внатрешни работи обезбедува чување, користење и заштита на податоците од неовластен пристап во согласност со закон.
Припадниците на полицијата согласно Кодексот на полициската етика (“Службен весник на Република Македонија“, бр.3/04), се должни да го почитуваат правото на приватност на граѓаните согласно Уставот и законите на Република Македонија. Прибирањето, чувањето и користењето на личните податоци од страна на полицијата се врши согласно закон и ратификуваните меѓународни договори за заштита на лични податоци, ограничено и во обем неопходен за извршување на законски обврски. Полицијата објективно ја информира јавноста во врска со своите активности, согласно принципите на доверливост на податоците (кои се почитуваат во насока на заштита на личниот интегритет на граѓаните, почитување на принципот на презумпција на невиност, како и заради причини на водење на кривична постапка и слично). За таа цел се воспоставуваат професионални процедури за контакт со медиумите.
Со Законот за класифицирани информации (“Службен весник на Република Македонија“, бр. 09/04“), се утврдени мерките и активностите за заштита на класифицираните информации. Во рамките на наведените мерки и активности, посебно место заземаат мерките и активностите за безбедност на лицата, односно издавањето на безбедносен сертификат. Исполнетоста на условите за издавање на безбедносен сертификат се утврдува преку безбедносна проверка, што се врши врз основа на претходна писмена согласност од лицето на кое треба да му се издаде безбедносен сертификат. Податоците од пополнетиот безбедносен прашалник се користат за целите на проверката.
Со Законот за државна статистика (“Службен весник на Република Македонија“, бр.54/97) се регулира заштитата на индивидуалните податоци (за физички или правни лица) прибрани и обработени за статистички цели. Со постојниот закон се утврдени значењата на употребените изрази и нивна заштита. Индивидуалните податоци што се однесуваат на правно или физичко лице, прибрани и обработени за статистички цели, се строго доверливи податоци и како поединечни податоци можат да се користат само за статистички цели. Пристап до наведените податоци може да се обезбеди само за статистички цели и по исклучок за научни цели (без идентификационите податоци за субјектот на податоците). Во наведениот закон посебно е нагласено дека поединечно индивидуалните податоци не можат да се користат за донесување на какви било одлуки во однос на лицето на кое се однесуваат податоците. При објавувањето на статистичките податоци или нивна подготовка, по барање на корисниците, податоците се објавуваат односно подготвуваат во форма што оневозможува идентификација на субјектот на кој се однесуваат податоците, освен ако субјектот на податоците се согласил со објавувањето односно давањето. Давателите на податоците се информираат за заштитата на податоците. Мерките и техниките за заштитата на индивидуалните податоци прибрани и обработени за статистички цели се утврдени со Правилник за мерките и техниките за заштита на индивидуалните податоци прибрани за статистички цели, донесен од директорот на Државниот завод за статистика. Во наведениот државен орган, заради надгледување над заштитата на податоците, формирана е посебна Комисија за заштита на податоци. Заради усогласување на содржината на наведениот закон со европските регулативи, во текот на 2005 година се планира да се пристапи кон изготвување на изменувања и дополнувања на содржината на Законот за државна статистика.
Законот за државна статистика е усогласен со:
−Регулатива на Европски Совет на Европска Унија бр. 322/97/ЕЦ од 17.02.97: ОЈ: Л052
од 22.02.1997;
−Конвенцијата за заштита на лица во однос на автоматската обработка на личните податоци бр. 108 на Советот на Европа од 28.01.1981 година;
−Директивата за заштита на поединците во однос на обработката на личните податоци и на слободна циркулација на таквите податоци 95/46/ЕС од 1995 година на Европскиот парламент и Европскиот совет и
−Препорака на Советот на Европа бр. Р (97) 18.
Со Законот за единствениот регистар на населението во Република Македонија („Службен весник на СРМ“ бр. 46/90), се утврдува воведувањето, водењето и содржината на единствениот автоматизиран регистар на населението во Република Македонија, надлежниот орган за водење на регистарот, заштитата на податоците од регистарот и обработката, објавувањето и користењето на податоците од регистарот.
Со Законот за матична евиденција на осигурениците и корисниците на правата од пензиско и инвалидско осигурување („Службен весник на РМ“ бр.16/04) предвидена е посебна надлежност на Фондот за пензиско и инвалидско осигурување за чување и заштита на податоците за осигурениците и корисниците на правата од пензиско и инвалидско осигурување. Наведениот Фонд со општ акт ги определува техничките и организационите мерки за обезбедување на податоците од наведената матична евиденција. Заштитата на податоците содржани во матичната евиденција за осигурениците и корисниците на правата од пензиско и инвалидско осигурување, опфаќа преземање на мерки и активности за заштита на податоците од: неовластен пристап, неовластена обработка, спречување на уништување, губење, промена, злоупотреба и неовластен употреба на податоците.
Со Законот за евиденциите во областа на трудот (“Службен весник на Република Македонија“ бр. 16/04), уредено е дека податоците содржани во евиденциите утврдени со овој закон, можат да се користат за статистички цели и за други службени потреби. Законско утврдените податоци можат да ги користат и поединците на кои се однесуваат наведените податоци заради остварување на своите права. Утврдена е законска можност за размена на податоци меѓу институциите и државните органи заради извршување на законско утврдени надлежности на наведените субјекти. Со Правилникот за обработка, користење и заштита на податоците во информациониот систем на Агенцијата за вработување на Република Македонија (“Службен весник на Република Македонија“ бр. 35/03), поблиску се уредува начинот на обработката, користењето и заштитата на податоците во информациониот систем во Агенцијата за вработување на Република Македонија.
Со Законот за социјална заштита (“Службен весник на Република Македонија“, бр. 50/97, 16/00, 17/03 и 65/04) утврдена е обврска на установата за социјална заштита и на вработените
стручни работници за чување на професионална и службена тајна. Со законот се заштитени податоците и фактите за кои е добиено сознание при спроведување на постапката и одлучување за правата на корисниците од социјалната заштита, семејно-правната заштита и надлежноста утврдена со кривично-правните прописи. Наведената обврска се однесува и на сите факти и податоци кои можат да му наштетат на угледот, достоинството и интересот на граѓанинот и неговото семејство.
Во Законот за семејството (“Службен весник на Република Македонија“, бр. 80/92, 9/96 и 38/04) утврдено е дека податоците за заснованите посвојувања се службена тајна.
Во Законот за здравствена заштита (“Службен весник на Република Македонија“, бр.38/91, 46/93, 55/95 и 10/04), прецизирано е дека при укажувањето на здравствената заштита, здравствените работници се должни да се грижат за корисниците на кои им се укажува здравствена заштита, да го почитуваат нивното достоинство, да се придржуваат на медицинската етика и да ја чуваат професионалната тајна. Должноста за чување на професионалната тајна се однесува покрај на здравствените работници и на другите работници во здравствените и други организации кои користат медицинска документација или на било кој начин во извршувањето на своите задачи ќе дојдат до податоци содржани во неа. Во Законот за евиденциите во областа на здравството („Службен весник на СРМ“ бр. 37/79 и 15/95), преземен како републички пропис со членот 5 од Уставниот закон за спроведување на Уставот на Република Македонија, прецизирано е дека податоците што се внесуваат во евиденциите утврдени со овој закон се чуваат како податоци од трајна вредност.
Согласно Законот за заштита на населението од заразни болести (“Службен весник на Република Македонија“, бр. 66/04) пријавувањето на болеста СИДА и ХИВ инфекцијата, како и микробиолошки наод за Treponema pallidum, HIV, Neisseria gonorhoeae, kongenitalni infekcii со Rubella virus i Tohoplasma gondii i Chlamydia gondii е анонимно.
Во Република Македонија во тек е изработка на Закон за заштита на ментално здравје, чии одредби ќе бидат усогласени со одредбите на Предлогот за донесување на Законот за заштита на лични податоци
Со постојниот Закон за телекомуникации (“Службен весник на Република Македонија“, бр. 33/96, 17/98, 22/98, 28/00, 4/02 и 37/04) имателите, операторите на телекомуникациските мрежи и средства и давателите на јавни телекомуникациски услуги должни се во рамките на техничките можности да обезбедат неповредливост на тајноста на пораките. Заштитата на тајноста на пораките не се однесува на пораките за кои со меѓународен договор што ги склучила, односно пристапила Република Македонија се предвидува отстапување од оваа обврски и според прописите на Република Македонија.
Со Законот за електронски комуникации, чија подготовка е во тек, прашањето поврзано со обезбедување на заштитата на податоците ќе биде уредено на начин и постапка утврдена со Директивата 2002/58/ЕЗ што се однесува на обработката на личните податоци и заштитата на приватноста во секторот на електронски комуникации. Наведениот закон ќе содржи посебна глава за заштита на тајноста и доверливоста на комуникациите. Во оваа глава ќе бидат содржани одредби што ќе ги регулираат заштитните мерки за обезбедување на мрежите и услугите, доверливоста на комуникациите, идентификација на повикувачки и повикан број, податоци за локација кои не преставуваат податоци за сообраќај, законското прислушкување на комуникациите, автоматско препраќање на повик, податоците за претплатникот и друго.
Законот за Народна банка на Република Македонија (“Службен весник на Република Македонија“, бр. 03/02, 51/03, 85/03 и 40/04), предвидува должност за членовите на Советот на Народната банка и вработените во Народната банка да ја чуваат службената и деловната тајна. Наведената обврска ги обврзува претходно утврдените субјекти пет години по престанокот на членството во Советот на Народната банка, односно престанок на работниот однос во Народната банка. Податоците што преставуваат службена и деловна тајна можат да се соопштат само по писмено барање на судот. По исклучок, во случаи утврдени со закон,
Народната банка доставува податоци до Министерството за финансии, Фондот за осигурување на депозити и до Дирекција за спречување на перење пари и за наведените субјекти овие податоци преставуваат службена тајна.
Во Законот за банките (“Службен весник на Република Македонија“, бр. 63/00, 103/00, 37/02, 51/03 и 85/03) утврдени се субјектите што не смеат да ги откријат податоците и информациите кои се со закон и со статутот и другите акти на банката утврдени како деловна тајна на банката. Обврската за чување на деловната тајна, што треа и по престанокот на работниот однос во банката, се однесува на лицата со посебни права и одговорности, вработените во банката и други лица на кои им е овозможен пристп во работењето на банката. Податоците што банката е должна да ги достави на Народната банка и на други органи и институции во согласност со закон, а кои преставуваат деловна тајна на банката се службен тајна. Податоците за штедните влогови и за депозити во банката на физичките и правните лица, како и податоците за работење на физичките лица преку жиро сметки и тековни сметки и работењето на правни лица преку жиро сметки се деловна тајна на банката. Наведените податоци можат да се соопштат во следниве случаи:
−ако коминтентот даде писмена согласност за откривање на податоците;
−на писмено барање или налог на надлежен суд;
−по писмено барање на Народната банка за потребите на супервизија, или на друг орган овластен со закон и
−ако податоците се соопштуваат на Дирекцијата за спречување на перење пари, во согласност со закон.
Согласно Законот за хартии од вредност (“Службен весник на Република Македонија“, бр. 63/00, 103/00, 34/01, 4/02, 37/02, 31/03 и 85/03), за утврдување и порамнување на обврските врз основа на трансакции со хартии од вредност и водење на регистар на хартии од вредност во Република Македонија, се основа Центролниот депозитар за хартии од вредност.
Централниот депозитар за хартии од вредност, како централна информациона база, содржи електонски податоци за издадените хартии од вредност, во која се запишани правата од хартиите од вредност, сите иматели на тие права и правата од хартиите од вредност што можат да ги имаат трети лица. Правото на добивање на подтоци за сопственоста има сопственикот на нематеријалните хартии од вредност, издавачот на хартиите од вредност и со закон овластени органи и институции, ако тие податоци им се потребни во постапка што ја водат во рамки на своите овластување или за потребите на нивното редовно работење во согласност со закон. Раководството и вработените во Централниот депозитар за хартии од вредност, како и овластените ревизори должни се да ја чуваат доверливоста на податоците со кои се запознале во вршењето на секојдневните работи, освен доколку не се обврзани да дадат такви информации согласно со наведениот закон или друг закон. Со Правилата за работа на Централниот депозитар за хартии од вредност, е воспоставена обврска за чување на тајност на податоците до пет години по престанокот на работниот однос на раководството и вработените во Централниот депозитар за хартии од вредност. Законот за хартии од вредност содржи посебни одредби што го регулираат работењето со долгорочни хартии од вредност во однос на доверливи податоци што се доставуваат до Комисијата за хартии од вредност, го дефинираат поимот внатрешна информација, а исто така наведени се и субјектите кои подлежат на обврската за чување на внатрешни информации и нивните обврски за чување на истите информации.
Согласно Законот за супервизија на осигурување (“Службен весник на Република Македонија“, бр. 27/02), друштвата за осигурување должни се сите податоци за осигурениците и/или други корисници на осигурување со кои се стекнале во текот на вршењето на работи на осигурување, да ги третираат како доверливи податоци. Членовите на органите на друштвата за осигурување, нивните акционери, вработените и другите лица, кои при работењето имаат пристап до доверливите податоци, истите не смеат да ги пренесуваат на трети лица, сами или пак трети лица да дозволат да ги употребат. Обврската за чување на доверливи податоци не се применува во следниве случаи:
1)ако податоците се потребни за утврдување на факти во кривични постапки или друга судска постапка и ако од надлежниот суд е добиено писмено барање за доставување на податоци;
2)во случаи предвидени со Законот за спречување перење на пари;
3)ако податоците се потребни за одредување на правните односи помеѓу друштвото за осигурување и негов осигуреник и/или друг корисник на осигурувањето при спроведување на законски постапки;
4)ако податоците се потребни заради извршување на присилни постапки над недвижен имот на осигуреник или друг корисник на осигурањето и ако од надлежниот суд е добиено писмено барање за доставување на податоци;
5)ако податоците се прибрани од страна на Министерството за финансии или друг надлежен орган за супервизија, а заради спроведување на супервизија во рамки на утврдените одговорности;
6)ако податоците се побарани од страна на даночен орган а во врска со водење на постапки во негова надлежност;
7)во случаи предвидени со закон кој го уредува задолжителното осигурување.
Согласно наведениот закон, Министерството за финансии или друг надлежен орган за супервизија, даночните органи и судовите, податоците од базите за осигуреници, настанати штети и оценување на осигурително покритие и степен на оштета ги користат само за предвидените намени. Друштвата за осигурување и Националното биро за осигурување имаат обврска да прибираат, обработуваат, користат и доставуваат лични податоци кои се потребни при склучување на договорите за осигурување, во согласност со Законот за заштитата на личните податоци и со посебните прописи кои се однесуваат на базата на податоци од областа на осигурањето. Друштвата за осигурување и Националното биро за осигурување имаат право да ги воспостават и одржуваат следниве бази на податоци:
1.база на податоци за осигурениците;
2.база на податоци за настанати штети;
3.база на податоци за оценување на осигурително покритие и степен на оштета.
4.За базите на податоци за осигуреници, се прибираат следниве лични податоци:
-име и презиме, датум и место на раѓање, постојана или привремена адреса на живеење на осигуреникот;
-назив на друштвото за осигурување, број на полисата, времетраење на осигурувањето, осигурен случај и осигурително покритие.
5.За базата на податоци за настанати штети, се прибираат следниве лични податоци:
-име и презиме, датум и место на раѓање, постојана или привремена адреса на живеење и националност на лицата инволвирани во настанатата штета, како и истите податоци за сведоците;
-кривични дела и прекршоци во врска со настанатата штета;
-вид на штетен настан;
-место, време и тек на настанување на штетата;
-опис на штетата од штетниот настан.
6.За базата на податоци оценување на осигурително покритие и степен на оштета, се прибираат следниве лични податоци:
-име и презиме, датум и место на раѓање, постојана или привремена адреса на живеење на осигуреникот на кој се однесува осигурително покритие, како и истите податоци за поднесителот на барањето за надомест на штета;
-краткотрајни повреди и здравствена состојба, вид на физичка повреда, времетраење на третманот и последиците како за осигуреното лице така и за подносителот на барањето за надомест на штета;
-приходи кои ги остварува осигуреното лице и поднесителот на барањето за надомест на штета;
-пензионирање (старосно или инвалидско), преквалификација и степен на инвалидитет на осигураното лице и подносителот на барањето за надомест на штета;
-трошоци за медицински третман, медицински препарати и ортопедски помагала за осигуреното лице и подносителот на барањето за надомест на штета.
Податоците од базата на податоци на осигуреници се чуваат за период од десет години по истекот на договорот за осигурување или во случај на настанување на штета десет години по затворање на случајот. Податоците од базата на податоци за настанати штети и оценување на осигурително покритие и степен на оштета ќе се чуваат десет години по затворање на случајот на настанување на штета.
Согласно Законот за финасиска полиција („Службен весник на Република Македонија“, бр.55/02) предвидена е обврска за чување на државната, службената и деловната тајна од страна на финансискиот полицаец, која ја дознал во вршењето на работите од својата надлежност. Предвидена е прекршочна санкција за лицето што не ја чува државната, службената или деловната тајна за која дознал во вршењето на својата надлежност.
Независно надзорно тело за заштита на податоци
Во Предлогот на Закон за заштита на личните податоци, нормирана е посебна глава „Оснoвање и задачи на Дирекцијата за заштита на лични податоци„. Со предложените законски одредби се предвидува основање на Дирекцијата како самостоен и независен државен орган со својство на правно лице, заради вршење надзор над законитоста на преземените активности при обработување на личните податоци и нивната заштита. Со Дирекцијата раководи директор, кој го именува и разрешува Собранието на Република Македонија, на предлог на Владата на Република Македонија, за период од пет години, со право повторно да биде избран, но не повеќе од два пати.За својата работа и за работата на Дирекцијата, директорот и заменикот на директорот на Дирекцијата одговараат пред Собранието на Република Македонија.
За директор може да биде избрано лице кое ги исполнува следните услови: да е државјанин на Република Македонија, да е истакнат правник и да не му е изречена мерка на безбедност забрана за вршење професија, дејност или должност. На директорот функцијата може да му престане со негово разрешување или во случај на смрт. Директорот се разрешува ако тоа сам го побара, ако биде осуден за кривично дело на безусловна казна затвор од најмалку шест месеци и заради нестручно, пристрасно и несовесно вршење на функцијата.
Функцијата директор е неспоива со вршење други јавни функции или професии. Директорот е независен и самостоен во извршувањето на функцијата. Директорот доставува до Собранието на Република Македонија годишен извештај за работата на Дирекцијата, а по потреба и по барање на Собранието на Република Македонија, доставува и дополнителни извештаи. Годишниот извештај за работата на Дирекцијата се објавува во „Службен весник на Република Македонија„.
Со предложениот закон се нормира и должност за директорот и вработените во Дирекцијата да ги чуваат како службена тајна податоците до кои дошле во својата работа, како за време на мандатот, односно вработувањето во Дирекцијата, така и по неговото завршување.
Дирекцијата ги има следните надлежности: ја цени законитоста на обработката на лични податоци; ги објавува принципите на обработката на лични податоци и се грижи за нивно почитување од страна на Контролорите; истражува и има пристап до збирките на личните податоци оформени од Контролорот, по вид на субјекти и цели; ги контролира операциите за обработка лични податоци што ги применуваат Контролорите; собира податоци неопходни за правилно извршување на неговите работи; води Централен регистар на збирки лични податоци; води евиденција за извршен пренос на лични податоци во други држави; прима извештаи или претставки во врска со обработката на лични податоци од страна на Контролорот; издава забрана на понатамошна обработка на лични податоци на Контролорот; дава мислење на подзаконските акти на Контролорите и врши други работи утврдени со закон.
Освен наведените надлежности, а врз основа на известување доставено од Контролорот пред да пристапи кон извршување на операции на обработка на лични податоци, Дирекцијата дава мислење дали одредени операции на обработка на лични податоци претставуваат посебен ризик за слободите и правата на субјектот на лични податоци. Во случај на сомневање за постоење на посебен ризик за слободите и правата на субјектот на личните податоци, Контролорот е делжен да побара мислење од Дирекцијата.
Со цел редовно и ефикасно извршување на работите од надлежност на Дирекцијата, директорот и вработените во Дирекцијата се овластени: да влезат во било кои простории каде што се обработува регистриран систем на збирка на лични податоци, по презентација на соодветно индивидувално овластување и документ за службена идентификација и да извршат увид во збирките лични податоци; да бараат писмено или усно објаснување и да повикуваат и испитуваат лица во вркса со збирката лични податоци која се испитува; да бараат презентација на документацијата и било кои други податоци во врска со субјектот на контрола, да ја испитаат опремата со која се врши обработката на лични податоци и опремата каде се чуваат збирките лични податоци и да наредат да биде подготвена експертска анализа и меслење во врска со работата на Контролорот.
Доколку при контролата се утврдени повреди на одредбите на овој закон при обработката на лични податоци, Контролорот се задолжува во рок од 30 дена од денот кога се утврдени повредите, да ја усогласи својата работа со одредбите на овој закон, а особено да ги отстрани причините кои довеле до тоа, да ја комплетира, ажурира, исправи, открие или чува тајноста на личните податоци; да усвои дополнителни мерки на заштита на збирките лични податоци; да го запре преносот на лични податоци на други држави; да ги обезбеди податоците или нивниот пренос до други субјекти или да ги избрише личните податоци. Против одлуката на директорот може да се поведе управен спор.
Со тоа предложениот закон, во целост го имплементира базичниот принцип на Директивата 95/46/ЕС на Европскиот Парламент и Европскиот совет, што се однесува на надзорот над законитоста на обработката на личните податоци од страна на независен орган.
Основа за имплементација на новиот закон е основање на наведениот независен орган во рок од шест месеци од неговото влегување во сила.
