G. ЧОВЕКОВИ ПРАВА – ХОРИЗОНТАЛНИ ПРАШАЊА
1. Доставете детални информации за вашиот уставен поредок, законодавство или други прописи кои се однесуваат на областа на човековите права и нивната компатибилност со релевантните меѓународни конвенции.
Како и повеќето европски демократии, Република Македонија се приклонува кон конституционализмот. Во споредба со уставите на другите европски држави, Уставот на Република Македонија (''Службен весник на Република Македонија'', бр. 52/91, 1/92, 31/98, 91/01 и 84/03) покажува голема сличност во одредбите кои се однесуваат на индивидуалните права и слободи, а уставните одредби првенствено се инспирирани од меѓународните и регионалните инструменти за човековите права. Со право слободите и правата прокламирани во Уставот се сметаат за негова најголема придобивка и доказ за степенот на демократичност во Република Македонија. Промоцијата, унапредувањето и заштитата на основните права и слободи на човекот е една од највисоките политички определби на Република Македонија. Ваквата определба на национално ниво, претпоставува доследност во спроведувањето на политиката прифатена на регионално или на глобално ниво и преточена во документите на меѓународните организации. Со прифаќањето на меѓународните инструменти од страна на Собранието на Република Македонија, нивните одредби стануваат дел од внатрешниот правен поредок и не можат да се менуваат со закон, како што предвидува членот 118 од Уставот.
Уставот на РМ донесен на 17 ноември 1991 година, уште од самиот почеток на неговото подготвување беше подложен на оценка во делот на човековите права и правата на малцинствата од Арбитражната Комисија на ЕУ формирана од девет претседатели на уставни судови и бивши претседатели на држави на земјите од Европската унија, на чело со Роберт Бадинтер, а со цел проверка на нивото на уставна уреденост и заштита на човековите права и правата на малцинствата, како услов за признавање на независноста на државата. Македонија според наводите на Комисијата мошне успешно ја помина оценката и во извештајот на Комисијата (објавен на 11.01.1992) беше посочена (заедно со Словенија) како единствени бивши југословенски републики кои ги исполнуваат условите да бидат признаени како независни држави.
Членот 8 од Уставот на Република Македонија, меѓу темелните вредности на уставниот поредок ги вбројува основните слободи и права на човекот и граѓанинот признати во меѓународното право и утврдени со Уставот како и почитувањето на општо прифатените норми на меѓународното право.
Правата и слободите гарантирани со Уставот на Република Македонија и сo ратификуваните меѓународни конвенции се вградени во домашното законодавство и ги уживаат сите лица врз кои се протега јурисдикцијата на Република Македонија. Нивното остварување се врши непосредно, врз основа на Уставот, а со закон може да се пропишат условите и начините на нивното спроведување, само ако за тоа постои изречно уставно овластување и само во рамките на таквото овластување.
Во глава II посветена на основните човекови права и слободи, Уставот на Република Македонија содржи граѓански и политички права како и економски, социјални и културни права. Во систематиката и во содржината на основните слободи и права, Уставот целосно кореспондира со решенијата содржани во ратификуваните меѓународни конвенции за човекови права.
Во делот на граѓанските и политичките права, Уставот ги гарантира:
-Принципот на еднаквост на граѓаните пред законот и правото на еднаква правна заштита се вградени во член 9 од Уставот, кој ја содржи анти-дискриминаторската клаузула согласно која граѓаните на Република Македонија се еднакви во слободите и правата независно од полот, расата, бојата на кожата, националното и социјалното потекло, политичкото и верското уверување, имотната и општествената положба.
-Правото на живот е гарантирано со член 10 од Уставот, при што се утврдува неприкосновеност на човековиот живот и се забранува изрекување на смртната казна. Уставот содржи и одредба според која правото на живот не може да биде ограничено ниту за време на воена, ниту за време на вонредна состојба во Република Македонија. Никој не може да биде лишен од правото на живот врз основа на судска пресуда за сторено тешко казниво дело. Ваквото уставно решение, наполно одговара на одредбите за укинување на смртната казна содржани во Протоколот бр.6 од 28.04.1983 година кон Конвенцијата за заштита на човековите права и основни слободи.
Меѓутоа, правото на живот не е апсолутно ниту во една држава, па ниту во Република Македонија. Имено, постојат определени исклучоци во однос на општата забрана за намерното лишување од живот. Така, Конвенцијата за заштита на човековите права и основни слободи дозволува лишување од живот во случај кога употребата на оружје од овластено лице е апсолутно потребна: заради одбрана на кое и да било лице од незаконско насилство; заради апсење врз основа на закон или заради спречување на бегство на лице притворено врз основа на закон; или заради спречување на бунт или востание, во согласност со законот. Слични услови за лишување на правото на живот постојат и во Република Македонија. Овие случаи се регулирани со Законот за внатрешни работи (“Службен весник на Република Македонија“ бр. 19/95, 55/97, 38/02, 33/03 и 19/04).
Во согласност со ставовите на Европската комисија за правата на човекот, во Република Македонија постојат одредени ограничувања на правото на прекин на бременоста со кои не се повредува правото на приватен живот на бремената жена, гарантиран со членот 8 од Конвенцијата.
-Забраните кои се однесуваат на тортурата, нечовечкото и понижувачко постапување и казнување, ропството и присилната работа, опфатени се во рамките на член 11 од Уставот, со кој се гарантира неприкосновеност на физичкиот и моралниот интегритет на човекот. Уставот на Република Македонија, физичкиот и моралниот интегритет на човекот ги смета за неприкосновени категории, исто како што се животот и слободата. Во функција на тоа, Уставот го забранува секој облик на мачење, нечовечко или понижувачко однесување и казнување, како и секој облик на присилна работа. Според Уставот, физичкиот и моралниот интегритет на личноста мора да се почитува во секоја пригода, и тоа како од страна на државните органи задолжени за репресија, така и од страна на граѓаните како поединци. Притоа, Уставот го штити секое лице од секаков вид малтретирање, независно дали се наоѓа на слобода или е во притвор. Граѓанинот, исто така е заштитен од секој вид малтретирање и за време на мирните демонстрации, ако не се служи со присилни средства. Одредбите на Уставот на Република Македонија со кои се забранува тортура се идентични со одредбите за забрана на тортурата содржани во Конвенцијата за заштита на човековите права и основни слободи. Како резултат на тоа, Република Македонија целосно ја прифаќа Европската конвенција за заштита од мачење и нечовечко или понижувачко постапување или казнување на Советот на Европа од ноември 1987 година.
-Правото на слобода и безбедност на личноста е содржано во член 12 од Уставот, преку гарантирање на неприкосновеноста на слободата на човекот и преку утврдување на случаите и условите под кои може да се ограничува слободата на лицето обвинето за кривично дело. Уставот правото на слобода го третира како неприкосновено право, односно како право кое не може самоволно да се ограничува. Според Уставот, ова право може да се ограничи само со одлука на судот и во постапка предвидени со закон. Лицето лишено од слобода мора веднаш, а најдоцна во рок од 24 часа да биде изведено пред судија кој ќе одлучи за законитоста на лишувањето од слобода. Лицето неосновано или незаконито лишено од слобода има право на надомест на штета.
-Иако правото на фер судење не е експлицитно споменато во Уставот, тоа е гарантирано со повеќе одредби од Уставот на Република Македонија кои се однесуваат на презумпцијата на невиност на обвинетото лице (член 13 став 1), правото на обештетување поради незаконита осуда (член 13 став 2), и на правата на лицето лишено од слобода заради сомневање дека сторило кривично дело (член 12). Забраната за повторно судење за исто дело е утврдена во член 14 став 2 од Уставот. Клучните елементи на концептот за правично судење се детално разработени во законите што ги уредуваат и граѓанската и кривичната постапка, со кои на секое лице му се гарантира чесна прилика своите аргументи и докази да ги изнесе во јавна и контрадикторна постапка пред независен и непристрасен суд.
-Принципот на казнување само врз основа на закон е вграден во членот 14 став 1, кој го утврдува принципот на законитост како основен принцип во казнувањето на сторителите на кривични дела и член 52 став 4 кој забранува ретроактивно дејство на законите.
-Правото на почитување на приватниот и семејниот живот и неповредливост на домот се гарантира со повеќе членови од Уставот. Член 25 на општ начин го гарантира почитувањето на приватноста на личниот и семејниот живот на поединецот и неговото достоинство и углед. Повеќе конкретни аспекти на приватноста добиваат посебна уставна заштита. Слободата и тајноста на писмата и сите други облици на општење се гарантираа со чл. 17 кој што допушташе отстапување од тајноста единствено на писмата. Со цел да се овозможи воведување на определени специјални истражни мерки за борба со организираниот криминал, овој член на уставот е изменет, па сега се допушта врз основа на одлука на суд, под услови во постапка утврдени со закон да може да се отстапи од правото на неповредливост на сите облици на комуникација, кога е тоа неопходно заради спречување или откривање кривични дела, заради водење кривична постапка или кога тоа го бараат интересите на одбраната. Член 26 ја гарантира неповредливоста на домот. Правото на неповредливост на домот може да биде ограничено единствено со судска одлука кога е во прашање откривање или спречување на кривични дела или заштита на здравјето на луѓето. Уставот ја гарантира и сигурноста и тајноста на личните податоци и содржи изречна забрана за нивна злоупотреба против личниот интегритет на човекот и неговото достоинство (чл.18).
-Член 16 од Уставот, ја гарантира слободата на уверувањето, совеста, мислата и јавното изразување на мислата, говорот, јавниот настап и јавното информирање. Слободата на вероисповед ја гарантира член 19 од Уставот. Уставот ја гарантира слободата на јавното изразување на мислата, поврзувајќи го ова право со слободата на
уверувањето и совеста. Уставот, исто така, ја гарантира и слободата на говорот и јавниот настап како конкретни форми низ кои се остварува правото на изразување.
Како основен инструмент на демократијата, правото на изразување не може да биде ограничено со никакви повисоки интереси на општеството или со интересите на владејачките елити. Во тој поглед, Уставот на Република Македонија претставува значаен чекор напред во однос на Европската конвенција, бидејќи таа ова право го ограничува со должностите и одговорностите што тоа ги повлекува со себе, кои честопати можат да бидат многу широко толкувани.
-Правото на мирно собирање и здружување е покриено со гаранциите на слободата на политичкото здружување и дејствување на граѓаните (член 20 ), со правото на јавен протест (член 21), како и со гаранцијата на правото на синдикално организирање и на правото на штрајк (членови 37 и 38 ). Правото на мирно собирање претставува право на граѓаните мирно да се собираат и да изразуваат јавен протест, без претходно пријавување и без посебна дозвола од државните органи. Ова право може да биде ограничено само во услови на воена и вонредна состојба во Република Македонија.
-Правото на учество во вршењето на јавните работи, избирачкото право и правото на еднаков пристап до јавните функции се гарантирани во член 2, член 8 став 1 алинеја 5 и член 22 и 23 од Уставот. Избирачкото право во Република Македонија ги има сите карактеристики како и избирачкото право во демократските земји. Тоа е општо и еднакво право кое се остварува на непосреден начин и со тајно гласање.
-Слободата на движење и слободен избор на живеалиште го гарантира членот 27 од Уставот на Република Македонија, кој ги утврдува и ограничувањата на ова право. Оваа уставна одредба кореспондира со член 12 од Меѓународниот Пакт за граѓански и политички права.
Во економските, социјалните и културните права Уставот ги гарантира:
-Правото на сопственост и правото на наследување, кои се гарантирани со член 30, додека со членот 31 предвидена е и можноста за стекнување сопственички права од страна на странците. Правото на сопственост значи право на секое физичко или правно лице мирно да располага со својот имот. Никој не може да биде лишен од својот имот, освен во јавен интерес и под услови предвидени со закон. Овие одредби од Конвенцијата целосно се содржани во Уставот на Република Македонија од 1991 година. Меѓутоа, Уставот оди чекор напред од Конвенцијата, бидејќи предвидува одредба според која надоместот за одземената сопственост не може да биде понизок од пазарната вредност.
-Со Уставот се обезбедени и правото на работа, како и правата што произлегуваат од работниот однос (член 32), кои потоа се разработени со закон и со колективните договори. Во однос на Европската социјална повелба, Уставот на Република Македонија целосно ги содржи елементите на правото на работа содржани во овој документ. Од нормативна гледна точка, значи, нема расчекор меѓу овие два документа кога е во прашање правото на работа.
Наведената содржина на правото на еднакви услови за работа во Европската социјална повелба ги предвидува и Уставот на Република Македонија и новото работно законодавство. Во врска со ова право постои нормативна усогласеност меѓу Уставот на Република Македонија и Европската социјална повелба. Меѓутоа, проблемите се од практична природа: дел од вработените не можат да го остварат ова право во сите негови елементи, затоа што во услови на транзиција во голема мера е потценет трудот за сметка на капиталот.
-Уставот на Република Македонија го гарантира правото на заштита при работа. Ова право потоа подетално се разработува во работното законодавство, со сите елементи на ова право содржани во Европската социјална повелба (чл.3). Постојат бројни прописи за безбедност и заштита при работа, како што постојат и бројни мерки за контрола на примената на тие прописи. Во практиката, меѓутоа, постојат и примери на повреда на тие прописи и мерки, а заедно со тоа и повреда на правото на заштита при работа.
Според Уставот на Република Македонија, секој граѓанин на Република Македонија има право на соодветно заработување. Терминот право на соодветно заработување е понеутрален термин од терминот на Европската социјална повелба право на праведно заработување. За разлика од Уставот, Европската социјална повелба подетално ја нормира содржината на правото на праведна заработка: заработка доволна за обезбедување пристоен животен стандард за работникот и неговото семејство; признавање на работниците на правото на зголемена заработка за прекувремена работа, Признавање на правото на еднаква заработка на работниците мажи и жени; и признавање на правото на сите работници на разумен отказен рок во случај на прекин на работниот однос. Во практиката, правото на праведна заработка се јавува во деформирана форма за голем број вработени затоа што материјалните примања не се доволни за обезбедување пристоен животен стандард на работникот и на неговото семејство.
-Правото на социјална заштита и на социјално осигурување на граѓаните, со издвојување на правото на социјална заштита што го уживаат посебните категории граѓани, се обезбедуваат со членовите 35 и 36. Правото на социјална заштита значи право на одредена категорија граѓани на социјална помош во случаи на невработеност или ниски плати или пензии. Финансиските средства за овој вид социјална заштита ги обезбедува државата на начин утврден со закон и со колектиен договор. Ова право посебно доаѓа до израз во услови на голема невработеност и ниска заработка на голем број работници.
-Уставот го гарантира и правото на здравствено осигурување (чл. 39) и правото на здрава животна средина (член 43);
-Правото на склучување брак и основање семејство како и посебната заштита на семејството е гарантирано во членовите 40 и 41 од Уставот;
-Правата на детето се содржани во член 42 од Уставот и член 40 став 4 кој предвидува посебна заштита на децата без родители и децата без родителска грижа;
-Правото на образование и сродните права и слободи се гарантирани со членовите 44, 45 и 46, а слободата на училишна, уметничка и друга креативна работа со чл.47;
Положбата и правата на припадниците на заедниците е најпрвин утврдена во Преамбулата на Уставот, а потоа и во член 8, член 9 ,член 48, член 56, член 69, член 77, член 78, член 86, член 104 и член 114 од Уставот (Види подетално во I_J_2 и I_J_3).
Остварувањето на човековите права во практиката бара покритична оценка од оценката за нивното нормативно уредување, бидејќи остварувањето на човековите права е многу потешка задача од нивната нормативна прокламација.
Република Македонија од нејзиното осамостојување реализира континуирана правна реформа насочена кон имплементирање и операционализација на правата и слободите гарантирани со Уставот, Меѓународниот пакт за граѓански и политички права на ОН, Меѓународниот пакт за економските, социјалните и културните права на ОН, Конвенцијата за елиминација на сите форми на расна дискриминација, Конвенција против тортура и друг вид на сурови, нечовечки или понижувачки казни и постапувања (ОН), Европска конвенција за спречување на тортура, човековите права и основните слободи, Рамковната конвенција за заштита на националните малцинства и другите европски и меѓународни документи за човековите права.
Донесени се бројни закони меѓу кои Кривичниот Законик (“Службен весник на Република Македонија“, бр. 37/96, 80/99, 04/02, 43/03 и 19/04) Законот за кривична постапка (“Службен весник на Република Македонија“, бр. 15/97, 44/02 и 74/04), Законот за извршување на санкциите (“Службен весник на Република Македонија“, бр. 03/97, 23/99 и 74/04), Законот за судовите (“Службен весник на Република Македонија“, бр. 36/95, 45/95 и 64/03), Законот за јавното обвинителство (“Службен весник на Република Македонија“, бр.38/04), Законот за Републичкиот судски совет (“Службен весник на Република Македонија“, бр.80/92, 50/99 и 43/03), Законот за адвокатурата (“Службен весник на Република Македонија“, бр. 59/02), Законот за народниот правобранител (“Службен весник на Република Македонија“, бр. 60/03), Законот за семејството (“Службен весник на Република Македонија“, бр. 80/92, 09/96, 38/04 и 83/04 – пречистен текст), Закон за социјална заштита (“Службен весник на Република Македонија“, бр. 50/97, 16/00, 17/03 и 65/04), Законот за локалната самоуправа (“Службен весник на Република Македонија“, бр. 05/02), Законот за политичките партии (“Службен весник на Република Македонија“, бр. 76/04), Законот за верските заедници и религиозни групи (“Службен весник на Република Македонија“, бр. 35/97), Законот за радиодифузна дејност (“Службен весник на Република Македонија“, бр. 20/97 и 70/03, Закон за јавни собири (“Службен весник на Република Македонија“, бр. 55/95) и многу други, при што се имплементирани меѓународните стандарди.
Интегрален дел на правната реформа претставува и анализата за усогласеноста на домашното законодавство со меѓународни стандарди. Во оваа смисла за Република Македонија ратификацијата на конвенциите не претставува само формална обврска и цел за себе, туку е почеток на еден континуиран процес на имплементација на прифатените меѓународни стандарди на национално ниво. Самото тоа претпоставува постоење компатибилна и развиена домашна легислатива. При тоа, анализата на компатибилноста на законската регулатива започнува уште во постапката на ратификација на конкретен меѓународен документ, при што се констатира евентуална некомпатибилност и се разгледуваат солуциите и мерките за нивно отстранување.
Најдобра илустрација за тоа е темелната анализа на домашното законодавство извршена во 1996 година, пред ратификацијата на Европската конвенција за заштита на човековите права и слободи ( Види подетално во I_G_2).
Покрај во ратификационата постапка, усогласувањето се спроведува и во текот на постапката на донесување на законите, уште кога се во форма на нацрт-текстови, и тоа во сите фази на изготвувањето. Од исклучителна помош, во оваа смисла, е долгогодишната пракса на консултации и експертиза воспоставена со Советот на Европа, уште пред формалното зачленување на Македонија во Организацијата. Во процесот на хармонизација, спаѓа и редовната ревизија на постојните закони, што надлежните институции ја вршат заради нивно осовременување.
Ревизија на конкретен закон или на група сродни закони, Македонија иницира и врз основа на заклучоците и препораките на одделните тела, односно контролни механизми воспоставени со меѓународни конвенции, кои во процесот на разгледување на извештаите на државата за спроведување на обврските од тие конвенции, укажале на таква потреба. (Види подетално во
I_G_4)
Основ за хармонизирање на домашното законодавство се и пресудите на Европскиот Суд за човекови права. (Види подетално во I_G_2)
Заштитата на човековите слободи и права е гарантирана во член 50 од Уставот на Република Македонија според кој: Секој граѓанин може да се повика на заштита на слободите и
правата утврдени со Уставот, пред судовите и пред Уставниот суд на Република Македонија, во постапка заснована врз начелата на приоритет и итност.
Кривично-правната заштита на слободите и правата на човекот и граѓанинот спаѓа меѓу најефикасните облици на заштита во случај на повреди на човековите слободи и права. Кривичниот законик во посебна глава насловена Кривични дела против слободите и правата на човекот и граѓанинот, ги предвидува следните кривични дела: повреда на рамноправноста на граѓаните (член 137); повреда на правото на употреба на јазикот и писмото (член 138); присилба (член 139); противправно лишување од слобода (член 140); грабнување (член 141); мачење и друго сурово, нечовечно или понижувачко постапување и казнување (член 142); загрозување на сигурноста (член 144); нарушување на неповредливоста на домот (член 145); противзаконито вршење претрес (член 146); повреда на тајноста на писма или други пратки (член 147); неовластено објавување на лични записи (член 148); злоупотреба на лични податоци (член 149); спречување на пристап кон јавен информативен систем (член 149-а ); неовластено откривање тајна (член 150); неовластено прислушкување и тонско снимање (член 151); неовластено снимање (член 152); повреда на правото на поднесување правно средство (член 153); спречување на печатење и растурање печатени работи (член 154); спречување или смеќавање јавен собир (член 155); повреда на правото на штрајк (член 156); повреда на авторско право и сродни права (член 157).
Покрај редовните судови, непосредна заштита на слободите и правата граѓаните можат да ја остваруваат и пред Уставниот суд на Република Македонија. Имено, според член 110 став 1 алинеја 3 од Уставот на Република Македонија, Уставниот суд ги штити слободите и правата на човекот и граѓанинот што се однесуваат на слободата на уверувањето, совеста, мислата и јавното изразување на мислата, политичкото здружување и дејствување и забраната на дискриминацијата на граѓаните по основ на пол, раса, верска, национална, социјална и политичка припадност. Со овој инструмент наречен Уставна тужба, до сега Уставниот суд одлучувал за близу осумдесет претставки за повреди на човековите права.
Уставниот суд на Република Македонија одлучувајќи за согласноста на законите со Уставот, односно на подзаконските акти со Уставот и законите во повеќе случаи укинал определени одредби од закони и други прописи со кои се повредувале граѓанските права и слободи гарантирани со Уставот.
За заштита на уставните и законските права на граѓаните во случај на нивна повреда од страна на органите на државната управа и од други органи и организации кои имаат јавни овластувања, Уставот на Република Македонија ја предвидува институцијата Народен правобранител (Омбудсман).
2. Дајте список на конвенциите од областа на човековите права и нивните протоколи кои ги ратификувала Република Македонија, како и податоци за датумот на потпишување и ратификација. Дадете и податоци за било какви резерви кои се направени во однос на таквите договори и било какви декларации со кои се признава правото на поединците да доставуваат претставки до комитетите востпоставени во конвенциите. Покрај тоа, ве молиме наведете кое национално законодавство и одредби се усвоени за да се обезбеди исполнивање на обврските кои произлегуваат од овие конвенции: Како истите се спроведуваат и се врши надзор врз спорведувањето?
Основните слободи и права на човекот и граѓанинот признати во меѓународното право и утврдени со Уставот (''Службен весник на Република Македонија'', бр. 52/91, 1/92, 31/98, 91/01 и 84/03) се темелна вредност на уставниот поредок на Република Македонија. Во согласност со определбата за почитување и унапредување на човековите права и слободи како основа за развојот на демократијата во земјата, Република Македонија е договорна страна на бројни меѓународни конвенции за човекови права на Обединетите Нации и на Советот на Европа, вклучително и контролните механизми воспоставени за спроведување на одредбите.
Во табелата во I_Анекс_03 е содржана листа на меѓународни конвенции за човекови права на кои Република Македонија е договорна страна. Повеќето инструменти на ОН, Република Македонија ги наследи по пат на сукцесија од поранешната федерација (СФРЈ), врз основа на членот 5 од Уставниот закон за спроведување на Уставот на Република Македонија (“Службен весник на Република Македонија“ 52/91 и 04/92). За тоа постои одлука на Владата на РМ од 20 септември 1993 (“Службен весник на Република Македонија“ бр.57/93). Резервите на СФРЈ за Меѓународниот пакт за граѓанските и политичките права во врска со чл.12 и чл.21 се симнати.
Од конвенциите што Република Македонија ги прифати по осамостојувањето, резерва има изјавено во однос на правото гарантирано со чл.2 од Протоколот бр. 1 од Конвенцијата за заштита на човековите права и основните слободи. Согласно чл.45 од Уставот на Република Македонија правото на родителите да обезбедат образование и настава за своите деца во согласност со своите реглигиозни и филозофски убедувања не ќе може да се оствари преку систем на приватно основно образование во Република Македонија. Граѓаните, согласно Уставот на Република Македонија имаат право да основаат приватни училишта на сите степени на образование, освен за основното училиште, во согласност со законот.
Во врска со Европската конвенција за посвојување на деца Р. Македонија има изјавено резерва во однос на членот 7 (1) која се однесува на возраста на посвоителот со оглед на тоа што Конвенцијата за посвоителот предвидува возраст не помала од 21 а не поголема од 35 години. Согласно со најновите измени на Законот за семејство (“Службен весник на Република Македонија“ бр.38/04) во Република Македонија посвоител може да биде лице на возраст од 18 до 45 години
Едновремено, Република Македонија го призна правото на поднесување индивидуални петиции до надлежните тела на Обединетите Нации за наводна повреда на правата гарантирани со меѓународните конвенции.
Во оваа смисла со декларација Република Македонија ја призна надлежноста на:
−Комитетот за човекови права да прима и разгледува претставки од поединци кои тврдат дека се жртви на повреда на права гарантирани со Меѓународниот пакт за граѓански и политички права;
−Комитетот за елиминација на дискриминацијата кон жената да решава за индивидуалните петиции поднесени врз основа на Факултативниот Протокол кон Конвенцијата за елиминација на дискриминацијата кон жената ратификувана од Република Македонија на 17.10.2003;
−Комитетот против расна дискриминација да прима и разгледува петиции од индивидуи кои тврдат дека се жртви на повреда на правата гарантирани со Конвенцијата за елиминирање на сите форми на расна дискриминација;
−Комитетот против тортура да разгледува индивидуални петиции врз основа на Конвенцијата против тортура преземена со сукцесија од поранешната СФРЈ и е во важност за Македонија од моментот на нотификацијата на сукцесијата, на 12.12.1994 г.
При ратификацијата на Европската конвенција за заштита на основните права и слободи, Република Македонија поднесе Декларација со која ја прифати надлежноста на Европскиот суд за човекови права, согласно чл. 34 од Конвенцијата.
Во правниот систем на Република Македонија, прашањето за односот меѓу домашното и меѓународното право претставува уставно-правна материја и е решено согласно монистичката теорија. Според член 118 од Уставот, меѓународните договори што се ратификувани во согласност со Уставот се дел од домашниот правен поредок и не можат да се менуваат со закон. На тој начин во хиерархиската поставеност на правните норми меѓународните договори се надредени над домашните закони.
Оттука произлегува обврската за хармонизација на правниот поредок и тековната практика на судовите, јавната администрација и другите државни органи со стандардите што произлегуваат од конвенциите и праксата на нивните органи и тела. На постапката за ратификација на меѓународен документ предходи преиспитувањето на компатибилноста на законската регулатива, при што се констатираат правните импликации.
Во оваа смисла, во 1996 година во процесот на ратификација, Владата спроведе темелната анализа за компатибилноста на домашното законодавство со Европската Конвенција за заштита на човековите права и слободи. Релевантна основа за преиспитување на македонското законодавство и негово усогласување со меѓународно прифатените стандарди, претставува судската пракса на Европскиот суд за човекови права. Во досега завршените случаи пред Судот во Стразбур против Македонија, нема констатирани повреди кои би упатувале на потребата од измена на некоја законска одредба.
Превентивното делување во сферата на човековите права Владата го надополнува со постојано следење на јуриспруденцијата на Европскиот суд за човекови права. Повеќе измени во неколку домашни закони во изминативе неколку години се инспирирани токму од толкувањата на Европскиот суд во предмети што во Стразбур се водат против други држави членки на Советот на Европа. За обезбедување непречено повинување на одлуките на меѓународните тела за заштита на човековите права, во рамки на реформата на кривичното законодавство, значајно е воведувањето на можноста со вонредни правни лекови одново да се отворат судски постапки во случај на повреда на меѓународните обврски. Имено, согласно член 392 од Законот за изменување и дополнување на Законот за кривична постапка се овозможува користење на вонредниот правен лек Повторување на постапка, по изречена пресуда на Европскиот Суд за човекови права, во однос на повреда на човековите права гарантирани со член 6 став 1 од Европската Конвенција.Слично, Владата, преку Јавното обвинителство може да поднесе вонредно правно средство -Барање за заштита на законитоста за повреда на обврските од меѓународните договори.
Интегрален дел во процесот на усогласувањето на домашното законодавство е долгогодишната пракса на експертиза и консултации воспоставена со Советот на Европа.
Република Македонија ги имплементира во домашното законодавство и препораките на надлежните тела, односно контролни механизми воспоставени со меѓународните конвенции во процесот на разгледување на извештаите за спроведување на обврските од конвенциите. Во оваа смисла: унапредена е правната рамка за полова рамноправност во областа на политичката партиципација; согласно реформата на кривичното законодавство воведен е институтот - алтернативни мерки на казнување; инкриминирно е домашното насилство и унапредена е кривично правната заштита за анти дискриминација; формирана е Национална Комисија за правата на детето која подготвува Национален план за правата на детето; се спроведува реформа на системот на малолетеничка правда. (Види подетално во I_G_4).
Според гореприкажаното, во имплементацијата и надзорот врз исполнувањето на обврските од меѓународните Конвенции важна улога има Владата. Сепак со оглед на дирекната примена на меѓународните договори во домашниот правен систем, клучна улога му е доверена на судството. Уставниот концепт за владеење на правото затоа инсистира врз независната положба на судовите, пред кои со редовни процесно правни средства во правична постапка се остварува заштита на основните слободи и права и контрола на политичката власт преку правото. Се истакнува нераскинливата врска меѓу средствата за заштита на едно право и самото право, а ефикасните средства за заштита на правата и слободите им се претпоставуваат на декларативните прокламации. Покрај редовното судство значајна улога во заштитата на човековите права е доверена и на Уставниот суд на Република Македонија, Народниот правобранител, Анкетната комисија за човекови права на Собранието на Република Македонија.
3. Каков е статусот на овие конвенции во вашиот правен систем?
Конвенциите кои се однесуваат на човековите права се меѓународни договори кои се ратификувани од страна на Собаранието на Република Македонија во согласност со Уставот на Република Македонија (''Службен весник на Република Македонија'', бр. 52/91, 1/92, 31/98, 91/01 и 84/03) и како такви се дел од внатрешниот правен поредок и не можат да се менуват со закон (члeн 118 од Уставот на Република Македонија).
Меѓународните договори хиерархиски стојат повисоко од домашните закони. Ваквото место на меѓународните договори во хиерархиската структура во домашниот правен поредок Уставот на Република Македонија го доделува преку забраната за менување на меѓународните договори со закон.
Меѓународните договори во нашиот правен поредок претставуваат извори на право, така што поединците - субјекти во правото можат автоматски да се повикуваат на одредбите на меѓународните договори, а судовите и управните органи се должни непосредно да ги применуваат.
Договорите за човекови права, уживаат повисока правна сила од “обичните”, “нормалните” меѓународни договори. На ваков заклучок недвосмислено упатува и член 8 став 1 алинеја 1 од Уставот на Република Македонија во кои како една од највисоките вредности на уставниот поредок на Република Македонија се предвидени почитувањето на основните слободи и права на човекот и граѓанинот признати во меѓународното право и утврдени со Уставот.
4. Кои чекори се преземени за соработка со телата на ООН кои се надлежни за човековите права, вклучувајки ги и посетите од страна на специјалните механизми на ОН (како што се на пример специјалните известители), како и во однос на поденсување на извештаи до телата формирани спред конвенциите и исполнување на препораките на истите?
а)
Соработка со телата на ОН:
Креирањето и спроведувањето на политиката на промоција и заштита на човековите права и слободи во Република Македонија е транспарентен процес, како кон домашната, така и кон меѓународната јавност. Следствено, државата манифестира висок степен на подготвеност и отвореност за соработка со меѓународните организации, што во својот домен на активности ја имаат проблематиката на човековите права. Всушност, состојбата со остварувањето на човековите права и слободи во Република Македонија се анализира и следи уште од моментот на осамостојувањето на земјата, и тоа не само преку редовните механизми на меѓународните организации, туку и преку бројните вонредни механизми и специјални мандати. Отвореноста за соработка со меѓународната заедница се покажа како исправна политика, бидејќи придонесе за, во генерална смисла, реално согледување на предностите и слабостите во состојбите со остварувањето на човековите права во Република Македонија и изврши значајно влијание врз поставувањето на приоритетите и критериумите за делување, во насока на нивно адаптирање на европските и меѓународните стандарди во оваа област.
Соработката со телата од системот на Обединетите нации се остварува во континуитет. Ова се однесува како за соработката со специјалните процедури - тематските и тие по земји на Комисијата за човекови права (како најрелевантно одлучувачко тело во оваа област, на глобално ниво), така и за соработката со Договорните комитети, како клучни механизми за имплементација на меѓународните договори за заштита на човековите права.
б)
Посети на специјалните механизми на ОН:
б1) Специјален известител на Комисијата за човекови права на ОН за поранешна Југославија
Република Македонија од 1992 година соработуваше со Специјалниот известител на Комисијата за човекови права на ОН за поранешна Југославија, специјален механизам воспоставен со Резолуцијата 1992 /S-1/1, како реакција на масовните кршења на човековите права и неброените повреди на меѓународното хуманитарно право во Босна и Херцеговина и во Хрватска. Состојбата во Република Македонија воопшто не беше повод за воспоставување на оваа специјална процедура, но како дел од територијата на поранешна Југославија, овој мандат се однесуваше и за неа. Во текот на наредните пет години, додека Македонија беше во мандатот на Специјалниот известител, Владата редовно соработуваше со сукцесивните носители на тој мандат (Мазовјетски и Рен), се до 1997 г., кога земјата беше изземена од Резолуцијата на Комисијата за човекови права. Соработката со Комисијата продолжи преку Проектот за техничка соработка, склучен меѓу Владата на РМ и Високиот комесар за човекови права.
б2) Висок комесар за човекови права
Состојбата со почитувањето на човековите права во Република Македонија беше повторно во фокусот во периодот од 1999 до 2002 г., за време на косовската бегалска криза во регионот и во контекст на конфликтот во Македонија од 2001 г. Со оглед дека се работеше за поводи кога се интензивираат активностите на сите специјални механизми за заштита на човековите права во системот на ОН, заради зголемениот ризик од масовни повреди, интересот за меѓународно присуство во земјата значително порасна. Македонија и овој пат ја потврди својата кооперативност со меѓународната заедница и подготвеност активно да партиципира во воспоставувањето и зацврстувањето на мирот во земјата и во регионот.
Во таа смисла, Република Македонија ја поддржа привремената специјална мисија на Канцеларијата на Високиот комесар за човекови права, пролетта 1999 г., што беше во функција на независна верификација на наводите за сериозни нарушувања на човековите права, за кои се тврдеше дека се случиле на Косово, СРЈ. Тогашниот Висок комесар за човекови права на ОН, М. Робинсон испрати своја мисија во регионот, а од 2 до 4 мај 1999 и лично престојуваше во Република Македонија.
По повод настаните во Република Македонија во 2001 г, Високиот комесар за човекови права на ОН, М. Робинсон придружувајки се кон иницијативите и активностите на меѓународната заедница за консолидирање на состојбите, упати личен претставник (Х. Амнеус) во Република Македонија (17-20.09. 2001) со намера да ги разгледа можностите за помош на Владата во постојните околности. Во таа прилика беше ревидиран и финализиран претходно договорениот Проект за техничка соработка во областа на човековите права меѓу Владата на Република Македонија и Канцеларијата на Високиот комесар (инициран во 1996 година), кој содржи: 1) вклучување на теми од областа на човековите права во наставните програми за основното и средното образование и обука на наставниот кадар; 2) јакнење на цивилното општество; 3) формирање Национална комисија за човекови права и изготвување Национален план за акција; 4) јакнење на капацитетот на Владата во однос на подготвување на извештаите на Република Македонија по конвенциите на ОН во областа на човековите права. Повеќе сегменти од Проектот се во фаза на реализација.
б3) Специјални тематски известители (посети)
Република Македонија ги поддржува и соработува со тематските известители на Комисијата за човекови права на ОН, позитивно одговарајки на искажан интерес за посета на земјата и со внимание третирајки ги нивните препораки и сугестии за унапредување на заштитата на човековите права. Уште повеќе, доследна на својата транспарентна политика во оваа област и следејки го меѓународниот тренд, Република Македонија, во текот на овогодишната, 60-та сесија на Комисијата за човекови права, упати отворена покана до сите заинтересирани тематски известители за посета на земјата (подоцна беше упатена и писмена покана). Со тоа,
Република Македонија се вброи меѓу педесетте земји членки на ОН што веќе имаат упатено отворени покани до тематските процедури.
До сега е остварена непосредна соработка со следните тематски известители на ОН, кои изразиле интерес да ја посетат Република Македонија:
−Во 1999 година Специјалниот известител за вонсудски, групни и арбитрарни егзекуции престојуваше во Република Македонија, како дел од Специјалната мисија на Високиот комесар за човекови права, за регионот. Целта на мисијата беше од територијата на Македонија да се следат масовните кршења на човековите права во Косово, преку интервјуа направени со косовските бегалци. Македонија ја овозможи и помогна реализацијата на оваа мисија, во согласност со своите заложби за мирно и политичко решавање на проблемот.
−Специјалниот претставник на Генералниот секретар на ОН за бранителите на човековите права, Х. Џилани, ја посети Република Македонија во јануари минатата година, а извештајот од посетата го презентираше пред Комисијата за човекови права во текот на овогодишната сесија (15 март-23 април 2004 година). Во оваа сфера, направен е евидентен прогрес во законската регулатива, особено преку иницирањето на Законот за пристап до информациите, како и во однос на политичката клима во која работат бранителите на човековите права во Република Македонија.
б4) Специјални Тематски известители (кореспонденција)
Кореспонденцијата со специјалните тематски известители е значаен аспект на соработката и посебно е во интерес на стекнувањето објективна претстава за спроведувањето на човековите права. Од тие причини, Владата на Република Македонија со внимание ги разгледува сите случаи комуницирани од одделни тематски известители кои содржат наводи за повреда на правата на поединци од страна на државата, и редовно ги доставува релевантните информации и своите видувања во однос на тие случаи. Во изминатите години, неколку специјални известители се обратиле до Владата со такви барања:
-Доскорешниот специјален известител на Комисијата за човекови права на ОН за религиозна нетолеранција, А. Амор, со интерес ја следеше состојбата со остварувањето на слободата на мислата, совеста и религијата во Македонија. Врз основа на добиени жалби од засегнати лица, тој во 1997г. побара информации од Владата за можностите за цивилно служење на воениот рок, во контекст на правото на приговор на совеста во однос на воената служба, како легитимно право и меѓународен стандард. Владата ја презентираше тогашната состојба со остварувањето на правото на приговорот на совеста, а подоцна иницираше измени во Законот за одбрана, што беше усогласен со овој меѓународен стандард.
Специјалниот известител, А. Амор, истата година, побара информации и околу наводите за одбивање влез на српски свештеници во Македонија и доби исцрпен одговор за конкретните случаи, за решенијата во Законот за верските заедници и религиозни групи, како и за суштината на односите меѓу МПЦ и СПЦ.
Минатата година, овој Специјален известител побара Владата да ги изнесе своите видувања околу апсењето на Зоран Вранишковски, поранешен Владика Јован, како и по неколку други инциденти за кои бил известен. Надлежните институции и овој пат благовремено го информираа СИ за преземените активности во врска со случајот.
Согласно својата определба, Владата ќе соработува и со новиот С.И. за религиозна нетолеранција, А. Јахангер.
-Специјалниот известител против тортурата, Н. Родли во 2000 г. побара информации за наводни пречекорувања на службените овластувања на полицијата. Одговорот на Владата беше детален и ги содржеше бараните информации за сите споменати случаи.
-Специјалниот известител на Комисијата за човекови права на ОН за промоција и заштита на слободата на мислење и изразување, Специјалниот известител за вонсудски, групни и арбитрерни егзекуции и Специјалниот претставник на ГС на ОН за бранителите на човековите права, на крајот на 2003 година, упатија итен, заеднички апел до Владата на Македонија во врска со информациите што ги добиле, за закани против животот на новинарот Зоран Божиновски и животот на неговите две ќерки. Владата повратно информираше за случајот и за преземените мерки за обезбедување на слободата на мислење и изразување, на правото на живот и лична сигурност, како и на другите права опфатени со мандатот на овие тројца специјални известители.
в)
Договорни комитети - поднесување извештаи:
Соработката со телата на ОН, воспоставени со меѓународните договори за човекови права, заради спроведување на нивните одредби, е исклучително значајна и сериозна обврска за секоја земја што со ратификацијата на односната конвенција ја презела таквата обврска.
Република Македонија е договорна страна на шест од седумте клучни конвенции на ОН во областа на човековите права (Види подетално во I_G_2). Пристапувањето кон шесте конвенции беше извршено со нотификација на сукцесијата во однос на поранешната југословенска федерација. Седмата конвенција, таа за правата на работниците мигранти и членовите на нивните семејства, се разгледува во рамките на надлежните институции.
Согласно обврската за поднесување иницијални, а потоа и периодични извештаи за законските, административните и други мерки што се преземаат за остварување на правата од прифатените конвенции, Македонија, до сега, поднела иницијални извештаи за имплементацијата на пет од нив. Четири иницијални извештаи се веќе разгледани пред соодветните Комитети, а претстои одбраната на уште еден. Во тек е изработката на периодичните извештаи.
Во принцип, Македонија доцни со исполнувањето на извештајните обврски по конвенциите за човекови права на ОН и Владата е свесна за тоа. Сепак, причините за доцнењето не се заради одбивањето соработка или заради недостаток на политичка воља за дијалог со респективните комитети. Всушност, доцнењето е резултат на објективните околности од една страна, но и на субјективни, главно технички недостатоци, од друга. Тука, пред се, треба да се имаат предвид внатрешните и надворешните политички настани и процеси што ја следат земјата од нејзината независност до денес, што предизвика состојбата со човековите права во Македонија долго време да се анализира и набљудува од страна на многубројни вонредни механизми на сите меѓународни организации. Тоа, истовремено, подразбираше исклучителен и вонреден ангажман на расположливите капацитети во државните институции.
Од друга страна, редовното известување е сериозен, сложен и комплексен процес што бара високо квалификуван и обучен кадар за тоа и одлична меѓуресорска координација. Од институционален аспект, од досегашната пракса на изготвување на извештаите, главен носител на оваа обврска е Одделението за човекови права во МНР, од каде што започнува, се координира и завршува процесот, каде што се дообликуваат и финализираат извештаите, се подготвува и изведува одбраната и се води дијалогот со комитетите. Имајки предвид дека не секогаш e лесно да се обезбеди континуитет во работата, да се одржува капацитетот, квалитетот и квантитетот на задоволително ниво, или да се надминуваат материјалите и финансиските тешкотии, Владата предложи, како една од можните солуции, во Проектот за техничка соработка со Високиот комесар за човекови права да се предвиди активност за зајакнување на капацитетот на владините служби кои учествуваат во изготвувањето на извештаите, посебно на капацитетот на Одделението за човекови права во МНР. Во соработка со Канцеларијата на Високиот комесар за човекови права во Скопје, во тек е договарање на реализацијата на дел од тие активности.
г)
Реализација на препораките на Комитетите
Македонија сериозно пристапува и кон реализација на препораките и заклучните согледувања на Комитетите, донесени врз основа на разгледаните извештаи и дијалог со Владата и нив ги смета за валидна насока кон усовршувањето на легислативата или праксата во поодделни области, како и воопшто кон унапредувањето на заштитата на човековите права.
Состојбата во однос на поднесените и разгледани извештаи за секоја конвенција одделно, како и во однос на дел од реализираните препораки од комитетите, е следна:
1.Иницијалниот, вториот и третиот периодичен извештај по Меѓународната конвенција за елиминација на сите форми на расната дискриминација е разгледан пред Комитетот против расната дискриминација во 1997 г.
Врз основа на препораките на Комитетот, Македонија даде Декларација, согласно чл.14 од Конвенцијата со која ја призна надлежноста на Комитетот да прима и разгледува индивидуални петиции од лица, под јурисдикција на државата, кои тврдат дека се жртви на повреда на правата од Конвенцијата.
Во рамките на реформата на законодавството, е унапредена кривично правната заштита против дискриминацијата воопшто. Така, со измените и дополнувањата на Кривичниот Законик на Република Македонија од март 2004 година, во однос на заштитата од дискриминација, е постигнато следното:
−во кривичните дела Повреда на рамноправноста на граѓаните (член 137) и Повреда на правото на употреба на јазикот и писмото (член 138) се воведува кривична одговорност на правното лице за дела сторени од ставовите под реден број 1 на овие инкриминации.
−во кривичното дело Загрозување на сигурноста (член 144) се воведува нов став со кој се зајакнува кривично правната заштита во однос на дејствијата на дискриминација сторени по пат на информатички систем.
−воведено е ново кривично дело - Злосторство против човечноста.
−воведен е нов член 407-а во кривичното дело - Одобрување или оправдување на геноцид, злосторства против човечноста или воени злосторства, со кој се предвиде квалифициран облик на делото сторено по пат на информационен систем.
2.Иницијалниот извештај по Меѓународниот пакт за граѓански и политички права е разгледан пред Комитетот за човекови права во 1998 г. Во меѓувреме, дел од реализираните препораки од Комитетот се однесуваат на унапредувањето на половата еднаквост во сферата на политичкиот живот, на тој начин што во рамки на законодавната активност за унапредување на половата рамноправност, во 2002 година, во Законот за избор на пратеници во Собранието на Република Македонија, беше усвоен ставот 3 на член 37, со кој се обезбедува во предложената листа на кандидати секој пол да биде застапен со најмалку 30%.
Освен тоа, значаен сегмент во реформата на кривичното законодавство претставува инкриминирањето на домашното насилство. Во член 122 точка 19 од Законот за измени и дополнувања на Кривичниот Законик усвоен во март 2004 дадена е дефиниција на оваа инкриминација.
Дејствието на извршување на делата поврзани со семејното насилство се содржани во следните кривични дела:член 123 - Убиство, член 125 - Убиство на миг, член 130 -
Телесна повреда, член 131 - Тешка телесна повреда, член 139 - Присилба, член 140 - Против правно лишување од слобода, член 144 - Загрозување на сигурноста, член 191 - Посредување во вршење на проституција и член 188 - Полов напад врз дете.
3.Иницијалниот извештај по Конвенцијата против тортура и друго нечовечко однесување или казнување е разгледан пред Комитетот против тортура во 1999 г. Прогресот направен во однос на почитувањето и спроведувањето на забраната на мачењето и сродните права и слободи ќе биде подетално елабориран во посебно прашање, особено во контекст на активностите и соработката со Комитетот против тортура, на Советот на Европа. (Види подетално во I_H_11 и I_H_12)
4.Иницијалниот извештај по Конвенцијата за правата на детето е разгледан пред Комитетот за правата на детето во 2000 г. Како резултат на препораките на Комитетот за правата на детето, но и согласно обврските од Светскиот самит за деца, во 2001 г. е формирана Национална комисија, со мандат да изработи, а потоа и да се грижи за имплементацијата на Националниот план за Акција за заштита на правата на децата во Република Македонија. Планот за акција е стратешки државен документ што ќе ги даде насоките за остварување на планираните владини активности во претстојниот десетгодишен период, и кој ќе ги содржи законските и административните мерки што треба да се преземат за промовирање на положбата на децата до 18 годишна возраст, во сите области на нивниот живот. Во таа смисла, Планот ќе ги опфати областите како што се образованието, здравјето, социјалната сигурност, правната заштита, забавата и културата на живеење. Во тек е заокружувањето на првата работна верзија на Националниот план за Акција.
И во реформата на кривичното законодавство Владата ги имаше предвид препораките на Комитетот за правата на детето и Минимум правилата на Обединетите нации за управување со системот на малолетничка правда (Пекингшки Правила), Упатства на Обединетите Нации за превенција на малолетничката деликвенција (Ријадски Правила) и Правила на Обединетите Нации за заштита на малолетници лишени од слобода. Во оваа смисла, со измените и дополнувањата на Кривичниот Законик од март 2004 година се воведоа алтернативни мерки на казнување (“Службен весник на Република Македонија“ бр.19/04).
Покрај наведеното, Владата реализира активности на подготовка на Закон за малолетничка правда. На подготвувањето на Законот предходеше изработка на емпириска анализа на проблемите на децата во ризик и ефикасноста на мерките што се применуваат спрема малолетните лица. Подетално за ова ќе биде одговорено во одделно прашање за правата на детето, каде што ќе бидат опфатени и другите области наведени во препораките на Комитетот за правата на детето (Види подетално во
I_I_41).
5.Иницијалниот и вториот комбиниран извештај по Конвенцијата за елиминација на дискриминацијата врз жената е поднесен до соодветниот Комитет во мај 2004, а предвиден е за разгледување на седницата на Комитетот, во јули 2005 г.
6.Македонија се уште не го поднела Иницијалниот извештај по Меѓународниот пакт за економски, социјални и културни права. Подготвувањето на овој извештај е во тек.
5.Кои чекори се преземени за ратификација и имплементација во националното право на Римскиот статут на Меѓународниот кривичен суд?
Република Македонија силно поддржувајќи го процесот на развиток на меѓународното казнено право како супранационално право и функционирањето на системот на меѓународна казнена правда уште од почеток ја поддржуваше идејата за основање на Меѓународниот кривичен суд, потпишувајќи го Статутот на МКС и пристапувајќи кон темелни подготовки за негова ратификација. Извршена е анaлиза на Уставот и на материјалното и процесното казнено право и извршени се измени во Законот за кривичната постапка со внесување одредби за извршување на пресудите на Меѓународниот кривичен суд.
На 30 јануари 2002 година, Собранието на Република Македонија го донесе Законот за ратификација на Меѓународниот кривичен суд (“Службен весник на Република Македонија“, бр. 15/97, 44/02 и 74/04), со што се прифатени генералните обврски за целосна соработка со Судот во однос на спроведувањето на истрагите и гонењата за кривични дела од негова надлежност, содржани во Главата 9 – Меѓународна соработка и правна помош од Статутот на Судот.
Согласно членот 87 став 1(а) од Статутот на Судот, Министерството за правда е определен како орган до кој се врши доставување на барањата на Судот и другите форми на комуникација, со оглед на тоа што правната помош се состои во доставување на докази, информации, податоци и распит на сведоци.
Во Законот за изменување и дополнување на Законот за кривичната постапка (“Службен весник на Република Македонија”, бр. 74/04), се воведуваат новини во член 505, при што е утврдено дека извршувањето на пресуда на меѓународен суд, се врши според меѓународен договор за неговото основање ратификуван во согласност со Уставот на Република Македонија. Кривичниот совет на месно надлежниот првостепен суд, со пресуда ја потврдува автентичноста и извршноста на пресудата на меѓународниот суд и го определува начинот на извршување на санкциите и другите мерки. Имено, домашните судови можат да ја прифатат молбата на странскиот орган со кој се бара извршувањето на кривичната пресуда на странски суд или на меѓународен суд ако е тоа определено со меѓународен договор или ако постои реципроцитет, и ако санкцијата ја изрече и домашниот суд според Кривичниот законик.
Во насока на имплементација на одредбите на Статутот во домашното законодавство, со измените и дополнувањата на Кривичниот законик (“Службен весник на Република Македонија“ бр. 19/04) вградени се нови инкриминации: во членот 403-а е регулирано кривичното дело Злосторство против човечноста за кое е предвидена казна затвор од најмалку 10 години или доживотен затвор, член 416-а, б, и в, кои се однесуваат на организирање на група и потикнување на извршување геноцид и воени злосторства, одговорност на командантите и другите претпоставени, одговорност на потчинетиот за дело извршено по наредба на претпоставениот, како и новините кај кривичните дела против правосудството односно (член 366-а) за поднесување на лажни докази и (член 368-а) незаконито влијание врз сведоци.
6. Постои ли Омбудсман кој има општа надлежност во областа на човековите права, правата на жените и заштита на малцинствата? Ако постои, опишете го релевантното законодавство, а дадете и статистички податоци за вкупниот број на поднесени предмети во последниве години, бројот на препораките дадени од Омбудсманот и бројот на неговите препораки спроведени од релевантните власти.
Согласно член 50, став 1 и 3 од Уставот на Република Македонија (''Службен весник на Република Македонија'', бр. 52/91, 1/92, 31/98, 91/01 и 84/03), секој граѓанин може да се повика на заштита на слободите и правата утврдени со Уставот, пред судовите и Уставниот суд на Република Македонија во постапка заснована врз начелата на приоритет и итност. Покрај овие институции за заштита на правата и слободите на граѓаните, Уставот на Република Македонија ја предвидува и институцијата Народен правобранител, позната во светот како Омбудсман.
Имено, според член 77 од Уставот, предвидено е Собранието на Република Македонија да избира Народен правобранител со надлежност да ги штити уставните и законските права на граѓаните кога тие ќе им бидат повредени од органите на државната управа и од другите органи и организации што имаат јавни овластувања. Со донесувањето на Законот за народниот правобранител (“Службен весник на Република Македонија” бр. 7/97) поблиску се уредија условите за изборот и разрешувањето на Народниот правобранител, надлежноста и начинот на работата на Народниот правобранител.
Како резултат на потпишувањето на Рамковниот договор со кој се изврши проширување на обемот и заштитата на правата на припадниците на заедниците, беа донесени Уставните Амандмани со кои се заменија, односно се дополнија повеќе членови на првобитниот текст на
Уставот на Република Македонија кои всушност ги регулираат специјалните права на припадниците на заедниците.
Врз основа на настанатите измени во Уставот на Република Македонија, се јави потреба од измена на Законот за народниот правобранител. Собранието на Република Македонија на седницата одржана на 10 септември 2003 година, донесе нов Закон за народниот правобранител (“Службен весник на Република Македонија” бр. 60/03) со кој се проширија надлежностите на Омбудсманот. Новиот Закон за народниот правобранител кој стапи во сила на 1.10.2003 година, пред се ја зајакна улогата и значењето на оваа институција, ги зголеми и прошири надлежностите и со обврската за отварање канцеларии во други шест градови во Републиката истата уште повеќе се доближи до граѓаните.
Новиот Закон за народен правобранител предвидува новини кои се однесуваат на изборот на Народниот правобранител, буџетот на Народниот правобранител да биде гласан посебно од Собранието, Народниот правобранител да формира канцеларии како подрачни организациони единици, но и обврска да презема дејствија за одбрана на начелото на недискриминација и правична застапеност на заедниците во јавните тела на сите нивоа и во другите области на јавниот живот и притоа да има соодветни ресурси и персонал во неговата служба кои ќе му овозможат извршување на неговата функција.
Според одредбите од Законот за народниот правобранител, Народниот правобранител се избира од страна на Собранието со мнозинство од вкупниот број пратеници, при што мора да има мнозинство гласови од вкупниот број пратеници кои што припаѓаат на заедниците што не се мнозинско население во Република Македонија.
Значајна новина е и тоа што Народниот правобранител е дефиниран како орган кој ги штити уставните и законските права на граѓаните што им се повредени од органите на државната управа и од другите органи и организации што имаат јавни овластувања кој посветува особено внимание на заштита на начелото на недискриминација, соодветна и правична застапеност на припадниците на заедниците во органите на државната власт, органите на единиците на локалната самоуправа и во јавните установи и служби. Оваа своја надлежност согласно одредбата од член 29 од Законот за народниот правобранител може да ја остварува меѓу другото и со вршење посети и увиди во органите на државната управа и другите органи и организации што имаат јавни овластувања како и во органите на државната власт, органите на единиците на локалната самоуправа и јавните установи и служби.
Значајно е да напоменеме дека амандманот 12 предвидува формирање на Комитет за односи меѓу заедниците што го сочинуваат 19 члена избрани од Собранието на Република Македонија, од кои 7 се од албанската етничка заедница и по еден член од редот на пратениците од останатите етничи заедници кои се наброени во Преамбулата на Уставот. Доколку пак некоја од заедниците нема свои избрани претставници во Собранието на Република Македонија, Народниот правобранител во консултации со релевантните претставници на тие заедници ќе ги предложи другите членови на Комитетот. Притоа Комитетот ги разгледува прашањата од односите меѓу заедниците, дава мислења и предлози за нивно решавање, а Собранието е должно да ги разгледува и да донесува одлука во врска со нив.
Во однос на заштитата на правата на граѓаните Народниот правобарнител покрај тоа што ги штити уставните и законските права на граѓаните кога им се повредени од органите на државната управа и од другите органи и организации што имаат јавни овластувања од востановувањето постапува по претставки меѓу другото и на припадниците на заедниците кои сметаат дека им се поврдени специјалните права загарантирани со Уставот и законите на Република Македонија. Тоа значи дека Народниот правобранител постапува и во случаи кога припадниците на заедниците сметаат дека им е причинета повреда на правата во поглед на искажување на националната и верската припадност, повреда на правата во однос на употребата на јазиците и писмото пред органите на државната управа и пред органите на локалната самоуправа, повреда на правата во областа на образованието (основно, средно, високо), повреда на правата во изборниот процес, повреда на правата при извршување на пописот во Република Македонија, повреда на правата во полициската постапка (добивање државјанство, издавање лична карта, издавање патни исправи, пречекорување на овластување од страна на службени лица), дискриминација, нерамноправен третман и омаловажување поради припадност на која било заедница) и други повреди на правата.
Според Законот, Народниот правобранител е независен, самостоен, професионален и стручен во вршењето на функцијата, а работите од својата надлежност ги врши во рамките на Уставот и Законот за народниот правобранител, како и меѓународните правни акти за човековите слободи и права. Народниот правобранител не донесува конечни и извршни одлуки и не решава за правото на граѓанинот туку тој е контролен механизам кој ја контролира работата на органите на државната управа и организациите што имаат јавни овластувања во поглед на примената на Уставот и законите при остварување на некое право на граѓанинот, а ако притоа констатира неправилност и незаконитост, интервенира со свои предлози и укажувања како да се отстранат истите.
Со интервенцииите на Народниот правобранител освен што им се помага на грѓаните да ги остварат своите уставни и законски права, им се помага и на органите и организациите за унапредување на нивната работата и за поуспешно остварувањето на правата на граѓаните.
Значајно е да се напомене дека членот 8 од Законот за народниот правобранител предвидува дека функцијата народен правобранител е неспоива со вршење на друга јавна функција и професија и членување во политичка партија.
Постапката пред Народниот правобранител се иницира со поднесување на претставка (поплака, жалба) која може да се достави лично во канцеларијата на Народниот правобранител, преку пошта, усно на записник кај Народниот правобранител или пак по телефон, телефакс или електронска пошта.
Народниот правобранител може да покрене постапка и по сопствена иницијатива, но и тогаш за да продолжи постапката потребна е согласност од граѓанинот на кого му е повредено уставното и законското право. Притоа Народниот правобранител во постапувањето по претставката секогаш ја почитува приватноста и тајноста на податоците на подносителот на претставката.
Во рамките на својата надлежност во текот на постапката Народниот правобраните може да презема бројни дејства предвидени во Законот за народниот правобранител. Така во смисла на одредбите од член 24 од Законот, може да побара потребни објаснувања, информации и докази од органите и организациите за наводите во претставката; да влезе во службените простории и да изврши непосреден увид во предметите и работите од надлежност на органот; да повика на разговор избрано или именувано лице, службено лице и секое друго лице кое може да даде определени податоци во постапката; да побара мислење од научни и стручни институции; да побара дополнување на претставката од подносителот. Притоа органите и организациите се должни да соработуваат со Народниот правобранител.
Доколку пак Народниот правобранител констатира дека се повредени уставните и законските права на граѓаните согласно одредбата од член 32 од Законот за народниот правобранител, може да даде препораки, предлози, мислења и укажувања за начинот на отстранување на констатираните повреди; да предложи повторно да се спроведе определена постапка согласно со законот; да покрене иницијатива за поведување на дисциплинска постапка против службено, односно одговорно лице и да поднесе барање до надлежниот јавен обвинител за покренување на постапка заради утврдување на казнена одговорност. Согласно член 33 од Законот за народниот правобранител, Народниот правобранител може да бара времено одложување на извршување на управен акт до одлука на второстепениот орган или до донесување на одлука од надлежен суд. Надлежните органи до кои се доставени ваквите барања се должни веднаш, а најдоцна во рок од три дена од денот на приемот на барањето,
да ја донесат и да ја достават до Народниот правобранител одлуката со која управниот акт е времено одложен.
Во случај пак органот, односно организацијата да не го извести Народниот правобранител за спроведување на неговите предлози, препораки, или истите делумно ги прифати, Народниот правобранител за тоа може да го извести непосредно повисокиот орган, надлежното министерство, Владата на Република Македонија, со посебен извештај да го извести Собранието на Република Македонија, или пак предметот јавно да го објави.
Во текот на 2001 година од вкупно примените 1107 претставки, во текот на постапувањето Народниот правобранител констатира постоење повреда на уставните и законските права на граѓаните во 318 случаи колку што и достави мислења, препораки или сугестии, од кои надлежните органи на државната управа почитуваа 186, односно постапија согласно со дадените упатства од страна на Омбудсманот.
Во текот на 2002 година, во канцеларијата на Омбудсманот беа поднесени вкупно 1878 претставки, од кои во 552 случаи беа констатирани повреди на уставните и законските права на граѓаните и при тоа беа упатени до надлежните органи препораки, мислења или сугестии за начинот на кој тие треба да постапат за да се одстранат неправилностите и незаконитостите во работењето. Од страна на органите на државната управа во 329 случаи интервенциите на Омбудсманот беа прифатени и беше остварено правото на подносителите на претставките.
Во текот на 2003 година Омбудсманот прими вкупно 2605 претставки, а во текот на постапувањето во 550 случаи констатира постоење повреда на уставните и законските права на граѓаните при што упати свои препораки, мислења или сугестии до надлежните органи за начинот на кој тие треба да постапат за да се отстранат неправилностите и незаконитостите во работењето. Во 356 случаи преземените интервенции на Омбудсманот беа почитувани од органите со што беа остварени уставните и законските права на граѓаните.
Во текот на 2004 година заклучно со 31.09.2004 година во канцеларијата на Народниот правобранител примени се вкупно 1542 претставки, а при постапувањето во 196 случаи констатирани се повреди на правата на граѓаните и дадени се соодветни предлози од кои во 89 случаи истите се почитувани.
Споредбено гледно, од година во година се забележува зголемување на бројот на граѓаните кои се обраќаат во канцеларијата на Народниот правобранител – Омбудсманот, а констатираните повреди се скоро идентични, но постои позитивен тренд и однос за почитување на одлуките на Народниот правобранител и поголема одговорност за неговата улога и значење во системот од страна на државната администрација.
Значајно е да напоменеме дека членот 36 од Законот за народниот правобранител предвидува истиот за степенот на обезбедувањето, почитувањето, унапредувањето и заштитата на уставните и законските права на граѓаните и за почитувањето на начелата на недискриминација и соодветна и правична застапеност на припадниците на заедниците, да му поднесува на Собранието на Република Македонија извештај најмалку еднаш годишно. Извештајот на Народниот правобранител задолжително се објавува во средставата за јавно информирање.
Народниот правобранител меѓу другото, може да покрене и иницијатива за поведување постапка за оценување на уставноста на законите и уставноста и законитоста на другите прописи доколку во текот на својата работа оцени дека не се во согласност со Уставот.
7. Кои ресурси и колква пероснал му е достапен на Омбдусманот за извршување на неговите должности? Дали неговиот буџет се изгласува посебно?
Организацијата и начинот на работа, согласно Законот за Народниот правобранител, (“Службен весник на Република Македонија“ бр. 60/03) се доуредени со Деловникот за работа на Народниот правобранител и Правилникот за организција и систематизација на работните места.
Внатрешната организација е уредена така што работите се извршуваат во три организациони единици: студиско-аналитичка, единица за евиденција, документација и информатика и единица за административно -технички и финансиски прашања.
Исто така во рамките на институцијата веќе четри години функционира посебно Одделение за заштита на правата на децата со што на заштитата на правата на децата им е посветено посебно внимание.
Извршителите во студиско-аналитичката единица кои ја извршуват основната функција постапување и одлучување по претставките поделени се во 5 групи со повеќе области. Со групите раководат Народниот правобранител и замениците на Народниот правобранител на кои во вршењето на функцијата им помагаат по тројца советници-дипломирани правници. Оцена е дека ваквата организација и начин на работа овозможува основните функции и работи од надлежноста на Народниот правобранител да се извршуват стручно, ефикасно и континуирано и на поефикасен начин да се следат состојбите во областите.
До 01.09.2004 година своите уставни и законски надлежности Народниот правобранител ги извршуваше со 32 извршители, од кои 17 ги извршуваат работите на истражување по претставките поделени по области, тројца ги извршуваат информатичките работи, работите на евидентирање и документирање и 12 се ангажирани на административно-технички работи. Од вкупно 32 вработени, 19 се жени, а 13 мажи. Раководни државни службеници се 5, стручни државни службеници 13, стручно-админстративни државни службеници 5 и други вработени без статус на државен службеник 10 вработени, од кои 5 се функционери.
Според националната застапеност, двајца се Албанци, двајца Срби, еден Влав и 27 Македонци. По полнувањето на систематизацијата, до крајот на 2004 година и во текот на 2005 година бројот на вкупно вработени треба да изнесува 69, од кои 45 Македонци, 17 Албанци, 1 Турци, 2 Ром, 1 Влав, 2 Срби и еден Бошњак.
Со оглед на енормниот прилив на претставки особено присутен во втората половина од 2003 година, проширената надлежност, зголемените овластувања и новата организациска поставеност согласно новиот закон неминовно се налага потребата од просторно проширување, кадровско доекипирање, техничко и друго опремување, како на канцеларијата во Скопје така и во новите регионални подрачни канцеларии.
На овој план веќе се програмирани и преземени подготвителни дејствија кои во законски утврдените рокови ќе бидат реализирани во претстојната година. При кадровското екипирање, согласно уставно и законски утврдените принципи, ќе се води грижа за правична и соодветна застапеност на припадниците на заедниците и во оваа институција, за што Народниот правобранител има уставна и законска надлежност.
Од 01.09.2004 година избран е виш соработник за финансиски прашања, а од 15.10.2004 година примени се 6 државни советници, 4 уписничари и два возачи во шестте канцеларии низ Републиката.
Избраните државни советници по завршувањето на обуката во канцеларијата на Народниот правобранител во Скопје, од 1.11.2004 година веќе отпочнаа со работа во канцелариите на народниот правобранител отворени во другите шест града во Република Македонија.
Предлогот за избор на шест нови заменици на народниот правобранител веќе е во собраниска процедура при што се очекува во најскоро време замениците да бидат избрани.
Согласно член 48 од новиот Закон за народниот правобранител средства за работа на Народниот правобранител се обезбедуват од Буџетот на Република Македонија за кои во делот на Буџетот неменет за Народниот правобранител Собранието на Република Македонија гласа посебно.
За имплементација на новиот Законот за Народниот правобранител (“Службен весник на Република Македонија“ бр. 60/03), со Буџетот за 2004 година беа обезбедени средства за проширување на деловниот простор во Скопје и за обезбедување деловен простор за шестте канцеларии, како и средства за вработување на уште 37 вработени. За набавка на компјутерска, канцелариска опрема и седум возила од кои шест за новите канцеларии и едно за постојната канцеларија во Скопје, средства се обезбедени со донации од Организацијата за безбедност и соработка (ОБСЕ), Одделението за развој на Амбасадата на Канада и Амбасадата на Република Италија, а се очекуваат и донаторски средства за реновирање и адаптација на деловниот простор, набавка на софтверски програми, како и материјална и едукациска помош на вработените, организација на семинари и слично.
8. Дали на Омбудсманот му е загарантиран пристап кон сите службени документи? Дали има право да го суспендира извршувањето на управниот акт, доколку определи дека актот може да резултира со ненадоместливо нарушување на правата на поединецот? Доколку ги има овие права, како истите се спроведуваат во праксата? Дали Омбудсманот има право да ја оспори уставноста на законите и доколку го има ова право како истото се спроведува во праксата?
Народниот правобранител во постапката за истражување на наводите од претставката или во постапката која ја започнал по сопствена иницијатива е должен да ги прибави сите факти и докази што се од суштествено значење за одлучување по претставката.Заради успешно извршување на оваа обврска во чл.27 од Законот за народниот правобранител (“Службен весник на Република Македонија“, бр.60/03) е пропишано дека Органите на државната управа, другите органи и организации што имаат јавни овластувања, органите на единиците на локалната власт и јавните установи или служби се должни да соработуваат со Народниот правобранител и на негово барање да му ги обезбедат сите докази, податоци и информации, без оглед на степенот на доверливост и да му овозможат спроведување на постапката. Од друга страна пак, Народниот правобранител е должен да ја чува државната и службената тајна на начин и под услови пропишани со закон и со друг пропис.
Во досегашната практика оваа законска можност од страна на Народниот правобранител се практикува многу често и истата не му е оспорена.
Народниот правобранител има право да побара времено одложување од извршување на управен акт до донесување на одлуката од второстепениот орган и времено одложување на извршување на управен акт до донесување на одлука на надлежниот суд доколку оцени дека извршувањето на управниот акт ќе произведе ненадоместлива штета за правото на заинтересираното лице- чл.33 од Законот за народниот правобранител.
Во периодот 01.01.2002 до 30.09.2004 година според податоците од сопствената евиденција и Годишните извештаи на Народниот правобранител поднесени се 21 барање за времено одложување на извршувањето на управен акт. Во еден случај ваквото барање на Народниот правобранител не беше почитувано, па бидејќи беа создадени законски претпоставки Народниот правобранител поднесе кривична пријава до надлежниот обвинител против едно службено лице и одговорното лице на управниот орган до кого беше поднесено барањето.
Во едно од позначајните овластувања на Народниот правобранител спаѓа и неговото овласување од чл.30 од Законот за народниот правобранител според кое, Народниот правобранител може да поднесе предлог до Уставниот суд на Република Македонија за оценување на уставноста на законите и уставноста и законитоста на другите прописи или општи акти. По сопствена иницијатива или постапувајќи по поднесени претставки во периодот 01.01.2002 до 30.09.2004 година Народниот правобранител до Уставниот суд на Република Македонија поднел 5 иницијативи за оценување на уставноста на одредени законски прописи од кои Уставниот суд прифатил две укинувајќи ја оспорената законска одредба.
9. Дали има децентрализирани канцеларии на Омбудсманот?
Законот за народниот правобранител (“Службен весник на Република Македонија” бр. 60/03) кој стапи на сила на ден 1.10.2003 година, заради подобро извршување на работите од надлежноста на Народниот правобранител, во членот 44 предвидува отворање на шест нови канцеларии организирани како подрачни организациони единици на Народниот правобранител. Со Законот е определено дека вакви канцеларии ќе се отворат во градовите Тетово; Кичево; Штип; Струмица; Куманово и Битола. Со ново отворените канцеларии, согласно Законот за народниот правобранител ќе раководат заменици на народниот правобранител кој треба по предлог на Народниот правобранител да ги избере Собранието на Република Македонија.
Предлогот за избор на шест нови заменици на народниот правобранител веќе е во собраниска процедура при што се очекува во најскоро време замениците да бидат избрани, со што покрај останатите вработени – државни службеници истите ќе можат непречено да функционираат. Овие државни службеници по завршувањето на обуката во канцеларијата на Народниот правобранител во Скопје, од 1.11.2004 година веќе отпочнаа со работа во канцелариите на народниот правобранител отворени во погоре наведените шест града во Република Македонија. Канцелариите се опремени со комплетна канцелариска опрема и компјутерска техника, со што се создадени добри претпоставки за успешно работење.
