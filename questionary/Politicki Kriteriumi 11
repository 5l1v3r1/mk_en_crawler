К. ВРАЌАЊЕ НА БЕГАЛЦИТЕ И РАСЕЛЕНИТЕ ЛИЦА
1. Статистички податоци: Ве молиме дадете статистички податоци за следниве категории на лица:
(а) бегалци од Република Македонија кои заминале во други змеји за време на (1) Косовската криза од 1999; (2) кризата од 2001. Колкав број од овие бегалци се вратени?
(b)Бегалци од друиг змеји кои дошле во Република Македонија. Кога пристигнале и колкав број од овие бегалци се вртаиле?
(c) раселените лица во Република Македонија. Колку раселени лица имало во 2001 и колку од нив се вратиле?
(а)
Република Македонија не располага со официјален број на лица кои побарале азил во други земји. Податокот со кој државата расплага е само бројот на македонски државјани кои побарале асистенција при нивната репатриација во Република Македонија. Нивниот број е 842 (бегалци кои биле на територијата на Косово).
(b)
Како последица на кризата на Косово во 1999 година, во првата половина на таа година, меѓународна заштита во Република Македонија побараа околу 360.000 бегалци – главно етнички албанци од Косово. Владата на Република Македонија, на 02.03.1999 година, донесе Заклучок за давање на привремена заштита. Поголем број од овие лица, околу 234.000 (64,9%), беа сместени по семејства на македонски државјани. Останатите, околу 126.000 (35,1%), беа сместени во 8 Колективни центри изградени за таа намена на територијата на Република Македонија, од кои 91.476 (72,6%) во најголемиот Колективен Центар „Стенковец“ - во близината на Скопје.
Почитувајќи го меѓународниот принцип на делење на одговорноста во случаи на масовен прилив на бегалци, а со цел намалување на притисокот врз Република Македонија, 28 европски држави, САД, Канада и Австралија преземаа од Република Македонија вкупно 94.408 косовски бегалци.5 Со подобрувањето на безбедносната состојба на Косово, 50.572 лица од превземените беа репатрирани преку територијата на Република Македонија, дел од нив беа директно вратени на Косово, а дел се уште се наоѓаат на териториите на овие држави.
Со подобрувањето на безбедносната состојба на Косово и бегалците – етнички албанци, згрижени во Република Македонија, доброволно се вратија во своите домови. На крајот на 1999 година, со статус на привремена заштита, во Република Македонија престојуваа вкупно 8.103 бегалци, главно од неалбанскиот дел од населението на Косово (Роми), кои ја напуштија тогашната југословенска покраина по враќањето на етничките албанци. По основ на доброволна репатриација или доброволно индивидуално заминување во трети земји, нивниот број се намалуваше. Така, на крајот на 2000 година, по основ на привремена заштита, во Република Македонија престојуваа 5.416 бегалци, на крајот на 2001 год. – 3.410, а на крајот на
2002 год. – 2.750.
На 22.09.2003 година, Владата на Република Македонија донесе Заклучок со кој ја укина привремената заштита за бегалците од Косово. При тоа, на сите оние кои сметаа дека се уште не се создадени услови за безбедно враќање и престој на Косово им беше овозможено да поднесат индивидуални барања за признавање право на азил во Република Македонија, согласно новиот Закон за азил и привремена заштита („Службен весник на РМ“ бр. 49/03) кој стапи во сила во август 2003 година. Ова право го искористија вкупно 2.326 лица. Постапувајќи по овие барања, Одделението за азил при Министерството за внатрешни работи: на 12 баратели на азил им призна статус на бегалец, на 809 им призна право на азил заради хуманитарни причини, на 209 лица барањата им се одбиен, а за 199 лица постапката за утврдување право на азил е запрена од разни причини (недостапност/нејавување на интервју, регулиран престој согласно Законот за странци („Службен весник на РМ“ бр. 36/92, 66/92, 26/93, 45/02 и 49/03) и сл.). Постапките за останатите 1.097 баратели на азил се сеуште во тек.
(c)
За време на кризата во Република Македонија, поголем број на граѓани од кризните региони, поради страв за својата безбедност, се преселија во други региони со што се стекнаа со статус на внатрешно раселени лица (ВРЛ). Максималниот број на внатрешно раселените лица во текот на кризата 2001 година, во еден момент (на 11.09.2001 год.), достигна 76.046 лица.
Од нив, 72.134 беа сместени по семејства, а останатите 3.912 лица беа сместени во 21 колективни центри низ државата. Со создавање на услови за нивно враќање (реконструкција на домовите) голем број од овие лица се вратија во своите места на живеење.
5 14.104 во Германија, 8.045 во Турција, 7.648 во САД, 6.501 во Италија, 5.801 во Норвешка, 5.461 во Франција, 5.006 во Канада, 4.795 во Австрија, 3.828 во Холандија, 3.597 во Велика Британија и др.
Во овој момент, во Република Македонија има уште 1.424 внатрешно раселени лица, што значи дека во своите домови се имаат вратено вкупно 74.622 лица. Од 1.424 внатрешно раселени лица: 794 се Македонци, 397 Срби, 110 Роми, 106 Албанци и 17 се Босанци.
2. Законска и подзаконска рамка:
Ве молиме набројте ги и опишете ги праваната и регулаторната рамка со која се уредува враќањето на бегалците и раселените лица.
Правната и регулаторна рамка на Република Македонија со која се уредува враќањето на бегалците и внатрешно раселените лица се состои од меѓународни инструменти и национално законодавство. Овој процес се одвиваше во период кога Република Македонија беше силно погодена од настаните во регионот - бегалската криза 1999 и периодот на внатрешниот вооружен конфликт 2001. Во такви околности, напоредно со развивањето на легислативата и механизмите на имплементација, властите на Република Македонија мораа да реагираат на ситуации кои, и во пошироки рамки, се манифестираа како криза и претставуваа висок фактор на ризик.
Во таа смисла, првиот масовен прилив на бегалци од кризата во Косово во 1999, беше управуван врз основа на заклучок на Владата на Република Македонија за прифат на лица кои масовно бегаат од Косово во Република Македонија и за доделување на статус на хуманитарно згрижени лица. Оваа одлука на Владата на Република Македонија беше во сосгласност со EXCOM заклучоците број 15-1979, бр.19-1980; бр. 22-1981; бр. 74-1994 и, особено, Дирекивата 9541/01 за минимум стсндарди за давање на времена заштита во случај на масовен прилив на раселени лица.
По првичното консолидирање на масовните приливи и создавањето на услови за примена на т.н. процедура за утврдување на статусот (Status determination procedure) и по поединечното ревидирање на апликациите за статус на бегалци (наспроти колкетивниот начин на утврдување на нивниот статсус во екот на раселувањето т.н. prima face criteria), регулаторната рамка во овој период претставуваше Конвенцијата за статусот на бегалец од 1951 и Протоколот за статусот на бегалец од 1967, ратификувани од страна на Република Македонија.
На 25.07.2003 година, Собранието на Република Македонија го донесе Законот за азил и привремена заштита (“Службен весник на РМ“ бр. 49/03), како основен закон кој ја регулира проблематиката на бегалци и баратели на азил и, истотака, ги уредува условите под кои Република Македонија може да даде привремена заштита, како и правата кои произлегуваат од таквиот статус (член 1).
Донесувањето на законот беше всушност имплементирање на Националниот акционен план за азил и миграција, донесен во октомври 2002, во рамките на Инцијативата на Пактот за стабилност.
Законот за азил и привремена заштита беше донесен во согласност со одредбите на Конвенцијата (1951) и Протоколот (1967), како конкретна имплеменатација на овие два меѓународни инструменти во национален контекст, иако истите беа претходно ратификувани од страна на Република Македонија без никакви резерви.
Во овој контекст треба да се спомене и член 61 од Закон за азил, кој се однесува на доброволната репатријација и кој овозможува организација на доброволно врќање на лицата во нивната земја на потекло од страна на МВР, во соработка со УНХЦР, а по престанокот на правото на азил во Република Македонија
Кризата во 2001 година предизвика одреден број на внатрешни раселувања на граѓаните во Република Македонија. Во таа смисла, клучна регулаторна рамка претставува Охридскиот Рамковен договор кој, во Анекс Ц, потточка 3 - Враќање на Бегалците, ревитализација и обнова (за повеќе, види I_C_14), го регулира начинот на враќање на бегалците и внатрешно раселените лица во Република Македонија. Оттаму, овој документ сеуште претставува најважна регулаторна рамка за враќање на бегалците и внатрешно раселените лица.
Допoлнително, во пошироката регулаторна рамка би требало да се вбројат и поважните заклучоци и ад хок инструкции, донесени од страна на Владините кризни тела за пооделни прашања врзани за бегалците и внатрешно раселените лица6. Така, како резултат на немање на услови за сместување на внатрешно раселените лица, Владата донесе одлука за подмирување на нивните трошоци за нивно сместување и исхрана во колективни центри. По нормализирањето на условите и по завршувањето на реконструкциите на разрушените куќи во кризните региони во текот на 2003 година, Владата донесе одлука на одреден број на лица да им се укине статусот на внатрешно раселено лице, од причини што беа создадени услови за нивно враќање во местото на живеење.
Според Министерството за труд и социјална политика, бројот на внатрешно раселени лица, во јануари 2005 год., изнесува 1.424, додека бројот на раселени лица од Република Македонија, кои во моментот престојувата на Косово, изнесува 837.
Договорите за редамисија, ратификувани од Република Македонија, се дел од пошироката регулаторна рамка. Ова, особено се однесува на реадмисионите одредби кои го регулираат враќањето на македонските државјани, кои нелегално ја напуштиле Република Македонија и на кои и бил одбиен статус на признаен бегалец односно чиј статус е веќе истечен во земјите во кои аплицирале, а кои се потписници на ваквите договори за реадмисија со Република Македонија7.
Важно е да се напомене дека сите овие договори за реадмисија се изготвени во согласност на Препораките на Советот од 30.10.1994 во однос на специменот (примерокот) за билатерален договор за реадмисија помеѓу земјите членки на ЕУ и трети земји. Истите, се во согласност со Препораките од 24.07.1995 во однос на принципите за изготвување на протоколоте за имплеменатација на реадмисионите договори.
Релевантен за правната и регулаторна рамка со која се уредува враќањето на бегалците и раселените лица е и Законот за амнестија („Службен весник на РМ“ бр. 18/02), во делот со кој се амнестираат сторителите на кривични дела поврзани со конфликтот од 2001, поради што се олеснува и нивното враќање во Република Македонија.
Поточно, во член 1 од овој закон се вели: „Со овој закон се ослободуваат од гонење, се запираат кривичните постапки и потполно се ослободуваат од извршувањето на казната затвор (во натамошниот текст: амнестија) граѓани на Република Македонија, лица со законски престој, како и лица кои имаат имот или семејство во Република Македонија (во натамошниот текст: лица), за кои постои основано сомневање дека подготвиле или сториле кривични дела поврзани со конфликтот во 2001 година, заклучно со 26 септември 2001 година. Амнестијата се однесува и на лица кои и пред 1 јануари 2001 година, подготвувале или сториле кривични дела во врска со конфликтот во 2001 година.
7Ратификувани договори од Република Македонија :
Договор за реадмисија со Италија, потпишан на 26.06.1997 („Службен весник на РМ“ бр. 34/97);
Договор за реадмисија со Франција од 08.10.1999 („Службен весник на РМ“ бр. 13/99);
Договор за реадмисија со Словачка од 23.01.2002 („Службен весник на РМ“ бр. 13/02);
Договор за реадмисија со Бугарија од 30.01.2002 („Службен весник на РМ“ бр. 12/02);
Договор за реадмисија со Хрватска од 20.06.2002 („Службен весник на РМ“ бр. 47/02);
Договор за реадмисија со Германија од 26.06.2002 („Службен весник на РМ“ бр. 09/02);
Договор за реадмисија со Унгарија потпишан и во фаза на ратификација;
Преговори во тек со земјите на Бенелукс, Данска, Украина, Романија, Чешката Република и со Албанија.
Одредбите од овој закон не се однесуваат на лицата кои извршиле кривични дела поврзани и во врска со конфликтот во 2001 година, кои се во надлежност Меѓународниот трибунал за гонење на лица одговорни за тешко кршење на меѓународното хуманитарно право на територијата на поранешна Југославија од 1991 година.“
Враќањето на бегалците од Република Македонија кои побарале заштита во други земји е помогнато од УНХЦР. Овие лица, по процесот на нивното враќање, ги уживаат сите права согласно постојните законски прописи како и останатите македонски граѓани.
3. Ве молиме наведете статистички податоци за реконструкцијата: број на досега реконструирани куќи; податоци според годината, етничка припадност, цена на чинење; број на се уште нерешени барања (вклучително и податоци за етничката припадност на лицата чии барања се уште не се решени); предвидени крајни рокови за процесуирањето на таквите барања; предвиден краен рок за завршување на реконструкцијата.
Бројот на објекти (куќи) обновени до денес изнесува 6.051, вклучително 4.873 од прва и втора и 1.178 од трета и четврта категорија.
Приказ по година:
До крајот на 2002 година, вкупно се обновени 5.337 објекти (куќи), од кои 4.873 објекти од прва и втора (од нив, над 200 објекти повторно се ревидирани и поправени во 2004 година) и 464 објекти од трета и четврта категорија
До крајот на 2003 година, вкупно се обновени 677 објекти (куќи) од трета и четврта категорија, додека во 2004 година нивниот бројот изнесува 37. Во овој период ревидирани се и 200 објекти од прва и втора категорија.
Број на обновени објекти според етничка припадност на сопствениците:
−5.253 куќи на Албанци
−798 куќи на Македонци/Срби/Останати
Трошоци за обнова:
Меѓународната заедница и донаторите досега обезбедија околу 33,9 милиони евра за покривање на трошоците за обнова на горенаведените објекти, како и трошоците за обнова на следните објекти, која сеуште е во тек:
−29 куќи во М.Маала и Брест,
−19 објекти (12 од прва и втора и 7 од трета и четврта категорија) во Танушевци, и
−102 објекти од прва и втора категотија во Тетово и околината, вклучувајки и 6 објекти од с. Слупчане.
Број на нерешени барања (Неопфатени објекти во досегашни програми за реконструкција)
Заради повеќе причини, уште 112 објекти сеуште не се влезени во процесот на реконструкција. Една од нив е фактот што голем дел од овие објекти се сезонски, односно се користат во одреден дел од годината, што значи дека програмата за реконструкција ги има предвидено за решавање во подоцнежната фаза. Остатокот од објектите се соочуваат со проблем во однос на утврдување на легалноста т.е истите се изградени на недефинирано земјиште, во сопственост на Република Македонија (с.Радуша и с.Думановце). Исто така, дел од објектите, по реконструкцијата, се вандализирани и доведени во „некорисна“ состојба, односно повторно оштетени (с.Опае и с.Отуње). За довршување на овие објекти потребни се средства во износ од околу 570.000 евра (види табела).
Дополнително, сеуште нереконструирани објекти има и во с.Арачиново (76 објекти) и с.Матејче (119 објекти), од причина што сопствениците (корисниците) на објектите одбиле да примат помош за реконструкција на објектите, односно одбиле да го потпишат договорот за реконструкција на нивните објекти.
Според тврдењата на Здружението на граѓани „Здружена организација на раселените од Арачиново – Зора“, од 176 куќи во сопственост на етнички Македонци, за време на конфликтот потполно биле разрушени 40, а по конфликтот биле опожарени 13 од нив. Од нив, досега биле реконструирани околу 80 куќи; повеќе 30 куќи биле продадени; додека околу 60 семејства веќе започнале со градба или купиле плацеви за изградба на домови во околните села и населби заради нарушената доверба за повторен живот во селото. За довршување на овие објекти потребни се средства во износ од околу 1.942.600 евра. (види табела)
Останатите објекти кои не се реконструирани, не ги исполнуваат критериумите за реконструкција и поправка (летни кујни, гаражи, куќи покриени од осигурителни компании, објекти без сопственички права, напуштени објекти, дупли куќи, објекти кои не се користеле за домување и слично). Истите, во првичната проценка биле евидентирани како оштетени, но подоцна, при детална техничка проценка, утврден им е ваков статус (вкупно 164 објекти).
Предвиден рок за доработка
Горенаведените објекти чија обнова е во тек: 29 куќи во М.Маала и Брест, 19 објекти (12 од прва и втора и 7 од трета и четвртата категорија) во с.Танушевци и 102 објекти од прва и втора категорија во Тетово и околината, вклучувајќи и 6 објекти од с.Слупчане, беше предвидено да се завршат до крајот на 2004 година. Останатите 112 неопфатени објекти, ќе бидат реконструирани по обезбедување на средства за нивна реконструкција во 2005 година (види табела).
Објектите кои не се довршени поради одбивање на потпишување на трипартитни договори (76 во с.Арачиново и 119 во с.Матејче) ќе бидат реконструирани откако ке се исполнат условите за тоа, односно по потпишување на договорите за реконструкција и обезбедување на потребните средства.
*Во табелите не се опфатени објекти од Арачиново и Матејче
4. Објаснете ја опшата политика во однос на враќањето на бегалците и раселените лица. Објаснете какви напори се преземаат за да се надминат тензиите и потешкотиите кои произлегле од кризата од 2001, и особено:
-за да се унапреди меѓуетничката доверба и безбедноста на лицата и имотот;
-да се ревитализира стопанството во поранешните кризни подрачја.
Заклучно со месец декември 2004 година, во Република Македонија, како резултат на кризата од 2001, има 1.424 внатрешно раселени лица, од кои 468 лица се сместени во семејства, а останатите 956 лица се сместени во колективни центри во Куманово и Скопје.
Тршоците за сместување и исхрана на внатрешно раселените лица во колективните центри целосно се обезбедуваат од Буџетот на Република Македонија. За раселените лица сместени во семејства, месечно се обезбедуваат семејни пакети, а за семејствата кои згрижуваат внатрешно раселени лица, месечно се обезбедува еднократна парична помош (75 евра).
Дополнително, на лицата што немаат основна покуќнина, а се вратиле во своите реконструирани домови, преку Министерството за труд и социјална политика, во континуитет, им се обезбедува и исплатува еднократна парична помош, со која што досега беа опфатени повеќе од 350 семејства.
Ставот на Владата на Република Македонија во врска со внатрешно раселените лица е да го поддрши нивно враќање во сопствените домови, без разлика на тешкотиите, препреките со кои што ќе се соочува и на времето кое што ќе биде потребно. Притоа, Владата на Република Македонија и во иднина ќе превзема се што е во нејзина можност и останатите 1.424 лица да се вратат во сопствените домови.
Во однос на враќањето на бегалците, сите информации се дадени во I_K_2 и 24_F_10.
Во таа смисла, во Владата на Република Македонија им се обрнува посебно внимание на неколку прашања, поврзани со реконструкцијата на оштетените куќи за време на конфликтот во 2001 година, безбедносните услови и ревитализацијата на поранешните кризни региони.
За време на кризата во 2001 година, оштетени се вкупно 6.678 куќи. Во оваа фаза, останати се уште 112 куќи кои се квалификувани за реконструкција.
Владата на Република Македонија смета дека овој процес успешно се приведува кон крај, со финансиска подршка од меѓународната заедница. За реконструкција на оштетените куќи, на Донаторскиот состанок во Брисел, беа одобрени 32 милиони евра и дополнителни 1,9 милиони евра со реалокација од КАРДС програмата.
Со завршување на кризата од 2001 година, односно со потпишувањето на Охридскиот Рамковен договор се дефинираа главните насоки за надминување на тензиите и потешкотиите кои произлегоа од истата. Имено, во Анекс Ц од Охридскиот Рамковен договор, предвидени се повеќе мерки за враќање на меѓуетничката доверба, како и довербата помеѓу месното население од поранешните кризни региони и полицијата.
Со цел имплементација на одредбите од Охридскиот Рамковен договор, како утврден стратешки приоритет, Владата на Република Македонија усвои посебен План за имплементација на Рамковниот договор, во кој се предвидени следните мерки за унапредувањето на меѓуетничката доверба и безбедноста на лицата и имотот:
−јакнење на сигурноста и безбедноста на подрачјата зафатени со конфликтот во 2001 година, со реконструирање и изградба на уништените и оштетените објекти на полициските станици (Матејче, Теарце, Жеровјане и Радуша) и создавање на услови за нивно нормално функционирање, како и градба на нови полициски станици во реони каде што ќе се процени дека има потреба од зајакната безбедност (Арачиново),
−зајакнато присуство на соодветен број полициски служби со мешовит етнички состав и превземање на сите законски овластувања од страна на полицијата во поранешните кризни региони и
−продолжување на активностите во насока на градење на меѓусебна доверба помеѓу полицијата, месното население и локалната самоуправа во населените места.
Во тој контекст, во изминатиот период, изградени се полициски станици во Арачиново и Матејче (со донација на Владата на Кралството Холандија, Владата на Швајцарската Конфедерација и Владата на Република Унгарија), реконструирана е полициската станица во Жеровјане (со донација на САД - УСАИД), а во тек е реализацијата на проектот за градба на полициската станица во Теарце (донација на Владата на Кралството Норвешка – почеток во март). Опремата за истите е обезбедена од страна на Владата на Република Македонија, односно Министерството за внатрешни работи.
Истовремено, целосно е имплементиран и Главниот план за враќање на полициските сили во поранешните кризни региони. Како резултат на реализацијата на споменатиот план, мешаните полициски сили успешно ја извршуваат својата функција на теренот.
Преку разни проекти, иницирани од страна на меѓународни имплементирачки агенции и невладиниот сектор, а во соработка и координација на МВР и ОБСЕ, беше зајакната (промовирана) меѓусебната доверба, вклучително и безбедноста на лицата и имотот, развиена соработката помеѓу полицијата и населението на локално ниво преку формирање на посебни групи за советување на граѓаните и се спроведува реформа на полицијата, со цел обезбедување на поквалитетни услуги на граѓаните.
Во врска со ревитализацијата на поранешните кризни региони, Владата на Република Македонија донесе Програма на активности за економска ревитализација на поранешните кризни региони.
Основна цел на Програмата е започнување со нова фаза на активности по имплементацијата на процесот на реконструкција на оштетените куќи, односно фаза во која што ќе се интензивираат напорите во насока на економско заживување на поранешните кризни региони.
Притоа, како области, кон кои треба да бидат насочени активностите опфатени во Програмата, дефинирани се: земјоделството, комуналната сфера и бизнисот.
Во тој контекст, претстои изготвување на посебен Акционен план на активности за ревитализација, кој е во завршна фаза на конципирање по утврдените области. Во изминатиот едногодишен период, реализирани се повеќе проекти од споменатите области утврдени во Програмата, првенствено преку соодветните програми на Владата на Република Македонија на годишно ниво, како и преку тесната соработка со донаторската заедница.
Во однос на ревитализацијата на патната, водоводната, канализационата и телекомуникациската инфраструктура, треба да се напомене дека таа е речиси целосно завршена, со интервентни средства од меѓународната заедница и учество на неколку јавни претпријатија од Република Македонија, а според програма за итни мерки утврдена од Владата на Република Македонија, презентирана на Донаторскиот состанок во Брисел во март 2002 година.
Како поддршка на имплементацијата на Рамковниот договор (Анекс Ц - мерки за градење на доверба) и санирање на последиците од кризата во 2001 година, Владата на Република Италија додели средства во висина од 1,3 милиони евра за економска ревитализација на поранешните кризни региони. Овие средства се реалоцирани од програмата за реконструкција на одреден број на оштетени куќи во с. Матејче, чиишто сопственици сеуште ги немаат потпишано трипартитните договори за реконструкција.
Во тие рамки, на барање на Влада на Република Италија, имплементирачката агенција IMG – Меѓународна менаџмент група, изготви проект насловен како Економска ревитализација на поранешните кризни региони. Целта на проектот е да се изврши комплетна санација на дел од оштетените стопански објекти, преку доделување на грант, како и понуда на поволни заеми за набавка на машини и опрема за рестартирање на бизнисот.
Имплементацијата на проектот ќе се одвива на начин што околу 750.000 евра (скоро 60% од донацијата) ќе се употребат како грант за комплетна реконструкција на оштетените стопански објекти и за рестартирање на производството, услугата или земјоделската дејност (се однесува само за 81 квалификуван корисник), а остатокот до 1,3 милиони евра ќе се употреби за наменско кредитирање, под поволни услови, за набавка на машини и опрема за производство и вршење на услуги, од кои минимум 12% ќе бидат, истотака, во форма на грант.
Во тој контекст, важно е да се напомене дека за целосна реализација на процесот на ревитализација на квалификуваните 81 правен субјект потребни се вкупно 3,4 милиони евра. Преостанатиот дел (над 1,3 милиони евра) ќе биде понуден во форма на кредитирање, под истите услови, од страна на заинтересирани комерцијални банки и други кредитни институции.
Според првичните анализи, кај наведените 81 корисник ќе се создаде потреба за 283 нови вработувања.
Во ист контекст, треба да се спомене и донацијата на Владата на Кралството Данска во висина од 400.000 евра, имплементирана преку проект на НВО „Данскиот совет за бегалци“.
Целта на проектот, завршен во текот на 2004 година, меѓудругото, беше да се поддржи економска независност на повратниците (поранешни внатрешно раселени лица и бегалци) и социјално загрозените лица од заедниците во местата на интервенција, како и севкупен придонес во процесот на враќање и реинтеграција на внатрешно раселените лица и бегалците во Македонија.
Врз основа на посебни критериуми беа селектирани 181 корисник од општините Тетово, Теарце и Извор. Овие корисници, најчесто во форма на грант, добиле земјоделска механизација, сточен фонд и занаетчиски сетови.
Владата на Република Македонија, ценејќи ја важноста на процесот на економска ревитализација на поранешните кризни подрачја, го утврди истиот како стратешки приоритет и во 2005 година и за таа цел, соодветно на економската ситуација во земјата, иницијално предвиде буџетски средства во износ од 10 милиони денари, со намера истите да се зголемат во втората половина на годината.
Во таа насока, треба да се напоменат заложбите на Владата на Република Македонија за имплементирање и на други проекти. Притоа, за таа цел, ќе биде искористен и дел од донацијата од Владата на Народна Република Кина, согласно потпишана Спогодба за економска и техничка соработка.
Истовремено, Владата на Република Македонија ќе ги интензивира активностите околу оформување на соодветна институционална структура во Генералниот секретаријат, со цел да овозможи координирање и менаџирање на процесот на економска ревитализација на поранешните кризни подрачја.
