D. ПРАВОСУДЕН СИСТЕМ
1. Доставете кратка информација за законодавството или други прописи со кои се уредува правосудниот систем.
Основни прописи со кои се уредува правосудниот систем во Република Македонија се: Уставот на Република Македонија (“Службен весник на Република Македонија” бр.52/91, 1/92, 31/98, 91/01 и 84/03), Законот за судовите (“Службен весник на Република Македонија” бр.36/95, 45/95 и 64/03), Законот за судскиот буџет (“Службен весник на Република Македонија” бр.60/03), Законот за Републичкиот судски совет (“Службен весник на Република Македонија” бр.80/92, 50/99 и 43/03), Законот за јавното обвинителство (“Службен весник на Република Македонија” бр. 38/04), Законот за адвокатурата (“Службен весник на Република Македонија”, бр. 59/02), Законот за кривична постапка, (“Службен весник на Република Македонија” бр. 15/97, 44/02 и 74/04), Законот за парнична постапка, (“Службен весник на Република Македонија” 33/98 и 44/02), Закон за вонпроцесна постапка (“Службен весник на СРМ”, бр. 19/79), Законот за извршна постапка, (“Службен весник на Република Македонија” бр. 53/97 и 59/00), Закон за вршење на нотарски работи (“Службен весник на Република Македонија” бр. 59/96, 25/98 и 06/02), како и други подзаконски акти2.
Сите овие прописи ја уредуваат организацијата и надлежноста на правосудните органи, како и статусот на носителите на правосудната функција.
Согласно Уставот (член 98), судската власт во Република Македонија ја вршат судовите. Судовите се самостојни и независни државни органи и судат врз основа на Уставот, законите и меѓународните договори ратификувани во согласност со Уставот. Организацијата на судството во Република Македонија е единствено. Забранети се вонредни судови.
Поставеноста на судската власт во Република Македонија е уредена со Законот за судовите и Законот за Републичкиот судски совет.
Со Законот за судовите се уредени основните начела врз основа на кои судовите ги остваруваат целите и функциите на судството, организацијата и надлежноста на судовите, изборот и разрешувањето на судиите, судиите поротници и претседателот на судот, нивните права и обврски, имунитетот на судиите, работите од областа на правосудната управа, работите од областа на судската управа, прашањата поврзани со судската администрација, поставеноста на судската полиција и други прашања поврзани со функционирањето на судовите и судскиот систем.
Со Судскиот деловник се уредува внатрешната организација на судовите, водењето на уписниците и другите книги, постапувањето со списите, обрасците, работата по меѓународна правна помош и постапувањето со претставките, повикување и распоредување на судиите поротници, поставувањето на постојните судски преведувачи, толкувачи и вешти лица, водењето статистика и евиденција и стручно усовршување на кадрите, како и други прашања од значење за работата на судовите.
Со Деловникот за работа на Врховниот суд на Република Македонија се уредува организацијата на Врховниот суд на Република Македонија и начинот на работата на судот, на претседателот на судот, судските совети, судските оддели, заедничката седница на судските оддели, седницата на судиите и на Општата седница.
Со Законот за судскиот буџет се уредени постапката за изготвување, утврдување и извршување на судскиот буџет и основањето и работењето на Судскиот буџетски совет. Со судскиот буџет се финансира судската власт во Република Македонија.
Со Законот за Републичкиот судски совет се уредени организацијата на Републичкиот судски совет (изборот на членовите и на претседателот на Републичкиот судски совет, престанокот на функцијата), работите од неговиот делокруг (предлагање на избор и разрешување на судии, одлучување за дисциплинска одговорност на судиите, оценка на стручноста и совесноста на судиите, предлагање на судии на Уставниот суд на Република Македонија), стручната служба, како и прашањето за средствата за работа на Советот.
2 Судскиот деловник (“Службен весник на Република Македонија” бр.9/97, 27/04); Деловник за работа на Врховниот суд на Република Македонија (“Службен весник на Република Македонија” бр.13/98);
Деловникот на Републичкиот судски совет (“Службен весник на Република Македонија” бр.10/94, 34/00, 3/04); Правилник за постапката на дисциплинската одговорност на судиите (“Службен весник на Република Македонија” бр.7/98)
Со Деловникот на Републичкиот судски совет се уредуваат прашањата на постапката и начинот на работа на Републичкиот судски совет.
Со Правилникот за постапката на дисциплинска одговорност на судиите се уредува постапката за утврдување дисциплинска одговорност на судија за извршена потешка дисциплинска повреда.
Согласно Уставот на Република Македонија (член 106), Јавното обвинителство е единствен и самостоен државен орган кој ги гони сторителите на кривични и други со закон утврдени казниви дела и врши и други работи утврдени со закон.
Со Законот за јавното обвинителство се уредени основањето, организацијата и надлежноста на Јавното обвинителство, определени се подрачјата и седиштата на јавните обвинители, утврдени се условите и постапката за именување и разрешување на јавните обвинители и нивните заменици, уредено е основањето на Совет на јавни обвинители, основањето на Одделението за гонење на сторители на кривични дела од областа на организираниот криминал и корупцијата, како и други прашања во врска со работата на Јавното обвинителство.
Согласно Уставот на Република Македонија (член 53), Адвокатурата е самостојна и независна јавна служба што обезбедува правна помош и врши јавни овластувања во согласност со закон. Со Законот за адвокатурата се уредува обезбедувањето на правна помош од страна на адвокатурата на физички и правни лица во остварувањето и заштитата на нивните права и врз закон заснованите интереси во постапката пред судовите, државните органи и други правни лица, вршењето на јавни овластувања утврдени со закон, организацијата на адвокатурата, условите за вршење, престанок и мирување на адвокатската дејност, како и правата и обврските на адвокатите.
Постапките пред судовите се уредени со Законот за кривична постапка, Законот за парнична постапка, Закон за вонпроцесна постапка и Законот за извршна постапка.
Законот за кривична постапка ги утврдува правилата со кои се осигурува никој невин да не биде осуден, а на виновникот да му се изрече кривична санкција под условите кои ги предвидува Кривичниот законик и врз основа на законито спроведена постапка.
Со Законот за парнична постапка се определуваат правилата на постапката врз основа на кои судот расправа и одлучува во споровите од личните и семејните односи, од работните односи, како и од имотните и другите граѓанско-правни односи на физичките и правните лица, освен ако некои од наведените спорови со посебен закон се ставени во надлежност на друг државен орган.
Со Законот за вонпроцесна постапка се утврдуваат правилата на постапката според кои постапуваат и одлучуваат редовните судови за личните, семејните, имотните и другите правни состојби и односи определени со овој или со друг закон.
Со Законот за извршна постапка се определуваат правилата според кои судот постапува заради присилно извршување на судска одлука која гласи на исполнување на обврска, како и заради обезбедување на побарувања.
Со Законот за вршење на нотарски работи се уредува вршењето на нотарските работи, се определуваат условите и постапката за основање на нотаријати и за именување на нотари и се утврдува делокругот на работата на нотаријатот.
2. Ве молиме наведете:
а) број на судови (по вид на судот)
b) Главните надлежности и функции на секој вид на суд;
c)број на судии, обвинители, адвокати - бранители, судски извршители, нотари, судски службеници итн.
d)Бројот на жени-судии и судии припадници на етничките малцинства и доколку има податоци, бројот на приапдницте на етничките малцинства во останатите правни професии споменати под c).
a)
Во членот 98 од Уставот на Република Македонија (“Службен весник на Република Македонија“, бр. 52/91, 1/92, 31/98,91/01 и 84/03) е утврдено дека организацијата на судството е единствена. Во истиот член е пропишано дека е забрането формирање на вонредни судови. Исто така, Уставот предвидува дека видовите, надлежноста, основањето, укинувањето, организацијата и составот на судовите, како и постапката пред нив, се уредуваат со закон, што се донесува со двотретинско мнозинство гласови од вкупниот број пратеници.
Во втората глава од Законот за судовите (“Службен весник на Република Македонија”, бр. 36/95,45/95 и 64/2003) е разработена организацијата на судството. Имено, предвидено е дека во единствениот судски систем, судската власт ја вршат 27 основни, 3 апелациони и Врховниот суд на Република Македонија. Во рамките на Основниот суд Штип и Основниот суд Неготино е предвидено и основање судски одделенија.
Согласно законските одредби, апелационите судови се основаат за подрачјето на повеќе основни судови.
b)
Надлежност на Врховниот суд на Република Македонија
Уставот на Република Македонија го дефинира Врховниот суд на Република Македонија како највисок суд во државата кој го обезбедува единството во примената на законите од страна на судовите. Тој ја врши судската власт на целата територија на Република Македонија, а неговото седиште е во Скопје.
Врховниот суд на Република Македонија брои 25 судии. Од редот на судиите се избира претседател на судот за време од четири години, со можност повторно да биде избран на истата функција уште четири години. Изборот на претседателот на Судот го врши Собранието на Република Македонија по предлог на Републичкиот судски совет.
Врховниот суд има секретар, три судски оддели (оддел за казниви дела, оддел за граѓански дела и оддел за управни спорови), центар за информатика, евиденција на судската практика и едукација и стручна служба.
Врховниот суд на Република Македонија е надлежен да одлучува во втор степен против одлуките на своите совети кога тоа е определено со закон; да решава во трет и последен степен по жалбите против одлуките на апелационите судови и одлуките на своите совети донесени во втор степен кога тоа е определено со закон; да решава по вонредни правни лекови против правосилните одлуки на судовите и одлуките на своите совети кога тоа е определено со закон; и да одлучува за судирот на надлежноста меѓу основните судови од подрачјето на различни апелациони судови, апелационите судови и основните судови, и да решава за пренесување на месната надлежност кај овие судови.
Делокругот на работите за кои Врховниот суд решава на општа седница е следен:
−утврдува начелни ставови и начелни правни мислења по прашања од значење за обезбедување на единство во примената на законите од страна на судовите;
−дава мислење за предлози на закони и на други прописи кога со нив се уредуваат прашања од значење за работата на судовите;
−разгледува прашања во врска со работата на судовите, примената на законите и судската практика;
−донесува деловник за работа на судот;
−донесува програма за работа на судот;
−утврдува мислење за избор и постоење на причини за разрешување на судија;
−решава по барања за заштита на законитоста против одлуките на своите совети; и
−го разгледува извештајот за својата работа и извештаите за работата на другите судови.
Надлежност на апелационите судови
Апелационите судови се второстепени судови. Тие се надлежни да решаваат по жалбите против одлуките на основните судови. Покрај оваа основна надлежност, апелационите судови се надлежни да решаваат и во случаите на судир на надлежност меѓу основните судови од своето подрачје и да вршат други работи определени со закон.
Надлежност на основните судови
Сите основни судови се првостепени судови и тие се надлежни да одлучуваат во прв степен по предметите од судска надлежност во кривични, граѓански, вонпроцесни работи; извршување и обезбедување; заверување на тапии и интабулации; прекршоци (доколку со закон не е определено за определени видови на прекршоци да решаваат други видови органи
– царински, девизни, надворешно-трговски, даночни).
Шеснаесет основни судови покрај горенаведената надлежност, за подрачјата за кои се основани, според член 32 од Законот за судовите, се надлежни и за:
−да судат во прв степен и вршење на работи во кривична постапка за кривични дела за кои е пропишана казна затвор над десет години; и
−да постапуваат по стопански престапи, имотни и други граѓанскоправни спорови во кои како странки се јавуваат општините, градот Скопје и Републиката, претпријатијата и други правни лица, иматели на дуќани и други поединци кои вршат регистрирана стопанска дејност, спорови на домашни правни и странски физички лица и меѓу странски физички и правни лица, постапка за стечај, присилно порамнување и ликвидација и спорови што притоа ќе настанат, спорови за статусни промени (поделба, спојување, припојување и организирање) и извршување на одлуки на тие судови, одлучува и за законитоста на поединечниот акт во управносметководствените спорови, за заштита поради незаконски дејствија, за признавање и дозволување на извршување на одлуките на странски судови, како и да вршат работи на меѓународна правна помош ако со закон не е определена надлежност на друг орган.
За водење на судски регистар се надлежни само три основни суда: во Скопје, Битола и Штип, а заради обезбедување на единствена евиденција за запишаните субјекти во регистрите е востановен збирен судски регистар за територијата на Република Македонија што го води Основниот суд Скопје и во Скопје. Исто така, наведените три основни суда се надлежни да постапуваат и по предметите за сторени кривични дела против вооружените сили.
c)
Во судскиот систем во Република Македонија во моментов судската власт ја вршат 632 судии. Од нив 24 судии се во Врховниот суд на Република Македонија, 83 судии во апелационите судови, и 525 во основните. Во судовите се вработени и 2127 службеници, од кои 31 секретари; 644 самостојни судски советници, судски советници, стручни соработници и приправници; 642 записничари и 650 други работници (судски извршители, архивари, доставувачи), како и 160 припадници на судската полиција.
Во структурата на јавно-обвинителската организација бројот на јавните обвинители и нивните заменици е следниов:
−во Јавното обвинителство на Република Македонија покрај Јавниот обвинител на Република Македонија, има 10 заменици јавни обвинители;
−во трите виши јавни обвинителства функцијата ја вршат тројца виши јавни обвинители и 24 заменици виши јавни обвинители и
−Во 22 основни јавни обвинителства има 22 основни јавни обвинители и 132 заменици основни јавни обвинители.
Во јавното обвинителство се вработени и 174 државни службеници и друг административно- технички персонал од кои 56 се соработници, 54 се записничари, а 66 се административен персонал.
Во рамките на Адвокатската комора во моментов се регистрирани 1314 адвокати, 7 стручни соработници и 337 адвокатски приправници.
Бројот на нотарите во Република Македонија изнесува 124.
d)
Следниве табели ја прикажуваат половата структура:
Табела 1
Во однос на етничката припадност на судиите, структурата е следна:
−Врховниот суд на Република Македонија: 17 Македонци, 5 Албанци, 1 Турчин и други –
1.
−Апелационите судови: 72 Македонци, 7 Албанци, 1 Србин, 1 Турчин, 1 Влав и други –1.
−Oсновни судови: 464 Македонци , 33 Албанци, 2 Турци, 8 Срби, 13 Власи, и други - 5.
Од другите вработени (државни службеници и административно-технички персонал) во судовите 1933 се Македонци, 71 се Албанци, Турци 23, Срби 21, Власи 34, Роми 25 и други 20.
Во јавното обвинителство етничката структура на јавните обвинители, замениците јавни обвинители и другите вработени е следна:
−јавни обвинители: 21 Македонци, 4 Албанци и 1 Влав.
−заменици јавни обвинители: 147 Македонци, 11 Албанци и други - 8.
−државни службеници и друг административно – технички персонал: 165 Македонци, 4 Албанци и други – 5.
Етничката структура на именуваните нотари е следна: 103 Македноци, 12 Албанци, 4 Турци, 1 Бошњак и 4 Власи.
За имплементација на уставните одредби за соодветна и правична застапеност на припадниците на заедниците беа извршени измени и дополнувања на Законот за судовите во кој беше внесена одредба согласно која при изборот на судиите и судиите поротници, без да се нарушат критериумите пропишани со закон, ќе се обезбеди соодветна и правична застапеност на граѓаните кои припаѓаат на сите заедници.
3. Независност на правосудството: Дали независноста е загарантирана со Уставот? Како се заштитени правата на правосудството? Ве молиме опишете го изборот, унапредувањето и дисциплинските постапки за судиите и обвинителите и наведете како истите се одразуваат врз одговорноста и независноста на правосудството.
Независност на судството
Членот 98 од Уставот на Република Македонија (“Службен весник на Република Македонија. бр. 52/91, 1/92, 31/98,91/01 и 84/03) ја гарантира судската независност. Во него е определено дека судовите се самостојни и независни и дека судат врз основа на Уставот и законите и меѓународните договори ратификувани во согласност со Уставот.
Законот за судовите (“Службен весник на Република Македонија”, бр. 36/95, 45/95 и 64/02) содржи повеќе одредби кои ја гарантираат независноста на судството. Во остварувањето на своите цели и функции судовите се врзани единствено за Уставот, законите и меѓународните договори ратификувани во согласност со Уставот. Во примената на правото судијата не е врзан за правното мислење на повисокиот суд. Судијата донесува непристрасни одлуки врз основа на своја слободна оцена на доказите и примена на законот. Се забранува секој облик на влијание врз судијата во врска со судењето, а посебно јавното истапување заради влијание врз текот и исходот на судската постапка. При одлучувањето врз судијата не може да се вршат какви било ограничувања, влијанија, поттикнувања, притисок, закана или мешање директно или индиректно од кој и да е субјект и поради која и да е причина. Никој нема право на кој и да е начин да го ограничи или спречи правото на судијата слободно да ја објави одлуката. Ниту со закон ниту со акт на изврашната власт не може да се дозволи преиспитување на судските одлуки или да се менува составот на судот заради влијание врз одлучувањето на судот. Секој орган на државната власт е должен да се воздржува од сторување или од пропуштање дејствие со кое се попречува донесувањето или извршувањето на судската одлука.
Независноста на судството се обезбедува и со одредбите од Законот за судовите со кои се определува неприкосновеното дејство на правосилната судска одлука и со одредбата според која судската одлука може да ја менува или укинува само надлежен суд и во постапка пропишана со закон. Исто така судските одлуки се задолжителни за сите физички и правни лица и имаат поголема сила во однос на одлуките на кој и да е друг орган. Извршувањето на правосилна и извршна судска одлука се спроведува на најбрз и најефикасен можен начин, и не може да биде попречено со долука на кој било друг државен орган.
Судиската функција е неспоива со вршење друга јавна функција и професија или со членување во политичка партија. Како јавни функции што се некомпатибилни со судиската функција Законот за судовите ги предвидува функцијата пратеник, односно член на совет на единиците на локалната самоуправа и функцииите во органите на Републиката, општината и градот Скопје. Покрај ова, Уставот на Република Македонија во член 100 став 3 изрично го забранува политичкото организирање и дејствување во судството. Судијата не може да членува и да врши политичка функција во политичка партија или да остварува партиски и политички активности. Судиите можат да основаат здруженија заради остварување на своите интереси, унапредување на професионалното усовршување и заштита на независноста и самостојноста на судиската функција.
Судиите уживаат имунитет. Судија и судија поротник не можат да бидат повикани на одговорност за мислење и одлучување при донесување на судските одлуки. Судијата не може да биде притворен без одобрение на Собранието на Република Македонија, освен ако е затечен во вршење на кривично дело за кое е пропишана казна затвор од најмалку пет години. Постапката за одлучување за имунитетот на судиите е итна и се спроведува по претходно прибавено мислење од Републичкиот судски совет.
За обезбедување на независноста на судството од значење се и одредбите од Законот за судовите според кои судијата во вршењето на судската функција не смее да прима подароци од странките или лица кои директно или индиректно имаат интерес во судењето како и одредбата со која се забранува против судија или судија поротник да се води постапка за надоместок на штета или друга постапка од страна на странка која е незадоволна од судската одлука.
Според Законот за судовите, полицијата не може да влезе во судскиот простор. Полицијата може да влезе во судскиот простор само кога е тоа неодложно потребно заради спречување на општа опасност или на повик на претседателот на судот или судија во случај на отсуство на претседателот заради спречување на казниво дело. Обезбедувањето на објектите, имотот, лицата и одржувањето на редот во судот го врши судската полиција.
Покрај тоа што независноста на судството се гарантира како еден од постулатите на правната држава, правото на независен и непристрасен суд се гарантира и како афирмативно, лично право на секое лице при одлучување какво било кривично обвинение или за граѓанските права и обврски. Независноста и непристрасноста на судијата при решавањето на конкретен предмет се обезбедува преку институтот изземање. Според член 36 од Законот за кривична постапка Закон за кривична постапка (“Службен весник на Република Македонија“, бр. 15/97, 44/02 и 74/04), судија или судија поротник не смее да врши судска должност ако: а) е оштетен со кривичното дело; б) обвинетиот, неговиот бранител, тужителот, оштетениот, нивниот законски застапник или полномошник, му е брачен односно вонбрачен другар или роднина по крв во права линија до кој и да е степен, во странична линија до четвртиот степен; в) со обвинетиот, неговиот бранител, тужителот или оштетениот е во однос на старател, лице под старателство, посвоител, посвоеник, хранител или храненик; г) во истиот кривичен предмет вршел истражни дејствија или учествувал во испитувањето на обвинението пред главниот претрес, или учествувал во постапката како тужител, бранител, законски застапник или полномошник, или е сослушан како сведок или како вештак; и д) ако во истиот предмет учествувал во донесувањето на одлуката на понискиот суд. Слично и во граѓанската судска постапка судијата може да биде изземен ако постојат основи на сомневање дека нема да биде непристрасен - чл.65-70 од Законот за парнична постапка (“Службен весник на Република Македонија“, бр.33/98 и 44/02) ). Правилата за распоредување на предметите според објективни, однапред определени критериуми го обезбедуваат правото на таканаречен „природен судија“.
Избор на судии
Според Уставот и Законот за судовите, судиите се избираат без ограничување на траењето на мандатот. Судиите ги избира и ги разрешува Собранието на Република Македонија по предлог на Републичкиот судски совет. Со воспоставувањето на овој орган беше заокружена независната позиција на судската власт, бидејќи се овозможи во најчувствителната област (изборот и разрешувањето на судиите) проценката да ја врши стручен, а не политички орган.
Постапката за избор на судии започнува со огласувањето на изборот за судија на соодветниот суд во “Службен весник на Република Македонија”. Бројот на судиите на секој суд го определува Собранието на РМ со одлука, на предлог на општата седница на Врховниот суд на РМ, додека бројот на судиите поротници во секој суд го определува Собранието на Република Македонија на предлог на основните и апелационите судови.
За судија може да биде избран државјанин на Република Македонија кој ги исполнува општите услови определени со закон за засновање работен однос во орган на државната управа, кој е дипломиран правник со положен правосуден испит и кој ужива углед за вршење на судската функција. Покрај овие услови, за судија на основен суд кандидатот треба да има и работно искуство со потврдени резултати на правни работи по полагањето на правосудниот испит над пет години, за судија на апелациониот суд над девет години, а за судија на Врховниот суд над 12 години. За судија на Врховниот суд може да биде избран и редовен или вонреден професор кој предавал повеќе од десет години правен предмет сврзан со судска практика.
Претседател на суд се избира под услови, во постапка и на начин како што се врши избор на судии за време од четири години од редот на судиите во судот, со можност повторно да биде избран на истата функција уште четири години. Доколку претседателот на судот не биде повторно избран на истата функција, продолжува да работи како судија на тој суд.
Условите за избор на судија поротник се: да биде полнолетен државјанин на Република Македонија, да има завршено најмалку средно образование и да ужива углед за вршење на функцијата. Судиите поротници се избираат за време од четири години со можност повторно да бидат избрани.
Републичкиот судски совет за избор на судија го предлага лицето кое има највисоки стручни и работни квалитети од кандидатите кои ги исполнуваат пропишаните услови. Притоа особено се земаат предвид податоците за постигнатите резултати во работата на кандидатот, а по прибавено мислење за стручните и работните квалитети за секое пријавено лице од судот, органот или другото правно лице во кое работи, од судот во кој се избира, повисокиот суд и Врховниот суд на Република Македонија. На седницата на Советот кога се утврдува предлогот за избор и разрешување на судија, свое мислење даваат и министерот за правда и претседателот на Врховниот суд на Република Македонија.
За натамошно јакнење на независноста на судството во Република Македонија се предвидува менување на системот на избор на судии. Насоките во кои ќе се одвиваат овие измени се јасно дефинирани во Стратегијата за реформи на правосудниот систем (види I_Анекс_02). Се предлага изборот на судиите да биде изземен од надлежноста на Собранието како политичко тело и оваа надлежност да биде пренесена на Републичкиот судски совет кој би бил составен првенствено од судии. На тој начин, тие би биле избирани од самото судство што би претставувало основен гаранција за почитувањето на независноста на судството. Значајна новина ќе претставува и воведувањето иницијален тренинг на кандидатите за судии кој би траел меѓу 12 и 15 месеци и би бил изведуван во Школа за судии. Со воведувањето на овие измени ќе биде востановен и систем на напредување во кариерата, при што за избор на судија во повисок суд ќе одлучува Републичкиот судски совет врз основа на јасно дефинирани објективни критериуми.
Разрешување на судиите
Судијата се разрешува во случаи утврдени со Уставот и во постапка определена со закон. Според Уставот, судијата се разрешува: а) ако тоа сам го побара; б) ако трајно ја загуби способноста за вршење на судиската функција, што го утврдува Републичкиот судски совет; в) ако ги исполни условите за старосна пензија; г) ако е осуден за кривично дело на безусловна казна затвор од најмалку шест месеци; д) заради потешка дисциплинска повреда пропишана со закон што го прави недостоен за вршење на судиската функција, што ја утврдува Републичкиот судски совет и ѓ) заради нестручно и несовесно вршење на судиската функција што во постапка утврдена со закон го утврдува Републичкиот судски совет.
Како потешка дисциплинска повреда што го прави судијата недостоен за вршење на судиската функција и поради чие извршување тој може да биде разрешен, се смета: 1) потешка повреда на јавниот ред и мир со која се нарушува неговиот углед и угледот на судот; 2) партиски и политички активности; 3) вршење на јавна функција или професија; 4) предизвикување на потешко нарушување на односите во судот кои значително влијаат врз вршењето на судиската функција и 5) потешка повреда на правата на странките и на другите учесници во постапката со што се нарушува угледот на судот и судиската функција.
Советот поведува постапка за утврдување на дисциплинската одговорност на судија кога постои основано сомнение дека судијата извршил потешка дисциплинска повреда пропишана со закон што го прави недостоен за вршење на судиската функција.
Пред поведувањето на постапката, Советот ќе побара од судијата да се изјасни за наводите на предлогот за поведување на постапка. До поведувањето на постапката постапувањето се остварува доверливо без да се нарушува неговиот углед како судија.
Советот одлучува за дисциплинска одговорност на судиите врз основа на состојбата што ќе ја утврди Комисијата за утврдување на дисциплинската одговорност на судијата. Кoмисијата е составена од тројца членови на Советот од кои еден е претседател на Комисијата. Советот избира членови на Комисијата и ист број заменици за време од три години.
Предлог за поведување постапка за утврдување на дисциплинската одговорност на судијата може да поднесе претседателот на судот, претседателот на повисокиот суд и општата седница на Врховниот суд на Република Македонија. По исклучок од предлог за поведување постапка за утврдување на дисциплинската одговорност на судија на Врховниот суд на Република Македонија, може да поднесе само општата седница на Врховниот суд на Република Македонија.
Предлогот за поведување на постапка за утврдување на дисциплинска одговорност на судија се поднесува во рок од 15 дена од денот на узнавањето за извршена потешка повреда. Постапката за утврдување на дисциплинската одговорност на судијата се поведува во рок од 30 дена од приемот на предлогот.
Поведувањето и водењето нна дисциплинската постапка застарува во рокови определени со одредбите на Законот за работните односи, за поведување и водење на дисциплинска постапка.
На судијата му се доставува предлогот за поведување на постапка за утврдување на дисциплинска одговорност и покана за расправа пред Комисијата. На расправата се поканува подносителот на предлогот, кој во постапката го застапува предлогот за нејзино поведување. Комисијата го распрашува судијата, ги прибавува потребните списи, врши увид и спроведува други извидувања заради утврдување на фактите и околностите во врска со дисциплинската договорност на судијата.
Постапката за утврдување на дисциплинската одговорност на судијата се спроведува законито и ажурно и на начин со кој не се нарушува неговата чест и достоинство.
Советот одлучува по жалбата со двотретинско мнозинство на гласови од вкупниот број на членови. Претседателот на Советот еден од членовите на Советот го определува за известител за дисциплинската одговорност на судијата. По утврдената дисциплинска одговорност на судијата, Советот може да му изрече дисциплинска мерка писмена опомена (укор) или привремено запирање на платата кое не може да биде поголемо од 15% од месечната плата на судијата, во траење од еден до шест месеци.
Судијата се оддалечува од вршењето на функцијата судија за времето додека се наоѓа во притвор. Судијата може да биде оддалечен од вршењето на функцијата судија за времето додека трае истрагата за кривично дело кога е поведена дисциплинска постапка и кога е поведена постапка за негово разрешување.
Именување на јавни обвинители и заменици јавни обвинители
Функционирањето на јавното обвинителство на Република Македонија е уредено со Законот за јавното обвинителство (“Службен весник на Република Македонија“, бр. 38/04). Постапката за именување на јавните обвинители и замениците јавни обвинители започнува со огласувањето во “Службен весник на Република Македонија”. Именување на јавен обвинител, односно заменик јавен обвинител го врши Собранието на Република Македонија по предлог на Владата на Република Македонија по претходно прибавено позитивно мислење од Советот на јавните обвинители. Доколку Владата на Република Македонија не се согласува со прибавеното мислење од Советот на јавните обвинители, може да побара повторно разгледување на мислењето. Ако Советот на јавните обвинители по повторното разгледување со двотретинско мнозинство од своите членови даде позитивно мислење за истиот предлог, Владата е обврзана да го прифати мислењето на Советот на јавните обвинители.
Јавните обвинители се именуваат за време од шест години. Значајна новина воведена со новиот Закон за јавното обвинителство (“Службен весник на Република Македонија“, бр. 38/04) е востановувањето траен мандат на замениците јавни обвинители согласно Препораката (2000) 19 на Комитетот на министри на Советот на Европа, со што се зајакнува нивната самостојност во вршењето на функцијата. За јавен обвинител и заменик јавен обвинител може да биде именуван државјанин на Република Македонија кој ги исполнува општите услови определени со закон за засновање на работен однос во државен орган, дипломиран правник со положен правосуден испит, кој ужива углед за вршење функција на јавен обвинител, односно заменик јавен обвинител. За основен јавен обвинител и заменик јавен обвинител на основно јавно обвинителство, покрај наведените услови, лицето треба да има и работно искуство со потврдени резултати на правни работи од над пет години по положениот правосуден испит, а над девет години за заменик јавен обвинител во вишо јавно обвинителство, за Јавен обвинител на Република Македонија и заменик јавен обвинител на Република Македонија, лицето треба да биде истакнат правен стручњак и да има работно искуство со потврдени резултати на правни работи од над дванаесет години. Значајна новина во Законот претставува одредбата според кој за јавен обвинител во вишото и во основното јавно обвинителство, по правило, се именува од редот на замениците јавни обвинители во тоа обвинителство или јавен обвинител или заменик јавен обвинител од друго обвинителство. Со оваа одредба значајно е зајакната професионализацијата на јавното обвинителство и намалена е можноста за надворешни влијанија во процесот на именување на јавните обвинители.
Дополнителна гаранција за јавниот обвинител кој нема да биде повторно именуван е одредбата според која тој продолжува да врши функција на заменик јавен обвинител во истото јавно обвинителство.
Советот на јавните обвинители е ново тело востановено со Законот за јавното обвинителство. Тој е составен од 9 членови. Членови на Советот на јавните обвинители по функција се Јавниот обвинител на Република Македонија кој е и претседател на Советот, вишите јавни обвинители и основниот јавен обвинител во Скопје, два члена определени од Колегиумот на Јавното обвинителство на Република Македонија од редот на сите јавни обвинители и заменици јавни обвинители и двајца членови определени од Владата на Република Македонија по предлог на министерот за правда.
Советот на јавните обвинители, меѓу другото, е надлежен за давање позитивно мислење за именување на јавен обвнител, односно заменик јавен обвинител; постапува во втор степен во постапка за утврдување на дисциплинска одговорност и утврдување на нестручно вршење на работата и покажување незадоволителни резултати во вршењето на функцијата; и врши други работи утврдени со овој закон.
Престанок на функцијата и разрешување на јавните обвинители и замениците јавни обвинители
Условите за разрешување на јавнен обвинител и заменик јавен обвинител се утврдени во Законот за јавното обвинителство. Тие се разрешуваат доколку сами тоа го побараат; ако трајно ја загубат психофизичката способност за вршење на функцијата во јавното обвинителство, што го утврдува Советот на јавните обвинители врз основа на документација со наод и мислење на надлежна здравствена комисија; кога ќе ги исполнат условите за старосна пензија; ако е осуден за кривично дело сторено со злоупотреба на својата функција или за друго кривично дело на казна затвор подолга од шест месеци, или на пократка казна затвор или друга кривична санкција за кривично дело со кое е непримерен за извршување на функцијата обвинител или заменик; кога ќе се утврди дека извршил потешка дисциплинска повреда на функцијата јавен обвинител или заменик јавен обвинител утврдена со закон, со што го нарушил угледот на функцијата на јавното обвинителство; кога ќе се утврди дека нестручно работи и покажува незадоволителни резултати во вршење на функцијата. Предлогот за разрешување на замениците јавни обвинители во
Јавното обвинителство на Република Македонија и на основните и вишите јавни обвинители и нивните заменици до Собранието на Република Македонија го доставува Јавниот обвинител на Република Македонија, додека предлогот за разрешување на јавниот обвинител на Република Македонија до Собранието на Република Македонија го доставува Владата на Република Македонија.
Во законот е утврдено што се смета за дисциплинска повреда на функцијата, како и нестручно работење или покажување незадоволителни резултати во вршењето на функцијата. Во законот е утврдено дека како потешка дисциплинска повреда на функцијата претставува: потешка повреда на јавниот ред и мир со што се нарушува угледот на јавниот обвинител или заменикот обвинител и угледот на јавното обвинителство; вршење на друга јавна функција или професија; потешка повреда на правата на странките и на другите учесници во постапката со што се нарушува угледот на јавнообвинителската функција; недостојно однесување кон поединци, државни органи или други правни лица во врска со извршувањето на функцијата или надвор од неа.
Како нестручно работење или покажување незадоволителни резултати во вршењето на функцијата јавен обвинител се смета: неизвршување, несовесно или нестручно извршување на службените должности; неоправдано одбивање на службени должности, односно непостапување по упатствата издадени согласно одредбите на овој закон и повреда на прописите за заштита на државна и службена тајна.
Постапката за утврдување одговорност за сторена потешка дисциплинска повреда или нестручно работење или покажување незадоволителни резултати во вршењето на јавнообвинителската функција се поведува по: предлог на Владата на Република Македонија за Јавниот обвинител на Република Македонија; Јавниот обвинител на Република Македонија за сите јавни обвинители и заменици јавни обвинители; виш јавен обвинител за основен јавен обвинител, за заменик виш јавен обвинител и за заменик основен јавен обвинител; и основен јавен обвинител за заменик основен јавен обвинител.
Во Законот за јавното обвинителство како дисциплински санкции се предвидени: јавна опомена; парична казна во висина од 20% на едномесечен износ на платата исплатена во последниот месец пред сторувањето на повредата; и разрешување од функцијата јавен обвинител и заменик јавен обвинител.
Постапката за утврдување дисциплинска одговорност и утврдување нестручно вршење на работата и покажување незадоволителни резултати во вршењето на функцијата ја спроведува Комисија од пет члена чиј состав го одредува Јавниот обвинител на Република Македонија. Пред поведување на постапката Комисијата ќе побара од јавниот обвинител односно заменикот да се изјасни за наводите во предлогот за поведување на постапката. Второстепен орган во постапката за утврдување на дисциплинска одговорност и утврдување на нестручно вршење на работата и покажување незадоволителни резултати во вршењето на функцијата е Советот на јавните обвинители. По одлуката на Советот на јавните обвинители, Јавниот обвинител на Република Македонија до Собранието на Република Македонија поднесува предлог за разрешување на јавниот обвинител или заменикот јавен обвинител.
Јавниот обвинител, односно заменикот јавен обвинител се оддалечува од функцијата додека се наоѓа во притвор, а може да биде оддалечен од функцијата и додека трае истрагата за кривично дело, кога е поведена постапката за утврдување на дисциплинска одговорност за потешка повреда и утврдување на нестручно вршење на работата и покажување незадоволителни резултати во вршењето на функцијата. Одлука за оддалечување од функцијата донесува Јавниот обвинител на Република Македонија, по претходно изјаснување на јавниот обвинител, односно заменикот јавен обвинител, а за Јавниот обвинител на Република Македонија – Владата на Република Македонија по предлог на министерот за правда.
Уставните и законските решенија за изборот на судии и именувањето на јавните обвинители, како и нивното разрешување во практика овозможуваат политички влијанија што во Стратегијата е идентификувано како една од критичните точки врз која што треба да се работи за унапредување на независноста и ефикасноста на судството во Република Македонија.
4. Кои се можните пречки кои на судиите им оневозможуваат да ја уживаат неопходната слобода при одлучувањето по даден предмет?
Судијата не е врзан за правното мислење на повисокиот суд. Начелно, судската практика во Република Македонија не се смета за извор на правото. Традиционално, улогата на судовите се гледа во толкувањето, а не во креирањето на законите. Сепак, судската практика има влијание врз работата на судовите кои во поголема или во помала мера се раководат од неа. Позначајните или карактеристични одлуки редовно се објавуваат во збирки на судски одлуки со што судската практика придонесува за правилна и еднообразна примена на законите. Единството во примената на законите го обезбедува и Врховниот суд како највисок суд во Република Македонија. На општа седница Врховниот суд утврдува начелни ставови и начелни правни мислења, коишто се од битно значење во примена на законите од страна на судовите.
И покрај тоа што во Република Македонија силно е изразен правниот позитивизам, што судовите ги врзува за правните норми, разбирливо е дека позитивизмот не може конзистентно да ги реши компликуваните случаи кои за решение упатуваат кон правните теории и општите правни принципи. Оттука, сосема е јасно што судиите користат морални начела како дополнение на правните правила. Правото во целина, од судиите бара да прифатат, колку што
е можно, дека тоа е структурирано од кохерентен збир на принципи за правдата, правичноста
ипроцесната коректност и бара тие да се применат во случаите што ќе дојдат до нив. Во компликуваните случаи судиите се упатени да применуваат принципи, како барања на правдата или правичноста, бидејќи тие имаат димензија на тежина и важност што ја немаат правилата. Судиите нив ги користат како дополнение на правилата. Оперативна може да биде
иопределена политика, исто така своевиден стандард, што ги поставува целите на заедницата од економска, политичка или социјална природа.
Во основните начела од Законот за судовите (“Службен весник на Република Македонија“, бр. 36/95, 45/95 и 64/02) е утврдено дека е забранет секаков облик на влијание врз судија во врска со судење по одредени предмети, а посебно јавното истапување заради влијание врз текот и исходот на судската постапка. Судската одлука може да ја менува или укинува само надлежен суд и во постапка пропишана со закон.
Судија не може да биде повикан на одговорност за мислење и одлучување при донесување на судските одлуки, а врз судија при одлучувањето не може да се вршат ограничувања, влијанија, поттикнувања, притисок, закана, како и директно или индиректно мешање во постапката. Судиската функција е неспоива со каква и да е друга јавна функција или професија. Судија не може да членува и да врши политичка функција во политичка партија или да остварува партиски и политички активности. Судијата не смее да прима подароци од странки или лица кои директно или индиректно имаат интерес во судењето. Независноста на судиите е обезбедена и со трајниот мандат (судијата се избира без ограничување на траење на мандатот), но и со имунитетот кој го уживаат, согласно член 100 од Уставот на Република Македонија.
Процесните закони содржат одредби кои укажуваат на неповредливост на дискреционите права на судиите при одлучувањето.
Имено, со членот 8 од Законот за парничната постапка (“Службен весник на Република Македонија”, бр.33/98 и 44/02), е утврдено дека судот одлучува кои факти ќе ги земе како докажани по свое убедување врз основа на совесна и грижлива оценка на секој доказ посебно и сите докази заедно, како и врз основа на резултатите од целокупната постапка.
Со членот 339 од Законот за кривичната постапка (“Службен весник на Република Македонија”, бр.15/97, 44/02 и 74/04) е утврдено дека судот ја заснова пресудата само врз фактите и доказите што се изнесени на главниот претрес. Судот е должен совесно да го оцени
секој доказ поединечно и во врска со другите докази и врз основа на таква оцена да изведе заклучок дали некој факт е докажан.
Судиите донесуваат одлуки врз основа на слободна оцена на доказите и примена на законите. Тоа значи дека судот не е врзан со формални доказни правила туку доказите ги цени слободно и според свое уверување. Сепак Законот за кривична постапка предвидува строги доказни забрани во однос на доказите прибавени на незаконит начин или со кршење на слободите и правата утврдени со Уставот, законот и ратификуваните меѓународни договори, како и доказите произлезени од нив. Ваквите докази не може да се користат и врз нив не може да се заснова судската одлука. Во Република Македонија обезбедени се сите уставни и законски претпоставки за непристрасно одлучување и оневозможување на било каков вид на притисок во донесувањето на судските одлуки.
Сепак, во услови на транзиционен процес, спроведување на приватизација, процес на редистрибуција на моќта, како и појавата на организираниот криминал се зголеми потенцијалот за притисок врз судиите. Од друга страна, платите на судиите се непропорционални на статусот, достоинството и одговорноста на нивната функција.
Извесна индиректна пречка за остварување на потполна дискреција може да биде постојниот начин на избор и унапредување на судиите, со можно политичко влијание. За решавање на овој проблем, Стратегијата за реформа на правосудниот систем предлага соодветно решение (види I_Анекс_02).
5.Колкав е процентот на жалби спореден со бројот на првостепени одлуки во граѓански
икривични предмети?
Процентот на вложени жалби против првостепените пресуди во кривичните и граѓанските предмети е приложен во следнава табела:
Извор: Државен завод за статистика
Според изнесениве податоци, во периодот 2001-2004 година процентот на вложени жалби против првостепени судски пресуди во кривични предмети е 32,50 %, во граѓански предмети 41,9%, додека во стопански предмети 40,7%.
6. Колку е просечното времетраење на постапката во а) граѓански и б) кривични предмети? Во случај на одлагање на постапката по случајот, на кои проблеми главно се должи тоа? (на пр. сложена постапка на достава, намерно одолговлечување од страна на адвокатите, продолжување на периодот за собирање докази, непојавување на сведоци, непојавување на судски вештаци, обем на работа околу регистрација на претпријатија, обем на работа заради големиот број жалби, непостоење на механизам за алтернативно решавање на споровите, сложен систем на управување со предметот, недостаток на техничка опрема).
Просечното времетраење на постапката во граѓанските предмети и на постапката до донесување на одлука во кривични предмети е изложено во приложената табела:
Досегашните анализи на функционирањето на судскиот систем во Република Македонија укажуваат дека доставата претставува една од основните причини за оддолговлекување на постапката. Законските одредби што ја уредуваат оваа материја оставаат голем простор за злоупотреба од страна на учесниците во постапката преку избегнување на примање на судски покани или списи, но и поради погрешно наведена или прикривање на точна адреса. Начелото на лична достава, кога се работи за физички лица, што е прифатено во процесното законодавство (казнено и граѓанско) како услов што е поврзан со индивидуалните слободи и права, не кореспондира доследно со другите прописи (за пријавување на живеалиште) што би овозможило поголема граѓанска дисциплина и функционирање на системот наречен “поштенско сандаче”.
Исто така, законите даваат можност институтот изземање да биде користен во постапката во недоглед (во постапките често покрај барањето за изземање на судечкиот судија, по негативно одлучување за ваквото барање се бара изземање на претседателот на судот па и на самиот суд, и тоа повеќе пати во текот на постапката по ист предмет).
Честото одлагање на расправите, односно главните претреси се јавува и како резултат на непојавување на странките, адвокатите, сведоците или вештаците пред судот и покрај уредната достава. Ваквата појава е карактеристична особено кај предмети во кои има повеќе странки, односно обвинети и адвокати.
Постојните законски решенија согласно кои во постапката по жалба може да се истакнуваат нови факти и докази директно влијаат на оддолговлекување на постапката (доколку некоја од странките е незадоволна од одлуката на судот, со истакнување на нови факти и докази во жалбата ја остварува можноста предметот да биде укинат од повисок суд и вратен на повторно одлучување).
Во однос на алтернативното решавање на споровите, во Република Македонија не постои развиен систем на алтернативно решавање на спорови. Медијацијата не е предвидена ниту во граѓанската, ниту во кривичната постапка. Законот за парнична постапка во Глава 30 (“Службен весник на Република Македонија” бр.33/98 и 44/02) ја уредува постапката пред избрани судови, но нивното користење е многу мало.
Како причини за оддолговлекување на постапката се наведуваат и непостоењето на соодветни регистри и евиденции, но и ниското ниво на техничка опременост на судовите за управување со предметите. Имено, се уште недостасува интегриран, дистрибуиран и овластен пристап до квалитетни информации, како и генерирање и складирање на сите документи од започнување на случајот до негово перманентно архивирање (несоодветно раководење со документите).
Воедно, протокот, организирањето и анализата на податоците претставува бавен процес.
7. Ве молиме дадете статистички податоци (одделни податоци за граѓанските, кривичните и управните предмети) за бројот на нерешени предмети во изминатите пет години.
Во приложените табели на одговорот на ова прашање се содржани примените нови предмети во работа, решените предмети во тековната година, вкупниот број предмети во работа и заостатокот на предмети на крајот од годината. Дадените податоци се за Врховниот суд на Република Македонија, апелационите судови и основните судови во Република Македонија.
Од изнесените податоци може да се заклучи дека ако се изземат управните спорови, Врховниот суд по граѓанските и кривичните предмети постапува ажурно. Исто така, во своето постапување се ажурни и апелационите судови. Во постапувањето на основните судови, најголем број од предметите се од областа на прекршоците. Исто така, голем дел од новопримените предмети за работа во судовите се извршните граѓански (општи и стопански) предмети.
Од анализата на постапувањето на судовите во Република Македонија може да се заклучи дека тие успеваат да решат скоро онолку предмети колку што се примаат во работа секоја година.
П Р Е Г Л Е Д на вкупниот обем на предметна работа и вкупните резултати по сите видови предмети
кај ВРХОВНИОТ СУД НА РМ за период од 1999 - 2003 година
П Р Е Г Л Е Д на вкупниот обем на предметна работа и вкупните резултати по сите видови предмети
кај АПЕЛАЦИОНИТЕ СУДОВИ за период од 1999 - 2003 година
8. Дали има планови за да се намали бројот на заостанати предмети? Доколку има дадете информации.
Од анализата на податоците дадени во одговорот на прашањето I_D_7, може да се изведе заклучок дека најголемиот заостаток на предмети е во основните судови. Според приливот на предметите и динамиката на нивното решавање, апелационите судови се ажурни во своето постапување. Доколку се анализира структурата на заостатокот на предмети, може да се издвојат три најкритични тесни грла во судовите: прекршоците, извршните граѓански предмети и управните спорови.
Причините за заостатокот на предметите во судовите се комплексни; еден дел се од објективен, а друг од субјективен карактер. Како најкарактеристични се проблемите со доставата, злоупотребите на процесните права од учесниците во постапката, одредени слабости во процесните закони, организациската поставеност на судовите и сл. Големиот број на судски предмети е последица и на спроведената приватизација, отпуштањето работници поради економските реформи, потоа на појавата на специфичните форми на организиран криминал и други феномени карактеристични за општествата во транзиција.
Заради надминување на проблемот со заостатокот на предметите во судовите, Република Македонија презема сериозни мерки и активности, дефинирани во Стратегијата за реформа на правосудниот систем (види I_Анекс_02). Зголемувањето на ефикасноста на судството претставува краткорочен приоритет во рамките на реформата на правосудниот систем што ќе се оствари со дејствување во повеќе насоки. Поедноставувањето на постапките, промената на организациската поставеност и надлежноста на судовите, заокружувањето на процесот на инсталирање информатичка технологија во судовите и воведувањето систем на алтернативно решавање на споровите се клучните пунктови на кои ќе се дејствува во рамките на реформата на правосудниот систем на Република Македонија. Ефектите од овие реформи се огледаат во зголемувањето на ефикасноста на судството и во јакнењето на неговата независност.
Имено, ќе бидат предложени измени во Законот за судовите (“Службен весник на Република Македонија” бр.36/95, 45/95 и 64/03), во однос на должноста и одговорноста за управување со предметите и организирањето на судската доставна служба или за ангажирање на специјални доставни служби. Паралено со оваа активност, ќе бидат предложени соодветни измени во процесните закони што се однесуваат на доставата.
Поедноставувањето на судските постапки претставува основен предуслов за зголемувањето на ефикасноста на судството. Во таа насока извршени се реформи на кривичното процесно законодавство, а во најскоро време се очекува да бидат донесени и новиот Закон за парничната постапка (Собраниска процедура – завршена е првата фаза) и Законот за извршување и обезбедување (Собраниска процедура – втора фаза) кој предвидува новини што ќе овозможат ефикасно извршување на граѓанските пресуди.
Во сферата на кривичното процесно законодавство, заради забрзување на казнената постапка во Законот за кривична постапка (“Службен весник на Република Македонија” бр.15/97, 44/02 и 74/04) и Законот за прекршоците (“Службен весник на Република Македонија” бр.15/97 и 35/97) се вградени решенија засновани врз европските стандарди за забрзување на постапката и за остварување на правото на судење во “разумен рок”. Измените се однесуваат на ефикасноста на доставата, елиминирањето на злоупотребите на процесните правила од страна на учесниците во постапката заради нејзино одолговлекување, скратување на роковите, преиспитување на правните лекови и начинот на одлучување по нив.
Во новиот Закон за парничната постапка кој е во собраниска процедура (завршена е првата фаза) измените се насочени во правец на: јасно поставување на позицијата на судот и на странките во парницата, внесување повеќе ред и дисциплина во преземањето на парничните дејствија, овозможување барањата и предлозите упатени до судот да бидат јасни, прецизни и аргументирани и дадени во определен временски рок за да може судот правилно да го примени законот и да пресуди. Со новиот закон ќе се ревидира и начелото на материјална вистина, односно истражното и расправното начело, и товарот на докажување ќе се префрли на странките, ќе се зајакне начелото на концентрација на постапката и ќе се оневозможи да се истакнуваат нови факти и нови докази во постапка по жалба, ќе се ревидираат условите и постапката за изземање, ќе се воведат парични казни за злоупотреба на процесните овластувања од страна на странките во постапката, доставата ќе се уреди на нов начин, ќе се напушти институтот мирување на постапката и ќе се редефинираат одделни вонредни правни лекови.
Во однос на алтернативното решавање на споровите, со оглед дека вонсудското решавање на споровите, со користење на институтот медијација, најдиректно влијае врз намалување на бројот на судските предмети и врз растоварувањето на судството од непотребно постапување по предмети кои би можеле да бидат решени на овој начин, во Стратегијата се утврдува како потреба изготвување на Закон за медијација, со кој треба да бидат регулирани случаите и различните форми на посредување и помирување и на арбитражно решавање на споровите, како и правното дејство на актите и одлуките донесени во таква вонсудска постапка.
Во однос на големиот обем на работа на судовите околу регистрација на претпријатијата, во Стратегијата се предвидува ваквата регистрација да се врши надвор од судовите, а тие само ќе утврдуваат факти за регистрацијата. Целта која треба да се постигне е меѓудругото, ослободување на судовите од постапување по чисто административни работи поврзани со регистрацијата на претпријатијата и забрзување и поедноставување на самата постапка за регистрација.
Во сферата на управните спорови, се предвидува нивно изземање од надлежноста на Врховниот суд на Република Македонија и пренесување во надлежност на првостепен суд.
Реформите кои имаат за цел да се намали заостатокот на прекршочните предмети се поделени во две фази. Во првата фаза ќе биде донесен нов Закон за прекршоци, во кој со предвидувањето на претходна постапка на мандатни санкции и посредување и порамнување меѓу органот надлежен за покренување прекршочна постапка и сторителот на прекршокот треба да биде намален притисокот врз судовите за водење прекршочна постапка. Втората фаза ќе опфаќа пристапување кон измени на уставните одредби, со кои се предвидува исклучително судска надлежност за прекршоците како вид на казниви дела. Со новото уставно решение треба да се предвиди надлежност за решавање на одделни најлесни прекршоци во сообраќајот, царините, финансикото и стопанското работење од страна на органите на управата, со уставни и законски гаранции за судска заштита на граѓаните од незаконитите акти на државната управа.
Во однос на мерките и активностите кои се однесуваат на промените во организациската поставеност и надлежностите на судовите особено е значајно воведувањето двоен систем на првостепена надлежност преку востановување виши судови и транфсормација на одделни судови со “мала надлежност” во судски одделенија.
Заради поедноставување и забрзување на постапките пред судовите и поефикасно управување со судските предмети, ќе се интензивира имплементацијата на Проектот за правосудниот информационен систем со изведбените потпроекти што се однесуваат на сите сегменти на судството како продолжение на веќе реализираниот проект на воведување информатичка технологија во судовите. Имено, овој проект започна со програмата ФАРЕ 2000 и истиот ќе се доврши со CARDS 2003.
9. Колкава е стапката на извршување на граѓански и кривични одлуки (во проценти)? Колку време поминува, во просек меѓу донесувањето и извршувањето на одлуката? Дали има план за да се подобри извршувањето? Колкав број од заостанатите предмети е поврзан со извршувањето на пресудите во граѓанските предмети?
Просечно време кое изминува меѓу донесувањето и извршувањето на граѓански и кривични одлуки
Сферата на извршувањето на граѓанските пресуди претставува еден од најголемите проблеми во судството: така, на крајот од 2003 година има заостаток од околу 175.000 извршни општи предмети и околу 35.000 извршни стопански предмети. (види подетално I_D_6 и I_D_7)
Веќе лоцираните слабости во системот на извршување на граѓанските пресуди како што се: несоодветната правна рамка, фаворизирањето на должникот за сметка на доверителот што е рецидив од претходниот систем, непостоење соодветни регистри и евиденции и ниското нивно на техничка опременост и материјално-кадровска екипираност на одделите за извршување во судовите, сметаме дека во голем дел ќе бидат надминати со донесувањето новата законска рамка.
Со новиот Закон за извршување и обезбедување, кој е во Собраниска процедура – втора фаза, се скратуваат роковите за користење на правото на приговор и правото на жалба, ќе бидат значително редуцирани основите за користење на институтите жалба и приговор, ќе биде развиен концепт со кој ќе се напушти позицијата за фаворизирање на должникот, ќе биде создадена основа за кадровско екипирање и материјално-техничко опремување на одделите за извршување во судовите и ќе биде развиен систем на спроведување на извршувањето надвор од судовите, од овластени лица кои дозвола за работа ќе добиваат од страна на министерот за правда.
Заради подобрување на користењето на одредени евиденции и регистри во државата со цел на надлежните судски органи и на странките да им бидат достапни информации за должниците неопходни во постапката за извршување, ќе бидат предложени измени во законите за централниот регистар, банкарското работење, катастарот и судскиот регистар.
Врз основа на погоре наведеното, проблемот со извршувањето на граѓанските предмети е детектиран при подготовката на Стратегијата за реформа на правосудниот систем и на истиот му е дадено приоритетно значење како активност која треба да се преземе на краток рок. (види I_Анекс_02)
10. Ве молиме опишете ја постапката за извршување на пресудите во граѓански предмети. Дали вообичаено е потребно судијата да донесе одделна одлука за извршување?
Во Република Македонија, со Законот за извршната постапка (“Службен весник на Република Македонија” бр.53/97, 59/00 и 64/03), се уредени правилата според кои судот постапува заради присилно извршување на судска одлука која гласи на исполнување на обврска, како и заради обезбедување на побарувања (член 1).
Постапките за извршување и за обезбедување се поведуваат на предлог на доверителот, а кога тоа е определено со закон и по службена должност. Извршување и обезбедување дозволува и спроведува судот (член 3). Во постапката за извршување и обезбедување судот е должен да постапува итно.
За извршување на одлуки во граѓански предмети потребно е судијата да донесе одделна одлука која се донесува во извршна постапка.
Извршната постапка во прв степен ја води и одлуките ги донесува судија поединец, а во втор степен-совет од тројца судии. Одлуките се донесуваат во вид на решение или заклучок. Со заклучок му се издава налог на службено лице за спроведување на одредени дејствија и се одлучува за други прашања поврзани со управувањето на постапката.
Во спроведувањето на постапката судот го дозволува извршувањето врз основа на извршна исправа (судска одлука, судско порамнување, одлука и порамнување во управна постапка ако гласат на исполнување на парична обврска, нотарска исправа) или веродостојна исправа (фактура, меница, чек, јавна исправа, извод од заверени деловни книги, согласно закон заверена приватна исправа, исправа која има значење на јавна исправа).
Во предлогот за извршување мораат да бидат назначени доверителот и должникот, извршната или веродостојната исправа, обврската на должникот, средството и предметот на извршување и други податоци што се потребни за спроведување на извршувањето. Повеќе доверители кои ги остваруваат своите парични побарување спрема ист должник и на ист предмет на извршување се намируваат по оној ред по кој стекнале право да се намират од тој предмет.
Судот донесува решение за предлогот, кое ги содржи истите елементи како и предлогот. Решението за извршување се доставува до доверителот и до должникот, а решението со кое се одбива предлогот за извршување се доставува само до доверителот. По донесување на решение, судијата презема извршни дејствија за присилно извршување на судска одлука која гласи на исполнување на обврска, како и заради обезбедување на побарувања. Извршувањето се спроведува во границите определени во решението за извршување.
Во постапката за извршување предвидени се правни лекови и тоа: жалба како правен лек против решение за извршување донесено во прв степен врз основа на извршна исправа и приговор како правен лек против решение за извршување донесено врз веродостојна исправа. Жалбата се изјавува во рок од 8 дена од денот на доставувањето на првостепеното решение. Против правосилна одлука донесена во постапка за извршување и обезбедување не е дозволена ревизија, ниту повторување на постапката.
Ако извршната исправа е правосилно укината, преиначена, поништена или ставена вон сила, ако во текот на извршната постапка го намирил доверителовото побарување, ако решението за извршување е правосилно укинато или преиначено, ако извршувањето што е спроведено врз паричните средства што се водат на сметка на должникот кај носителот на платниот промет или со исплата на готови пари е прогласено недопуштено, тогаш должникот може да поднесе предлог до судот за противизвршување, барајќи доверителот да му го врати она што го добил со извршувањето.
Извршувањето заради наплата на парично побарување може да се спроведе преку: извршување врз подвижни предмети, извршување врз парично побарување на должник, извршување врз побарување да се предадат или испорачаат подвижни предмети или да се предаде недвижност, извршување на акции, извршување врз други имотни права и извршување на недвижности. Извршувањето врз подвижни предмети се спроведува со попис и со процена на предметите, со продажба на предметите и со намирување на доверителот од износот добиен со продажбата. Извршување врз парично побарување на должник се спроведува со забрана и со пренос, ако со овој закон за одделни случаи поинаку не е определено. Извршување врз недвижности се спроведува со прибелешка на решението за извршување во јавна книга, со утврдување на вредноста на недвижноста, со продажба на недвижноста и со намирување на доверителите од износот добиен со продажбата. Во Законот се предвидени посебни одредби за извршување врз имотот на правни лица заради наплата на парично побарување.
Извршување заради остварување на непарично побарување се спроведува преку: предавање и испорака на подвижни предмети, испразнување и предавање на недвижности, обврска на дејствие трпење или несторување, враќање на работник на работа, запишување на права во јавна книга, делба на предмети и давање изјава на волја.
Во Законот посебно е уредена постапката за обезбедување. Како средства за обезбедување можат да се дозволат само заложно право на недвижност, засновање на заложно право врз недвижни и подвижни предмети врз основа на спогодба на странките, претходни мерки и привремени мерки.
Законот за извршна постапка во член 12 предвидува ограничување во однос на извршувањето или обезбедувањето врз имот на странска држава во Република Македонија. Имено, ваквото извршување или обезбедување може да се дозволи само со претходна согласност од министерството за правда. Оваа согласност не е потребна доколку странската држава изречно се согласила со извршувањето, односно обезбедувањето.
11. Како обезбедувате физичките и правните лица од државите-членки на ЕУ да имаат пристап кон судовите без да бидат дискриминарани во споредба со вашите државјани?
Начелото на еднаквост на граѓаните пред судовите произлегува од општото начело на еднаквост на граѓаните содржано во член 9 од Уставот, согласно кое граѓаните на Република Македонија се еднакви во слободите и правата независно од полот, расата, бојата на кожата, националното и социјалнoта потекло. Граѓаните пред Уставот и законите се еднакви.
Положбата на странците е утврдена во член 29 од Уставот (“Службен весник на Република Македонија”, бр.52/91, 01/92, 31/98, 91/01 и 84/03), според кој странците во Република Македонија уживаат слободи и права гарантирани со Уставот, под услови утврдени со закон и меѓународни договори.
Уставните одредби за еднаквост на сите пред законот и за еднакво право на заштита на граѓанските права се операционализирани во Законот за судовите (“Службен весник на Република Македонија”, бр.36/95, 45/95 и 64/03). Според член 7 од овој Закон, секој има право на еднаков пристап пред судовите во заштитата на неговите права и правно заснованите интереси. Секој има право на законито, непристрасно, чесно и во разумен рок судење. Никому не може да му биде ограничен пристапот пред судовите поради недостиг на материјални средства.
Правото на фер судење во Република Македонија му се гарантира на секој што е обвинет за кривично дело, независно дали е државјанин на Република Македонија, странец или лице без државјанство. Дотолку повеќе, странците имаат дополнителни гаранции за пристап до конзуларните и дипломатските претставништва во ситуација кога се лишени од слобода или притворени, како и право на бесплатен преведувач во текот на полициската и судската постапка.
Во поглед на граѓанската постапка, Законот за решавањето на судирите на законите со прописите на другите земји во одредени односи (“Службен лист на СФРЈ“, бр. 43/82 и 72/82), во членот 82 предвидува обврска за странските државјани, при поднесување на тужба пред македонските судови, да даваат cautio iudicatum solvi (обезбедување на процесните трошоци на барање на тужената странка). Од оваа обврска, странските субјекти можат да бидат ослободени, доколку спрема државата од која потекнуваат, Република Македонија има воспоставено дипломатски или фактички реципроцитет.
Спрема државите – членки на Европската Унија, Република Македонија има воспоставено дипломатски реципроцитет во поглед на ослободувањето од обврската за давање на cautio iudicatum solvi, преку ратификувањето на следните меѓународни конвенциии:
−Конвенцијата за граѓанската судска постапка, од Хаг, 1 март 1954 година (“Службен лист на ФНРЈ - Меѓународни договори“, бр. 06/1962); и
−Конвенцијата за олеснувањето на меѓународниот пристап пред судовите, од Хаг, 25 октомври 1980 година (“Службен лист на СФРЈ - Меѓународни договори“, бр. 04/88).
Со овие две Хашки конвенции, на правните и физичките лица од Европската Унија им се гарантира и правото на ослободување од судските трошоци, во случај на лоша материјална состојба.
Спрема државите-членки на Европската Унија, кои не се членки на споменатите Хашки конвенции, ослободувањето од плаќање на cautio iudicatum solvi се остварува по основ на фактички реципроцитет.
Република Македонија ја има ратификувано Европската конвенција за човековите права и основните слободи со дополнителни протоколи и Меѓународниот пакт за граѓански и политички права на ООН, при што уставните и законските решенија се во согласност со истите. Правата за пристап до судовите и правото на непречено уживање на приватната сопственост гарантирани со Европската конвенција за правата на човекот во Чл.6 и Протокол бр.1, Република Македонија ги гарантира на сите лица под нејзина јурисдикција, што значи и на странски физички и правни лица. Оваа конвенција е дел на домашниот правен поредок и непосредно применлива од судовите (чл. 98 и 118 од Уставот на Република Македонија).
12.Притвор а) Колку просечно трае притворот?
b)Ве молиме опишете ги правилата и постапките кои го регулираат притворот и особено оние кои се однесуваат на продолжување на притворот.
c)Како се обезбедуваат хумани и безбедни услови за притворените лица (во однос на почитувањето на меѓународните стандарди за човекови права) од страна на полицијата, судските органи, обвинителството и затворскиот систем? Какви мерки се преземаат доколку таквите стандарди не се почитуваат?
d)Дали полицајците, затворските и други службеници се обучуваат за човековите права, вклучително и за правата на жените и малцинствата?
е) Кои мерки се воведени за спречување и гонење на појавите на мачење и друго нечовечно или понижувачко постапување?
a)
Просечното траење на притворот во 2001 година изнесувало 39 дена, во 2002 година 41 ден, во 2003 година 44 дена, а во првите шест месеци од 2004 година просечното траење на притворот изнесува 46 дена. (статистички податоци од Државниот завод за статистика)
b)
Согласно член 12 од Уставот на Република Македонија (“Службен весник на Република Македонија” бр.52/91, 1/92, 31/98, 91/01, 84/03) слободата на човекот е неприкосновена. Никому не може да му биде ограничена слободата, освен со одлука на судот и во случаи и во постапка утврдена со закон.
Притворот до подигнување на обвинението, по одлука на суд, може да трае најдолго 180 дена од денот на притворувањето. По подигнување на обвинението, притворот го продолжува или го определува надлежниот суд во случај и во постапка утврдени со закон.
Согласно одредбите на член 1 став 2 од Законот за кривичната постапка (“Службен весник на Република Македонија” бр.15/97, 44/02 и 74/04) слободата и правата на обвинетиот и на други лица, пред да се донесе правосилна пресуда, можат да бидат ограничени само во мера која е нужна и под услови што ги предвидува законот.
Една од мерките што можат да се преземат према обвинетиот за обезбедување на негово присуство и за успешно водење на кривичната по стапка е притворот.
Во Законот за Кривична постапка (член 183) е уредено дека притвор може да се определи само под услови предвидени со овој закон. Траењето на притворот мора да биде сведено на најкратко нужно време. Сите органи што учествуваат во кривичната постапка и органите што пружаат правна помош, се должни да постапуваат со особена итност ако обвинетиот се наоѓа во притвор. Во текот на целата постапка притворот ќе се укине штом ќе престанат причините врз основа на кои бил определен.
Согласно членот 184 од Законот, притвор против лице може да се определи ако постои основано сомневање дека определено лице сторило кривично дело и ако:
−лицето се крие, ако не може да се утврди неговиот идентитет или ако постојат други околности што укажуваат на опасност од бегство;
−постои основан страв дека ќе ги уништи трагите на кривичното дело или ако особени околности укажуваат дека ќе ја попречува истрагата со влијание врз сведоците, соучесниците или прикривачите;
−особени околности го оправдуваат стравот дека ќе го повтори кривичното дело, или ќе го доврши обиденото кривично дело или дека ќе стори кривично дело со кое се заканува.
Притвор задолжително се определува кога постои основано сомнение дека лицето сторило кривично дело за кое може да се изрече казна доживотен затвор.
Притвор определува истражен судија. Против решението за притвор притвореното лице има право на жалба до советот во рок од 24 часа од часот на предавањето на решението. Ако притвореното лице прв пат се испитува по истекот на овој рок, може да изјави жалба при тоа испитување. Жалбата со препис од записникот за испитувањето, ако притвореното лице е испитано, и решението за притворот се доставуваат веднаш до советот. Жалбата не го задржува извршувањето на решението. Советот што одлучува за жалбата е должен да донесе одлука во рок од 48 часа.
Притвор со решение на истражен судија или притвор кој за прв пат е определен за време на истрага со решение на совет (советот е составен од тројца судии) може најдолго да трае до 30 дена од денот на лишување од слобода. Во времетраењето на притворот се засметува секое лишување од слобода. Во текот на истрагата, погоре наведениот совет притворот може да го продолжи најмногу за уште 60 дена. Доколку се работи за кривично дело за кое може да се изрече казна затвор во траење од најмалку пет години, по истекот на рокот од 60 дена, советот на непосредно повисок суд може да го продолжи за уште најмногу 90 дена. Вкупното траење на притворот во истрагата не може да биде подолго од 180 дена, а со истекот на овој рок притворениот веднаш се пушта на слобода. Во текот на истрагата истражниот судија може да го укине притворот (член 189 и 190).
По подигнување на обвинението до завршување на главниот претрес притвор може да се определи, продолжи или укине само со решение на совет и тоа по службена должност или на барање на овластен тужител. Вака определениот притвор може да трае најмногу до една година (за кривични дела за кои може да се изрече казна затвор до 15 години) и најмногу до две години (за кривични дела за кои може да се изрече казна доживотен затвор). Советот кој одлучувал за притворот е должен и без предлог на странките, по истекот на 30 дена од правосилноста на последното решение за притвор, да испита дали се уште постојат причини за притвор и да донесе решение за укинување или продолжување на притворот. Доколку обвинетиот побегне од притвор, роковите за притвор течат одново (член 191).
Пред подигнување на обвинителен предлог во скратена постапка, притворот може да трае толку колку што е потребно да се извршат истражните дејствија, но не повеќе од осум дена, а од поднесувањето на обвинителниот предлог до завршувањето на главниот претрес притворот може да трае најдолго 60 дена.(член 419)
c)
Постапувањето со притворените лица е регулирано со Законот за кривична постапка. Основен принцип е дека при извршувањето на мерката притвор не смее да се навредува личноста и достоинството на обвинетиот и дека спрема притвореникот можат да се применуваат само ограничувањата што се потребни да се спречи бегство и договор што би можел да биде штетен за успешно водење на постапката. Положбата на притворените лица за време на издржувањето на притворот детално е регулирана со повеќе одредби од законот со кои се пропишуваат правата на притворените лица. На притворените лица им се признава правото на осумчасовен непрекинат одмор во време од 24 часа како и право на престој на отворен простор во затворот најмалку два часа дневно кои што права им се признаваат безусловно. Покрај тоа, притворените лица имаат право да се хранат на свој трошок, да носат своја облека и да се служат со своја постелнина, на свој трошок да набавуваат книги, весници и други работи што им одговараат на нивните редовни потреби, но само доколку тоа не би било штетно за успешно водење на постапката за што одлучува органот што ја спроведува истрагата.
По одобрение на истражниот судија што ја спроведува истрагата и по негов надзор, притвореникот можат, во границите на куќниот ред, да го посетуваат блиски роднини, а по негово барање - лекар и други лица. Одделни посети можат да се забранат ако поради тоа би можела да настане штета за водењето на постапката. Со знаење и под надзор на органот што ја спроведува истрагата, притвореникот може да се допишува со лица надвор од затворот. Правото на испраќање и примање писма и пратки може да биде забрането доколку истите се штетни за водење на постапката, но никогаш не може да се забрани испраќање на молба, жалба или поплака.
Странските државјани кои се наоѓаат во притвор по одобрение на истражниот судија можат да ги посетуваат шефови на дипломатско конзуларните претставништва во Република Македонија (доколку се нивни државјани). Одобрение за посета ќе се побара преку Министерството за правда. Исто така и претставниците на Европскиот Комитет за превенција од тортура или понижувачко однесување или казнување на Советот на Европа и претставници на Меѓународниот Комитет на Црвениот крст по одобрение на истражниот судија можат да ги посетуваат притворените лица. На барање на Комитетот за превенција од тортура истражниот судија е должен да им одобри посета на притворените лица и разговор кај нив. Овие посети се остваруваат без надзор.
Во случај на сторување на дисциплински престап, истражниот судија односно претседателот на советот може да изрече дисциплинска казна ограничување на посети, којашто меѓутоа, не се однесува на општењето на притвореникот со бранителот. Против решението за изречената дисциплинска казна е дозволена жалба до советот на судот. (член 193 – 196)
Законот за Кривична постапка со одредбата од член 197 го уредува и надзорот над притворениците. Овој надзор го спроведува претстедателот на судот или судија што тој ќе го определи, при што не може да биде определен истражен судија. Согласно одредбата од законот тие се должни да ги посетуваат притворениците најмалку еднаш неделно, при што доколку е потребно без присуство на надзорник или стражар да се информираат за тоа како се хранат, како се снабдуваат со други потреби и како се постапува со притворениците. Доколку се уочат неправилности, претседателот на судот или судијата што тој го определил должни се да преземат мерки за отстранување на неправилностите. При ваквите посети може да присуствува и јавниот обвинител.
Во поглед на дисциплинската одговорност на припадниците на службата за обезбедување и воопшто на затворскиот персонал, Законот за извршување на санкции (“Службен весник на Република Македонија”, бр. 3/97, 23/99 и 74/04) упатува на општите прописи од работен однос, т.е. на Законот за работните односи и Законот за органите на управа (од член 205 до 212) кои предвидуваат дисциплинска одговорност на работникот за повреди на работните обврски и други повреди на работната дисциплина кога тие се направени по негова вина, а особено ако доверените работи и задачи не ги врши совесно и уредно, ако не се придржува кон законот и другите прописи или кон правилата за однесување за време на работа или во врска со работата.
Случаите на непрофесионално постапување на полициските службеници се предмет на истражување на Секторот за професионални стандарди (МВР). Непостапување по утврдените процедури повлекува дисциплинска и/или кривична одговорност на полициските службеници. Во 2002 година до Секторот за внатрешна контрола и професионални стандарди при МВР се пристигнати 220 претставки, кои резултирале со 66 дисциплински постапки. Наспроти тоа, во 2003 година е постапувано по 770 претставки, од кои 273 завршиле со дисциплинска постапка (точка 28 од Извештајот на Комитетот за превенција од тортура КПТ од јули, 2004 година).
Во извештајот КПТ се констатира напредок за битни прашања: во споредба со претходните посети, делегацијата доби помалку наводи за лош третман за лицата лишени од слобода (точка 7). Меѓутоа, се констатира дека остануваат сериозни проблеми во врска со системот на одговорност.
Повеќе за националните законодавни и управни мерки насочени кон спречување на појавата на мачење, нечовечно или понижувачко постапување или казнување во државните установи, затвори или полициски станици; за нивната усогласеност со меѓународните стандарди за човекови права; за мерките кои овозможуваат инспекција на местата каде се сместени лицата лишени од слобода или полициските станици; како и за правните лекови наменети за жртвите, види подетално I_H_12.
d)
Инкорпорирањата на човековите права во обуката на македонската полиција, е процес кој Министерството за внатрешни работи го прифати како потреба за квалитетно и професионално, ефективно и ефикасно извршување на работните задачи.
Обуките кои се вршат од областа на човековите права и слободи се во рамките на континуираното стручно усовршување како образовен процес во Полициската Академија со посебен предмет во наставниот курикулум “Човекови права и полицијата”, како дополнителна обука и преку разни курсеви за преквалификување и остручување. Семинарите “Човековите права и полицијата и работата на полицијата во демократското општество”, кои Министерството за внатрешни работи ги реализира заедно со ОБСЕ и Хелсиншкиот комитет за заштита на човековите права, посебно внимание обрнуваат на почитување на човековите права во услови на задржување во Полициска станица.
Со цел да се унапреди почитувањето на човековите права и слободи на задржаните односно приведените лица во секоја Полициската страница е поставен постер со наслов “Ги знаете ли вашите права”. На Постерот, кој го има во секоја Полициска станица на највидливото место во станицата, на седум (7) јазици, се напишани основните 6 (шест) права, и тоа: 1. – да биде известен на јазик што го разбира за причините на лишување од слобода и за какво и да е обвинение против него; 2. – има право да молчи и да не сведочи против себе и против своите блиски; 3. – да се советува со адвокат и да има бранител за време на испитувањето; 4. – да биде известено неговото семејство или друго лице по избор; 5. – да биде прегледан од лекар; 6. – најкасно за 24 часа да биде изведен пред надлежен суд. За сите овие права, секој полициски службеник, кој е задолжен да работи со задржаните лица односно приведените во Полициската станица, мора да го извести или да му ги прочита правата. Доколку задржаното лице се повика на некое од правата, полицаецот мора тоа право и да му го овозможи, односно да направи се за да на задржаното односно приведеното лице, му се обезбеди почитување и заштита на човековите права и слободи во услови кога му е ограничена слободата на движење.
Евидентна е ангажираноста на Меѓународниот Комитет на Црвениот крст околу организирање и вклучување во семинари од областа на хуманитарното право, посебно за специјалната полициска единица “Тигар” и специјалната полициска единица за брзо распоредување, како и за останатиот полициски кадар на Министерството за внатрешни работи.
Исто така, повеќе домашни, а и меѓународни владини и невладини организации, постојано организираат семинари, трибини, работилници и слично, на кои, тема од сите аспекти на обука се човековите права, а најмногу од аспект на полициското постапување за време на извршувањето на надлежностите на полицијата, каде што активни партиципиенти се сите припадници на Министерството за внатрешни работи.
Во рамките на дополнителната и континуираната обука на полицијата на Министерството за внатрешни работи и во рамките на Елаборатите за обука на полицијата, посебен акцент е даден на почитувањето и заштитата на човековите права за време на применувањето на овластувањата на полицијата со потенцирање на темите: вовед во човековите права и општи прашања за човековите права, лишувањето од слобода, апсењето и задржувањето во контекст на ограничување на правото на слобода и движење, употребата на сила и средствата за присилба и огненото оружје во контекст на заштитата на правото на живот, човековите права за време на испрашувањето во контекст на обезбедување на можност за праведно судење и претпоставка за невиност, недискриминацијата во полициската работа од било каков аспект со посебно потенцирање на правата на вулнерабилните – ранливите групи – децата, жените, старите и лицата со посебни поттреби, арбитрерното мешање во приватниот живот од аспект на заштитата на правото на приватност и преписката, работа на полицијата во демократското општество потенцирајќи ги основите на демократијата, мултиетничкото општество и полицијата со потенцирање на правата на малцинствата, нивната застапеност и полициската етика како мал полициски устав за постапување на полицијата.
Министерството за внатрешни работи во соработка со невладиниот сектор, (Иницијативата за градење мир и демократија и Фондацијата “Фридрих Еберт” – Канцеларија Македонија) реализира Проект насловен “Партнери во мир и превенција”. Проектот го промовираше концептот на превенција на конфликти и рано предупредување со сензибилизирање на актери на локално ниво. Беа вклучени 50 припадници на полицијата од основен до висок старешински и раководен кадар и истите беа анонимно анкетирани за проектот. Целта на овој Проект беше детектирање на мислењата за новиот процес на децентрализација во Република Македонија, кој ќе ја зголеми и одговорноста на локалните актери вклучувајќи ја и полицијата.
Во однос на мултиетничката толеранција и работа на полицијата во мултиетничката средина организирани се работилници на тема “Полиција во мултиетничка средина”, како резултат на соработка помеѓу Министерството за внатрешни работи и невладиниот сектор – Здружението на граѓани “Центар за отворена комуникација” со ставање на посебен акцент на предизвикот на работата на полицијата во мултиетничката средина.
Од 2004 година, со измените на Кривичниот законик (“Службен весник на Република Македонија”, бр.19/04) во членот 122 дефинирано е кривичното дело “Семејно насилство”. Генерално, од еден аспект, во однос на дополнителната обука на полицијата за правата на жените, истите се третираат како дел од човековите права, но со посебен акцент на вулнерабилните – ранливите групи, а тоа се децата, жените, старите лица и лицата со посебни потреби. Во таа насока, за семејното насилство, сексуалната злоупотреба на жени и деца и трговијата со луѓе, Министерството за внатрешни работи во соработка со УНИЦЕФ, ФИООМ и невладини организации, организира и реализира повеќе семинари и работилници, во кои учесници се припадници на Министерството за внатрешни работи. Ваков вид на дополнителна обука се планира да се реализира и во 2005 година (види подетално I_F_10).
Исто така и Полициската академија како високообразовна државна установа од областа на безбедноста врши високо-образовна, научно-истражувачка и применувачка дејност, како и континуирано образование. На Полициската академија се образуваат кадри за потребите на Министерството за внатрешни работи и други органи, установи и правни лица кои вршат дејност од областа на безбедноста. На Академијата се остварува и континуирано образование за лица со веќе стекнат степен на образование преку спроведување на основна обука за полицаец, специјална обука и обука за раководење во подрачјето на безбедноста (менаџмент во безбедноста). Во сите нивоа на образование се вклучени наставни содржини од областа на човековите права, вклучително и за правата на жените и малцинствата (Уставно право,
Полиција и човековите права, Полициска етика и деонтологија, Виктимологија, Меѓународно право и меѓународни односи, Справување со конфликти, Европско право, Полициско право и примена на овластувањата, Полициска работа во мултиетничко општество, Полова разлика (свесност за разлики).
Во однос на затворскиот персонал, во Република Македонија е формиран Тренинг центар за обука на затворскиот персонал, каде се врши сеопфатна едукација, обновување и проверка на знаењата на затворскиот персонал.
е)
Во затворскиот систем на Република Македонија е гарантирано хуманото постапување со притворените лица, како и водење сметка да не се навредува нивната личност и достоинство.
Имено, согласно одредбите на Законот за извршување на санкциите (“Службен весник на Република Македонија”, бр. 03/97 и 23/99) се забранува секој облик на мачење, нечовечно или понижувачко однесување и казнување, колективно казнување, како и употребата на средства на присилба како казна, за да се заштити психофизичкиот и моралниот интегритет на притвореното лице како и почитување на човековата личност и достоинство.
За непочитување на правата на притворените лица (исто како на осудените) од страна на затворскиот персонал, против службеното лице кое нив ги повредило се води казнена постапка (дисциплинска или друга).
Притворените лица жртви на тортура и други облици на нечовечко и понижувачко однесување и казнување заштитата на своите права ја остваруваат врз основа на одредбата од член 50 од Уставот според која, секој граѓанин може да се повика на заштита на слободите и правата утврдени со Уставот, пред судовите и пред Уставниот суд на Република Македонија, во постапка заснована врз начелата на приоритет и итност.
Во случаите кога тортурата и другите облици на нечовечко однесување содржат обележја на кривично дело, правото на заштита притвореното лице може да го оствари со поднесување на кривична пријава до јавниот обвинител, а за делата за кои што е предвидено гонење по приватна тужба, со доставување на приватна тужба до судот. За кривичните дела за кои гонењето се превзема по службена должност, во случај кога јавниот обвинител ќе ја отфрли пријавата, жртвата односно оштетениот има право да го превземе гонењето како супсидијарен тужител. Доколку како резултат од стореното кривично дело лицето претрпело штета, тоа има право до кривичниот суд да поднесе предлог за остварување на имотно-правното барање, а доколку биде упатен на спор, за таквото барање ќе се одлучува во граѓанска парница според општите одредби за надомест на штета.
Во случај кога тортурата и другите облици на нечовечко или понижувачко однесување или казнување заштитата може да се оствари и преку Народниот правобранител, (членови 24, 31, 32 од Законот за народниот правобранител) кој според Уставот ги штити слободите и правата на граѓаните кога тие се повредени со акт или дејствие на органите на државната управа или органи и организации што имаат јавни овластувања. Ако Народниот правобранител констатира дека се повредени уставните и законските права на притворените лица, може да предложи поведување на дисциплинска постапка против службеното лице, односно да поднесе барање до јавниот обвинител за покренување на кривична постапка против тоа лице.
Исто така, согласно членот 20 од Законот за јавното обвинителство (“Службен весник на Република Македонија”, бр. 38/04), во остварувањето на функцијата на гонење на сторителите на кривични дела и на други со закон утврдени казниви дела, јавниот обвинител е надлежен да се грижи за доследно спроведување на санкциите изречени за казниви дела и за заштита на правата на лицата спрема кои е определена мерката притвор.
Од аспект на примената на меѓународните стандарди за превенција од тортура и друго нечовечко постапување или казнување види подетално I_H_12.
13. Затвор а) Колкав е процентот на изречени затворски казни спооредено со алтернативните казни?
b)Дали се преземаат чекори за испитување на случаи и тврдења за лошо постапување со затворениците? доколку се преземаат, како истите се спроведуваат? Како се обезбедува темелна, транспарентна и независна постапка?
c)Колку затвореници се просечно сместени во една ќелија?Дали се затворите пренатрупани ?
d)Се посветува ли посебно внимание на женските и помладите затвореници? Ако е тоа случај, дајте детален опис.
e)Дали се изготвуваат или веќе постојат алтернативни мерки наместо затвор? Доколку постојат опишете ги мерките.
a)
Република Македонија алтернативните мерки, согласно препораката бр. Р.(92) 16 за Европските санкции и мерки применувани во заедницата, усвоена од Комитетот на министрите на Советот на Европа на 19.10.1992 година, ги вгради во домашното законодавство со Законот за изменување и дополнување на Кривичниот законик (“Службен весник на Република Македонија”, бр.19/04) година од 30.03.2004 година. Со оглед на тоа, се уште нема показатели за да може да се утврди споредбениот процент на затворските со алтернативните казни.
Меѓутоа, пред измените на Кривичниот законик од 2004 година, во системот на санкциите функционираа кривичните санкции условна осуда, условна осуда со заштитен надзор и судска опомена, кои претставуваа алтернативно казнување. Наместо казната затвор се изрекуваа овие санкции, така што како показател може да се земат статистичките податоци за соодносот на изречени затворски казни спрема условни осуди и судски опомени како посебни кривични санкции, кои сега со новите измени на Законот претставуваат алтернативни мерки. Така, во 2003 година, биле осудени на казна затвор 5796 лица, од кои условна осуда е изречена на 2831 лице, а судска опомена на 183 лица, така што процентот на изречените кривични санкции условна осуда и судска опомена (кои според новиот Кривичен законик се алтернативни мерки) во однос на затворските казни е 52%.
b)
Тргнувајќи од уставниот постулат дека никому не може да му биде ограничена слободата, освен со одлука на судот и во случаи и во постапка утврдена со закон (член 12), како и прифаќањето на стандардите од меѓународните документи “Стандардните минимални правила на ОН” за постапување со затворениците и “Европските затворски правила” во Законот за извршување на санкциите (“Службен весник на Република Македонија” бр. 03/97, 23/99 и 74/04), со лицата спрема кои се извршуваат санкциите се постапува човечно со почитување на човековата личност и достоинство со цел да се заштити нивниот психофизички и морален интегритет, при што е забранет секој облик на мачење, нечовечно или понижувачко однесување и казнување.
Со член 184 став 1 и член 185 од Законот за извршување на санкциите се регулирани границите на употребата на средствата за присилба и огнено оружје. За употребата на секое средство на присилба и огнено оружје се известува Управата за извршување на санкциите, која ја оценува оправданоста на употребата на средството. Доколку се утврди незаконита употреба на средствата за присилба, против службеното лице кое нив ги употребило или наредило да се употребат, се води казнена постапка, дисциплинска или друга, зависно од степенот на пречекорувањето на овластувањата.
Согласно член 163-167 од Законот за извршување на санкциите, осудените лица, исто така, имаат право заради заштита на своите права, да поднесуваат правни средства, претставки и други поднесоци до надлежните органи и други институции и од нив да добиваат одговор. Осуденото лице има право на усмена или писмена поплака до директорот на установата, кој е должен во рок од 15 дена да ја испита поплаката и да донесе решение. Против решението на директорот на установата или доколку тој не се произнесе по поплаката, осудениот има право на жалба до Управата за извршување на санкциите, чие решение е конечно и осудениот има право на судска заштита.
Народниот правобранител на Република Македонија, исто така, ги следи состојбите на почитувањето и заштитата на уставните и законските права на приведените, притворените и лицата кои издржуваат казна затвор, кои имаат право да доставуваат претставки до овој орган. Посетите и увидите Народниот правобранител може да ги врши во секое време без претходна најава и одобрение, како и да разговара со лицата лишени од слобода без присуство на службени лица (член 31 од Законот за Народниот правобранител).
Исто така во прилог на одговорот по ова прашање види подетално I_H_12 и I_D_12.
c)
Во затворите во Република Македонија во просек се сместени по 3-5 лица во една просторија, освен во просториите на двата крака од Затвореното одделение на Казнено поправниот дом Идризово каде се сместени по 20 лица. (Просториите во двата крака се големи и се исполнува стандардот од 9 м3 по лице. Во тек се активности за целосно реновирање на едниот од двата крака и просториите ќе се поделат). Во третиот пак крак на Затвореното одделние на КПД Идризово кој е веќе реновиран сместени се по 2-3 лица.
Имајќи го во предвид стандардот од 9м3 за сместување по лице во затворите, пренатрупаност има во: Затвор Скопје (установа од полутворен вид) каде има 56 затвореници повеќе од капацитетот и тоа за 43 осудени, 10 прекршочно казнет и 3 притворени лица, и Затвор Тетово (установа од полотворен вид) каде има 13 затвореници повеќе од капацитетот и тоа за 3 осудени, 9 притворени и едно прекршочно казнето лице, односно пренатрупаност за вкупно 69 затвореници во РМ. Потребно е да се напомене дека во Затвор Тетово во тек се активности за доградба на затворот. Иако во наведените затвори има пренатрупаност секој затвореник во просторијата каде што е сместен има посебна постела, постелнина и ормар, а пренатрупаноста се однесува на помалку кубни метри од пропишаните односно, помалку од 9м³ по лице. Останатите полуотворени и отворени установи како и затворената установа во Република Македонија не се пренатрупани и согласно стандардот од 9м³ по лице капацитетот е непополнет бидејќи има повеќе простор за сместување отколку што престојуваат затвореници.
КАПАЦИТЕТ И СОСТОЈБА СО ОСУДЕНИ, ПРИТВОРЕНИ И ПРЕКРШОЧНО КАЗНЕТИ ЛИЦА ВО КАЗНЕНО – ПОПРАВНИТЕ И ВОСПИТНО - ПОПРАВНИТЕ УСТАНОВИ
Извор: Министерство за правда (Управа за извршување на санкциите)
* Прекршочно казнети лица Согласно, Законот за прекршоци (“Службен весник на Република Македонија” бр. 15/1997) казната затвор не може да се пропише во траење
пократкоодпетденанитуподолгоод90 дена.
d)
Во рамките на Казнено поправниот дом Идризово функционира засебно одделение за женски лица. Во ова одделение издржуваат казна затвор женски лица на кои им е изречена казна затвор. Во рамките на истото одделение но засебно одвоено се издржува и казна малолетнички затвор за лица од женски пол.
Покрај наведените категории во ова одделение функционира и одделение за изречена воспитна мерка за лица од женски пол кој исто така функционира засебно.
Треба да се напомене дека бројот на помлади малолетни лица од женски пол е мал. Во моментот има само една, но се случува да нема ниту една.
Посебно внимание се посветува на бремените затворенички и породилки на кои им се обезбедува стручна лекарска нега. Бремените жени и породилките пред и по породувањето добиваат храна според видот и количеството што го определува лекар. Бремените затворенички по предлог на лекарот се упатуваат во породилното одделение по правило шест недели пред породувањето но ако е потребно и порано на предлог на лекарот. Бремените затворенички се породуваат во специјализирани здравствени установи. Во породилното одделение породилката останува до навршената една година од животот на детето, ако не биде пред тоа отпуштена од издржување казна затвор. Сите трошоците за чување, негување и здравствена заштита на детето ги сноси затворот. По наполнета една година од животот на детето центарот за социјална работа ги презема потребните мерки за сметување на детето. Во Матичната книга на родените не смее да е содржан податок дека детето е родено во затвор. На затвореничките за време на бременоста, породувањето и мајчинството во однос на отсуството од работа се применуваат општите услови.
Во сето друго останато женските затвореници уживаат еднакви права и обврски како и машките затвореници.
Согласно, законските прописи во Република Македонија, на помлади затвореници може да им биде изречена казна малолетнички затвор кој може да трае максимум до 10 години. Лицата од машки пол издржуваат казна малолетнички затвор во засебна установа.
На помлади лица може да им биде изречена воспитна мерка и да се упатат во воспитно поправен дом. Изречената воспитна мерка може да трае од една до пет години. Лицата од машки пол ја извршуваат изреченат воспитна мерка во засебна установа.
При приемот врз нив работи стручен тим, составен од психолог, педагог, социјален работник, лекар, а по потреба и други стручни лица. Тимот со примена на научни методи врши социјално медицинско и психолошко педагошко испитување на личноста при што се определува индивидуалната програма. Се утврдуваат методите за воспитна работа со лицето, се координира работното ангажирање со наставата во училиштето за основно воспитание и образование и средно образование, со работилницата во која се изведува практична обука и се предлагаат мерки за поуспешно остварување на процесот на превоспитување. Врз основа на резултатите од испитувањето на личноста на лицата се врши класификација и се утврдува воспитно образовна програма за активно учество на лицето за време на престојот во Установата. Се детектираат недостатоците на личноста со цел истите да бидат отстранети преку индививуална работа со лицето. На лицата во согласност со потребите од нивното превоспитување им се определува видот на работата според нивните телесни и душевни способности и можностите на установата. При определувањето на видот на работата се води сметка за желбата на лицето да врши определен вид работа. Лицата кои ќе се здобијат со одредена квалификација во Установата добиваат свидетелство во кое не смее да се гледа дека квалификацијата е добиена во Установата.
На лицата лишени од слобода најмалку еднаш во годината им се врши систематски преглед. Тие имаат можност за културни, забавни и спортски слободни активности во слободното време. Затворениците редовно се посетувани од центрите за социјална работа. Им се овозможуваат чести посети од страна на семејството и најблиските.
Дисциплинската казна упатување во самица може да трае од 3 до 7 дена кај малолетници на кои им е изречена воспитна мерка, а најмногу до 10 дена на малолетници кои издржуваат казна малолетнички затвор.
На малолетниците не може да им се изрече мерка осамување. На малолетните лица им се обезбедува дневно исхрана која мора да има најмалку 14 600 џули по лице. Престојот на свеж воздух не може да биде пократок од два саати дневно.
Во сето друго останато помладите затвореници уживаат еднакви права и обврски како и останатите затвореници
e)
Алтернативните мерки во Република Македонија се воведени со Законот за изменување и дополнување на Кривичниот законик (“Службен весник на Република Македонија”, бр.19/2004) година од 30.03.2004 година.
Видови алтернативни мерки се:
1.условна осуда;
2.условна осуда со заштитен надзор;
3.условно прекинување на кривичната постапка;
4.општокорисна работа;
5.судска опомена;
6.куќен затвор.
Алтернативните мерки се извршуваат по правосилноста на судската одлука со која се изречени.
Цел на овие мерки е спрема кривично одговорниот сторител да не се примени казна за полесни дела кога тоа не е нужно и кога може да се очекува дека целта на казнувањето може да се оствари со предупредување со закана за казна (условна осуда), само предупредување (судска опомена) или со мерки на помош и надзор на однесувањето на сторителот на слобода.
1. Условна осуда
Условната осуда како алтернативна мерка, судот ја изрекува кога на сторителот на делото му утврдува казна затвор и истовремено му определува дека затворот нема да се изврши доколку сторителот во времето на проверка, од 1 до 5 години, не стори ново кривично дело. Условната осуда се изрекува кога може да се изрече казна затвор до две години или парична казна. При определувањето на условната осуда, судот се раководи од личноста на сторителот, неговиот поранешен живот, неговото однесување по извршеното кривично дело и други околности. Во
текот на времето за проверка, доколку сторителот изврши ново кривично дело, условната осуда се отповикува.
2. Условна осуда со заштитен надзор
Условната осуда може да се изрече и со заштитен надзор кој го спроведува Центарот за социјали работи. Условната осуда со заштитен надзор подразбира кривично одговорниот сторител да изврши определени обврски, како што се лекување, забрана на употреба на опојни дроги и алкохол, извршување на обврски спрема семејството, прифаќање на вработување и сл. Доколку сторителот не се придржува до определените обврски, судот може да го продолжи траењето на условната осуда или да ја отповика.
3. Судска опомена
Судската опомена се изрекува за кривични дела за кои е пропишана казна затвор до 1 година. При утврдувањето на судската опомена судот ја цени личноста на сторителот, неговиот поранешен живот, неговото однесување по стореното кривично дело и степенот на кривичната одговорност. Во праксата, досега оваа парапенална санкција се изрекувала за кривичните дела клевета, навреда, изнесување на лични и семејни прилики, и други дела кои во себе содржат елементи на намалена општествена опасност.
4. Условно прекинување на кривичната постапка
Оваа алтернативна мерка може да се изрече спрема сторител на кривично дело за кое е пропишана парична казна или казна затвор до една година, така што судот по распитот на обвинетиот и сослушувањето и согласноста на оштетениот ја прекинува постапката под услов во рокот во кој е прекината постапката (рок на проверување) да не изврши ново кривично дело. Постапката може да биде прекината најмногу до 1 година и за овој период не тече рокот на застареност на кривичното гонење. Доколку во текот на рокот на проверување сторителот не стори ново кривично дело, судот ја запира постапката. При донесувањето на одлуката за примена на оваа алтернативната мерка, судот ќе го земе предвид особено изразеното каење на сторителот, отстранувањето на последиците на делото, извлекувањето на жртвата и надоместувањето на штетата предизвикана со кривичното дело.
5. Општокорисна работа
Општокорисната работа се изрекува за кривични дела за кои е пропишана парична казна или казна затвор до три години, при што судот може, со согласност на сторителот, да ја изрече оваа алтернативна мерка ако делото е сторено под олеснителни околности, а се работи за сторител кој порано не бил осудуван. Оваа мерка се изрекува во траење од 40 – 240 часа, при што се задолжува осудениот определените часови без надоместок да ги одработи во државен орган, јавно претпријатие, јавна установа или хуманитарна организација. Општкорисната работа, се организира за време на државни празници, саботни и неделни денови, не пократко од пет часа неделно во период од најмногу до 12 месеци. Надзорната функција над исполнувањето на обврските на осудениот ја врши судот. Ако осудениот не ги исполнува обврските, судот писмено го опоменува и доколку продолжи со таквото однесување постои можност да се зголеми бројот на часовите, односно да се замени неизвршениот дел на мерката со парична казна или со казната затвор, така што за секои три часа општокорисна работа се засметува еден ден затвор или една дневна глоба или 20 евра во денарска противвредност.
6. Куќен затвор
Алтернативната мерка – куќен затвор може да се изрече ако сторителот на кривичното дело, за кое е пропишана парична казна или казна затвор до една година е стар и изнемоштен, односно тешко болен или е бремена жена, при што со претходна негова согласност, судот може да одлучи казната да ја издржува во куќен затвор.
Судот може да ја замени казната затвор со куќен затвор ако постојат услови со современи електронски или телекомуникациски средства да се контролира извршувањето на куќниот затвор што се состои во забрана за напуштање на домот од страна на осудениот.
Надзорот над извршувањето на куќниот затвор го врши судот, кој може да одреди преземање на определени мерки на надзор и од полицијата во местото во кое се наоѓа домот на осудениот со обврска редовно известување за нивното вршење.
Доколку осудениот ја повреди забраната за напуштање на домот, судот може да одреди заменетата казна затвор (со куќен затвор) да се изврши во целост во установа за извршување на санкциите.
14. Колкав е годишниот буџет за правосудството? Ве молиме дадете податоци за секоја од изминатите пет години. Каква е постапката за донесување одлука за буџетот?
Финансирање на судството
Со донесувањето на Законот за судски буџет (“Службен весник на Република Македонија”, бр. 60/03) беше воведен нов начин на финансирање на судската власт, што придонесе за јакнењето на независноста на судството во Република Македонија.
Согласно овој закон судскиот буџет е дел од Буџетот на Република Македонија издвоен како посебен дел означен со “Судска власт”. Овој дел од Буџетот на Република Македонија се утврдува во вкупен износ, а во согласност со критериуми утврдени од Судскиот буџетски совет, врз основа на фискалната политика и главните категории за проценетите приходи и расходи. Овие средства се распределуваат на судовите од страна на Судскиот буџетски совет.
Клучната улога во финансирањето на судската власт ја има Судскиот буџетски совет. Тој е составен од претседател и осум членови. Претседател на Судскиот буџетски совет е претседателот на Врховниот суд, а членови се: претседателот на Републичкиот судски совет, министерот за правда, претседателите на Апелациониот суд Скопје, Апелациониот суд Штип и Апелациониот суд Битола и тројца претседатели на основни судови по систем на ротација. Претседателот на Судскиот буџетски совет активно учествува на изготвувањето и донесувањето на Буџетот на Република Македонија. Имено, тој го застапува делот на средства “Судска власт” од Буџетот на Република Македонија на седницата на Владата кога се усвојува Предлог - Буџетот на Република Македонија и пред работните тела и на седницата Собранието кога се усвојува Буџетот на Република Македонија.
Судскиот буџетски совет има голем број надлежности во сферата на финансирањето на судската власт. Ова тело ги утврдува критериумите и методологијата за изготвување на судскиот буџет, врши распределба на средствата од судскиот буџет на судовите и презема мерки за навремено извршување на судскиот буџет и одобрува средства за нови вработувања во судовите во рамките на утврдениот судски буџет за маса на исплата на плати. За вршење на административните работи на Судскиот буџетски совет е формирана стручна служба како внатрешна организациона единица во Врховниот суд на Република Македонија.
Во Законот за судскиот буџет е целосно пропишана постапката за изготвување, утврдување, доставување и извршување на судскиот буџет. Изготвувањето на судскиот буџет се врши врз основа на фискалната политика и главните категории за проценетите приходи и расходи за наредната буџетска година и внатрешните критериуми и методологија утврдени од Судскиот буџетски совет.
Судскиот буџетски совет до судовите доставува циркулар во кој се содржани главните насоки за изготвување на финансискиот план на судовите. Во него е содржана методологијата за изготвување на финансискиот план на судовите (клучните параметри, постапката и рокот за изготвување на финансиските планови), како и индикативните вкупни расходи за секој корисник, во чии рамки треба да биде изготвена проценката по видови и неопходните податоци кои се приложуваат кон буџетот.
Врз основа на наведените упатства судовите најдоцна до 01.06. во тековната година до Судскиот буџетски совет ги доставуваат следниве податоци:
−проценка на расходите за фискалната година, според трошковни ставки и подставки;
−проценка на расходите за наредните две фискални години по трошкови под категории;
−преглед на потребните расходи за неопходните вработувања за извршување на функциите на корисниците;
−предлози кои ги содржат идните обврски или повеќегодишните расходи, вклучувајќи ги инвестиционите проекти искажани поединечно и
−расходите за секоја идна година искажани пооделно;
Покрај наведените податоци судовите се обврзани до Судскиот буџетски совет да достават и образложение за висината на износите по позиции. По добивањето на предлозите, Судскиот буџетски совет го изготвува предлогот на судскиот буџет, и заедно со образложението за висината на износот го доставува до Министерството за финансии. Пред доставувањето на предлогот на Буџетот на Република Македонија до Владата на Република Македонија, министерот за финансии задолжително го усогласува делот на средствата “Судска власт” од предлог Буџетот на Република Македонија со претседателот на Судскиот буџетски совет. Доколку не се постигне согласност, Министерството за финансии изготвува извештај и го доставува до Владата на Република Македонија.
Во фазата на извршувањето на судскиот буџет, Судскиот буџетски совет ги алоцира средствата до судовите. Претседателот на секој суд е одговорен за извршувањето на финансискиот план во судот.
Судскиот буџетски совет го следи извршувањето на финансискиот план и доколку при извршените контроли се констатираат неправилности и злоупотреби на претседателот на судот во процесот на извршувањето на финансискиот план, ги известува Врховниот суд на Република Македонија, Министерството за правда, Републичкиот судски совет, Министерството за финансии и Државниот завод за ревизија.
Законот за Судскиот буџет е во целосна согласност со Законот за буџетите и другите прописи од областа на финансиите. Во него е предвидена и внатрешна ревизија на извршувањето на финансиските планови во судовите која ја врши внатрешен ревизор назначен од Судскиот буџетски совет.
Финансирање на Јавното обвинителство
Во новиот Закон за јавното обвинителство (“Службен весник на Република Македонија”, бр. 38/04) донесен во 2004 година беа внесени и новини во финансирањето на јавно-обвинителската организација. Основните карактеристики на финансирањето на јавното обвинителство ги следеа позитивните трендови и искуства што ги имавме од примената на новиот модел на финансирањето на судската власт.
Имено, начинот на финансирањето на јавното обвинителство е уреден во посебна глава од Законот за јавното обвинителство. Средствата за работа на јавните обивнителства се обезбедуваат во Буџетот на Република Македонија преку буџетскиот корисник – Јавно обвинителство на Република Македонија. Основните и вишите јавни обвинителства се финансираат преку буџетскиот корисник – Јавното обвинителство на Република Македонија.
Министерството за финансии кое го предлага делот на Буџетот на Република Македонија наменет за јавните обвинителства е должно предлогот пред донесувањето и гласањето во Собранието на Република Македонија да го достави на мислење до Јавниот обвинител на Република Македонија. Ова мислење задолжително се доставува до Собранието на Република Македонија заедно со предлогот на делот на Буџетот на Република Македонија наменет за јавните обвинителства.
Во фазата на изготвувањето на Буџетот, Јавното обвинителство на Република Македонија изготвува единствена буџетска пресметка врз основа на пресметките доставени од основните, вишите и Јавното обвинителство на Република Македонија. Единствената буџетска пресметка за сите обвинителства и образложението за висината на бараните износи, Јавното обвинителство на Република Македонија ги доставува до Министерството за финансии. Пред доставувањето на предлогот на Буџетот на Република Македонија до Владата на Република Македонија, министерот за финансии го усогласува овој дел од предлог на Буџетот на Република Македонија со Јавниот обвинител на Република Македонија.
Во фазата на извршувањето на буџетот, Јавното обвинителство на Република Македонија, по претходна согласност од Советот на јавните обвинители, ја врши распределбата на средствата одобрени со Буџетот на Република Македонија по обвинителства врз основа на мерила и критериуми.
Податоци за буџетот на судовите во годините 1999-2005
Податоци за буџетот на јавното обвинитеслтво во годините 1999-2005
15. Како се обезбедува ефективен пристап до бесплатна правна помош во кривични случаи? Дали може да се добие бесплатна правна помош и во граѓански случаи? Ве молиме дадете податоци за критериумите за добивање на бесплатна правна помош во граѓански случаи.
Правото на бранител е уставна категорија, кое со Уставот на Република Македонија (“Службен весник на Република Македонија” бр.52/91, 1/92, 31/98, 91/01 и 84/03) се гарантира уште во полициската постапка. Обвинетиот во кривичната постапка има право да се брани лично или со помош на бранител по сопствен избор, а доколку нема средства да плати бранител, истиот да го добие бесплатно кога тоа го бараат интересите на правдата. Ваквото право не е апсолутно, бидејќи обвинетиот за бранител може да избере само адвокат, а со Законот за кривична постапка (“Службен весник на Република Македонија”, бр.15/97, 44/02 и 74/04) се определува во кои случаи обвинетиот мора да има бранител кого го поставува судот доколку самиот обвинет не го избере (ако обвинетиот е нем, глув или неспособен самиот успешно да се брани, ако против него се води кривична постапка за кривично дело за кое во законот е пропишана казна затвор од десет години или доживотен затвор, aко е одреден притвор, или му се суди во отсуство). Од трошоците за бранителот поставен по службена должност обвинетиот може да се ослободи ако со плакањето на тие трошоци би било доведено во прашање неговото и издржувањето на неговото семејство. Во таков случај, трошоците паѓаат на државен буџет.
Бесплатна правна помош обвинетиот може да добие и кога не постојат услови за задолжителна одбрана, (член 67) ако постапката се води за кривично дело за кое со закон е пропишана казна затвор над една година. Во таков случај, на обвинетиот може, по негово барање, да му се постави бранител, ако според неговата имотна состојба не може да ги поднесе трошоците за одбраната.
За ова барање одлучува претседателот на советот, а претседателот на судот го назначува бранителот. Поставувањето на бранител на обвинетиот со слаба имотна состојба е можно само по поднесено обвинение. Докажувањето на слабата имотна состојба паѓа на товар на обвинетиот.
При одлучувањето за доделување бесплатна правна помош кога тоа го бараат интересите на правдата, домашните судови ги следат критериумите востановени со јуриспруденцијата на Европскиот суд за правата на човекот: сериозноста на престапот и строгоста на можната санкција, комплексноста на случајот и личната состојба на обвинетиот.
Во областа на граѓанското право, бесплатната правна помош е регулирана во Законот за парничната постапка (“Службен весник на Република Македонија”, бр.33/98 и 44/02) во која е пропишано таканаречено “сиромашко право“ како олеснување на учесниците во постапката.
Законот за парничната постапка предвидува дека судот ќе ја ослободи од плаќање на трошоците во постапката странката која според својата имотна состојба не е во можност да ги поднесе овие трошоци без штета за сопствена нужна издршка и издршка на своето семејство. При донесување на одлуката за ослободување од плаќање на трошоците на постапката судот грижливо ќе ги оцени сите околности, а особено ќе ги земе предвид вредноста на предметот на спорот, бројот на лицата што ги издржува странката и приходите што ги имаат странката и членовите на нејзиното семејство.
Во оваа постапка, судот може да определи полномошник од редот на адвокатите. На барање на странката, кога таа е ослободена од трошоците на постапката, судот ќе и определи да ја застапува полномошник –адвокат ако е тоа нужно за заштита на правата на странката (чл. 160 од Законот за парничната постапка).
Тргнувајки од уставната поставеност на адвокатурата во Република Македонија каде е дефинирана како јавна служба што обезбедува правна помош и врши овластувања во согласност со законот, бесплатната правна помош е пропишана во членот 6 од Тарифата за награда и надоместокот на трошоците за работа на адвокатите каде е регулирано дека на странката, која по закон може да биде ослободена од плаќање на трошоците во постапката (сиромашко право ), адвокатот е должен да и даде бесплатна правна помош.
Адвокатската комора на Република Македонија бесплатната правна помош ја реализира преку Проектот на Адвокатската комора на Република Македонија “Бесплатна правна помош, правна култура и социјализација”.
Главната цел на овој Проект е обезбедување на редовни и соодветни услуги за определени категории на лица кои не се во можност да плаќаат за овие услуги и чии права на бесплатна правна помош се гарантирани со Уставот и законите на Република Македонија.
Тука спаѓаат сите граѓани коие се корисници на социјална помош како што се: хендикепираните лица, самохрани родители, жртви на семејно насилство, жртви на злоупотреба на деца и оние кои имаат потреба од бесплатен правен совет и заштита во специфични ситуации. Овие лица поднесуваат доказ за својата социјална положба од надлежен државен орган.
Овие услуги се даваат во сите врсти на случаи: граѓански, кривични и административни. Корисниците добиваат целосна заштита на нивните со закон гарантирани права, ако тие им се оспоруваат, нарушуваат или загрозуваат. Целосната заштита се состои од бесплатна правна помош која вклучува подготовка и пишување на акти, правни совети, како и можноста да се добиваат бесплатни копии од закони.
Бесплатната правна помош се обезбедува преку адвокати на Адвокатската комора на Република Македонија, кои без надомест ги застапуваат интересите на корисниците пред судовите и другите институции како и пред Европскиот Суд за човекови права во Стазбур.
Досега во Република Македонија адвокатската комора има отворено шест канцеларии за бесплатна правна помош во Битола, Куманово, Гостивар, Делчево, Штип и Охрид во кои се вклучени 70% од адвокатите во Република Македонија.
16. Политика на човечки ресурси а) Опишете ги методите и критериумите за избор, назначување и унапредување на
кандидати за судска функција. Како се примаат/ регрутираат судиите и обвинителите (постојат ли испити врз конкурентна основа?)?
b)дали се оценува работата на носителите на судската функција? Ако се оценува, опишете ги методите и критериумите за тоа. Дали постои директен систем за напредување во кариерата (мерит систем за унапредување)?
c)Постои ли висок судски совет?Ако има, опишете го неговиот состав, улога, просторни услови и буџет. Како се именуваат неговите членови? Колку трае нивниот мандат? Дали имаат право на реизбор?
d)Постои ли инспекциска служба за правосудството? Ако има, опишете го нејзиниот состав, улога, начин на работа и буџет.
a)
Според Уставот (“Службен весник на Република Македонија” бр.52/91, 1/92, 31/98, 91/01 и 84/03) и Законот за судовите (“Службен весник на Република Македонија” бр. 36/95, 45/95 и 64/02), судиите се избираат без ограничување на траењето на мандатот. Судиите ги избира и ги разрешува Собранието на Република Македонија по предлог на Републичкиот судски совет.
За судија може да биде избран државјанин на Република Македонија кој ги исполнува општите услови определени со закон за засновање на работен однос во орган на државната управа, кој е дипломиран правник со положен правосуден испит и кој ужива углед за вршење на судиската функција. Покрај овие услови, за судија на основен суд кандидатот треба да има и работно искуство со потврдени резултати на правни работи по полагањето на правосудниот испит над пет години, за судија на апелационен суд над девет години, а за судија на Врховниот суд над 12 години. За судија на Врховниот суд може да биде избран и редовен или вонреден професор кој предавал повеќе од десет години правен предмет сврзан со судска практика.
Претседател на суд се избира под услови, во постапка и на начин како што се врши избор за судии за време од четири години од редот на судиите во судот, со можност повторно да биде избран на истата функција уште четири години. Доколку претседателот на судот не биде повторно избран на истата функција, продолжува да работи како судија на тој суд.
Републичкиот судски совет за избор на судија го предлага лицето кое има највисоки стручни и работни квалитети од кандидатите кои ги исполнуваат пропишаните услови. Притоа, особено се земаат предвид податоците за постигнатите резултати во работата на кандидатот, а по прибавено мислење за стручите и работните квалитети за секое пријавено лице од судот, органот или другото правно лице во кое работи, од судот во кој се избира, повисокиот суд и Врховниот суд на Република Македонија. На седницата на Советот на која се утврдува предлогот за избор и разрешување на судија, свое мислење даваат и министерот за правда и претседателот на Врховниот суд на Република Македонија.
Критериумите за избор на судии се утврдени од Републичкиот судски совет. Општи критериуми врз кои се базира предлогот на Републичкиот судски совет се: кандидатот да е дипломиран правник од соодветна насока, да поседува углед и авторитет неопходни за вршење на судиската функција, претходни подготовки за успешно вршење на судиската функција, работно искуство, независност (екстерна, интерна и лична) на судијата, компетентност и меродавност, работливост и ангажираност, совесност и непристрасност, моралност, професионалност, физичка и ментална способност и да е државјанин на РМ.
Во постојниот систем за избор на судии во Република Македонија не постои начин за директно напредување во кариерата без повторен избор во повисок суд согласно постапката и условите што се наведени. Сепак, во практиката изборот на судии во повисоките судови најчесто се врши од редот на судиите во пониските судови, додека судиите во првостепените судови во најголем дел се избираат од редот на стручните соработници во судовите.
Досега не постоеше посебна школа за судии со надлежности во сферата на иницијалниот тренинг. Како што беше наведено, услов за избор на судија и јавен обвинител претставува полагање на правосуден испит. Правосудниот испит се полага по завршување двегодишен стаж по завршувањето на правниот факултет. Тој се полага според посебна програма што ја донесува министерот за правда, а во која се содржани институти и прашања од поодделни пранки на правото неопходни за остручување на дипломираните правници. Законот за правосудниот испит (“Службен весник на СРМ”, бр. 26/80 и 7/88) определува дека правосудниот испит се состои од писмен и устен дел. Во писмениот дел се полагаат кривично и граѓанско право, а во усниот дел кривично право, граѓанско право, уставно уредување и уставно право, стопанско право и трудово право. Согласно законот, правосудниот испит се полага пред комисија што ја именува министерот за правда. Начинот на полагањето на правосудниот испит, пријавувањето на испитот, содржината на записникот и издавањето на уверение за положен испит се детално регулирани во Правилникот за начинот на полагање на правосуднот испит (“Службен весник на СРМ”, бр. 09/89). Овој испит сепак не е испит врз конкурентна основа за избор на судии и обвинители, туку само еден од условите заинтересираните правници да се јават на конкурсот. Понатаму на предлог на Републичкиот судски совет, судиите ги избира Собранието на Република Македонија.
Заради натамошно јакнење на независноста на судството во Република Македонија, се предвидува унапредување на системот на избор на судии. Насоките во кои ќе се одвиваат измените се јасно дефинирани во Стратегијата за реформи на правосудниот систем (види I_Анекс_02). Имено, предвидено е изборот на судиите да биде изземен од надлежноста на Собранието како политичко тело и оваа надлежност да биде пренесена на Републичкиот судски совет кој би бил составен првенствено од судии. Неговите членови, би биле избирани од самото судство што би претставувало основен гарант за почитувањето на независноста на судството. Значајна новина ќе претставува и воведувањето иницијален тренинг на кандидатите за судии кој би траел помеѓу 12 и 15 месеци и би бил изведуван од школа за судии. Влезот во школата ќе биде условен со полагањето на приемен испит. За време на изведувањето на иницијалниот тренинг кандидатите за судии ќе примаат соодветен паричен надоместок обезбеден од државата. Со воведувањето на овие измени ќе биде востановен и систем на напредување во кариерата, при што за избор на судија во повисок суд ќе одлучува Републичкиот судски совет врз основа на јасно дефинирани објективни критериуми.
b)
Согласно Уставот на Република Македонија, една од надлежностите на Републичкиот судски совет е да ја оценува стручноста и совесноста на судиите во вршењето на нивната функција. Во Законот за Републичкиот судски совет (“Службен весник на Република Македонија”, бр. 80/92, 50/99 и 43/03) уставната одредба за тоа е разработена подетално. Имено, Советот ја оценува стручноста и совесноста на судиите кога податоците за постигнатите резултати, бројот на решените предмети, квалитетот и ажурноста во работата упатуваат на констатација дека судиската функција се врши непрофесионално, нестручно и несовесно. Прашањето за оценувањето на стручноста и совесноста на судиите во вршењето на нивната функција, покрај Советот, можат да го покренат и претседателот на соодветниот суд, претседателот на повисокиот суд и општата седница на Врховниот суд на Република Македонија.
Согласно системот за избор на судии, не постои директен начин за напредување во кариерата. Меѓутоа, судиите напредуваат во нивната кариера преку изборот во повисок суд. Во овие случаи Советот ја оценува стручноста и совесноста на судијата во вршењето на неговата функција, обезбедувајќи податоци од Министерството за правда за постигнатите резултати, бројот на решени предмети, квалитетот и ажурноста во работата на судиите, учеството на разновидни едукативни активности и сл.
c)
Поставеноста, составот и надлежностите на Републичкиот судски совет се уредени со Уставот на Република Македонија. Овие уставни одредби се операционализирани во Законот за Републичкиот судски совет. Републичкиот судски совет го сочинуваат седум членови кои ги избира Собранието на Република Македонија од редот на истакнати правници, за период од шест години со право на уште еден избор. Тројца членови на Советот се избираат со мнозинство гласови од вкупниот број пратеници, при што мора да има мнозинство гласови од вкупниот број пратеници кои припаѓаат на заедниците што не се мнозинство во Република Македонија. Од редот на своите членови Советот избира претседател, за период од три години без право на повторен избор.
Функцијата член на Републичкиот судски совет престанува ако тој поднесе оставка. Членот на Советот ќе биде разрешен доколку биде осуден за кривично дело на безусловна казна затвор од најмалку шест месеци, или кога трајно ќе ја загуби способноста да ја врши својата функција, што го утврдува Советот врз основа на наод и мислење на надлежна здравствена комисија.
Членовите на Републичкиот судски совет уживаат имунитет и за него одлучува Собранието на Република Македонија.
Функцијата член на Републичкиот судски совет е неспоива со вршење други јавни функции, професии или членување во политички партии.
Републичкиот судски совет му предлага на Собранието избор и разрешување на судии; одлучува за дисциплинската одговорност на судиите; ја оценува стручноста и совесноста на судиите во вршењето на нивната функција и предлага двајца судии на Уставниот суд на Република Македонија.
Републичкиот судски совет има стручна служба која ја раководи генерален секретар. Бројот на стручните соработници и другите работници во стручната служба, како и нивните работи и задачи се утврдени во општите акти за организација и работа и систематизација на работните места.
Во моментов во стручната служба на советот има 9 лица, а за 2005 година се планира нејзино доекипирање со вработување на уште 15 лица, од кои три лица би биле припадници на зедниците кои не се мнозинство во Република Македонија. Просторните и материјалните услови за работа на Советот се солидни. Секој член на Советот и секој советник има сопствена канцеларија и компјутер. Републичкиот судски совет располага со компјутерска база на податоци во која се наоѓаат сите релевантни податоци за работата и едукацијата на судиите. Исто така, во рамките на компјутеризацијата на судството во Република Македонија, во финална фаза е изработката на софтверот за работа на Републичкиот судски совет. Како следна активност во оваа сфера ќе биде информатичкото поврзување на Советот со судовите, Министерството за правда и Школата за едукација судии.
Во табелата е даден прегледот на буџетот на Републичкиот судски совет за последниве пет години:
БУЏЕТ НА РЕПУБЛИЧКИОТ СУДСКИ СОВЕТ ЗА ПЕРИОДОТ 1999-20004 ГОДИНА
d)
Во Република Македонија не постои класична инспекциска служба за правосудството. Сепак, во рамките на правосудната управа, во Законот за судовите (“Сл. Весник на РМ” бр. 36/95, 45/95, 64/03) со одредбите од член 76 - 78 утврдена е надлежност на Министерството за правда да врши увид во примената на Судскиот деловник од страна на судовите, односно да врши надзор над ажурноста во вршењето на работите во судот и во спроведувањето на Судскиот деловник.
Во рамките на претстојните реформи во правосудството, предвидено е и востановување тело кое ќе врши инспекциски надзор над работата на судовите. Имено, во Стратегијата за реформи е предвидено ова тело да биде составено од судии и резултатите од неговиот надзор нема да имаат влијание врз одлуката што ја донел судијата во конкретниот предмет над кој е вршен надзорот.
17. Образовен систем:
а)Опишете ја универзитетската програма за студии по право (содржина: на пр. правни гранки, јазици, компаративни студии, етика итн)
b)Колкав процент од студентите по право се (i) жени (ii) припадници на етничките малцинства?
c)Дали е организиран приправничкиот стаж за дипломираните правници? Доколку е организиран, како се спроведува?
d)Постои ли посебно училиште или институт за обука на судии обвинители? Ако постои,дајте информации за неговата програма, персонал, број на студенти.
a)
Правничкото образование во Република Македонија се стекнува на четири правни факултети од кои два се државни, а два се во рамките на приватно финансираните високо образовни институции. Правниот факултет при Универзитетот “Св. Кирил и Методиј” во Скопје е високообразовна институција со најдолга традиција за образование на кадри од областа на правото – основан е во 1951 година. Правниот факултет на Државниот универзитет во Тетово е втората државна високо-образовна институција, кој започна со студии по право во 2004 година.
Во образовниот систем на Република Македонија покрај државните факултети на полето на правните студии функционираат и две приватни високо образовни институции: Универзитетот на Југо-источна Европа – Тетово, кој започна со работа во 2001 година и Факултетот за општествени науки (ФОН), кој започна со студии во областа на правото од 2004 година.
Правниот факултет во Скопје организира четиригодишни студии за високо образование (со звање дипломиран правник); двегодишни постдипломски студии (со звање магистер на правни науки) и докторски студии (доктор на правни науки). Во изминатиов период наставните планови биле менувани и иновирани, за во 1994 година да бидат донесени нови наставни планови како резултат на потребата да се обезбеди компатибилност со правните студии во другите земји, односно другите правни системи.
Наставниот план за четиригодишните студии опфаќа задолжителни, изборни и опциони предмети. Во првите две години се изучуваат општите теориско-правни дисциплини, додека во повисоките години тежиштето на наставата, особено низ применетите програми, има за цел подготвување на студентите за брзо вклучување во практиката. Така, во прва година се изучуваат предметите: вовед во правото, римско право, историја на правото, економика, уставно право, социологија на правото, методологија на правните науки и странски јазик. Во втора година студентите ги изучуваат следниве предмети: политички систем, казнено право, управно право, право на друштвата, трудово право, општ дел на граѓанското право, стварно право и странски јазик, додека во трета година: облигационо право, трговско право, семејно право, наследно право, финансово право, меѓународно јавно право, меѓународно приватно право и применета економија. По завршувањето на третата година студентите се насочуваат по групи. Покрај задолжителните испити (граѓанско процесно право, казнено процесно право, управно процесно право, право на Европската унија и филозофија на правото), се изучуваат и други предмети, во зависност од групата за која се определил студентот. Во зависност од афинитетите студентите может да се определат за една од следниве групи: граѓанско правна, трговско правна, казнено правна, уставно правна, меѓународно правна, финансиско правна и управно правна група.
Постдпломските студии на Правниот факултет во Скопје се организирани во следниве области: граѓанско право, деловно право, историја на државата и правото, кривично право и криминологија, меѓународно право и меѓународна политика и политички науки и комуникологија.
Студиите по право на Државниот универзитет во Тетово се организирани како четиригодишни студии за високо образование при што за академската 2004/2005 година акредитирани се I и II студиска година.
Студиската програма на Правниот факултет при Државниот универзитет во Тетово опфаќа задолжителни и изборни наставни предмети. Наставните предмети се распоредени во студиски години според принципот од општо кон посебно.
На првата година како задолжителни се изучуваат предметите: римско право, основи на правото, општа историја на правото и државата и национална историја, методологија на правото, филозофија и социологија на правото. Во втора година задолжителни се предметите: уставно право, кривично право(општ дел), граѓанско и стварно право, семејно право, наследно право и трудово право со социјално осигурување. Во трета година како задолжителни се изучуваат предметите: облигационо право, меѓународно јавно право, кривично право(општ дел), кривична постапка, управно право и управна постапка. Во последната, четвта година од студиите како задолжителни се изучуваат предметите: меѓународно приватно право, трговско стопанско право, право на граѓанска постапка, финансии и финансово право, криминологија со пенологија, правна техника на македонскиот јазик.
Покрај задолжителните предмети 30% од наставната програма ја сочинуваат изборни предмети, меѓу кои и: европски студии, информатика и статистика на правото, правото на човекот, правна реторика и аргументирање, англиски јазик, банкарско право, право на јавното нотарство, локална самоуправа, царинско право и др.
На Правниот факултет во рамките на Универзитетот на Југо-источна Европа четирите академски студиски години содржат задолжителни и изборни предмети кои се насочени од поопшти кон поконкретни дисциплини. Исто така, постојат задолжителни и предмети по слободен избор. По завршувањето на третата студиска година, студентите имаат можност да изберат една од шесте понудени студиски подгрупи: меѓународно право, граѓанско право, стопанско право, кривично право, уставно и управно право, и социјално и трудово право.
На прва година се изучуваат општи предмети како, странски јазик, македонски и албански јазик, римско право, уставо право, Европски студии, историја на европско право, методологија на правните науки и интерпретација на правото. Во втората година од студиите се изучуваат: граѓанско право и облигационо право, управно право, трудово право, меѓународно јавно право и човекови права, политички систем, странски јазик, право на ЕУ – транзиција на новите демократии во ЕУ, меѓународно конкурентско право, трговско и комерцијално право, социјално право и управно регулативно право. Во третата година од студиите најголемо внимание е посветено на кривичното право, правото на сопственост, семејното право, фискалното право, криминологија, споредбените правни термини, меѓународното приватно право, кривичната и граѓанската постапка, човековите права, уставното судство, странските јазици и сл. Во четврта година задолжителни предмети се: социологија на правото и филозофија и етика на правото, додека другите предмети се според подгрупата за која студентот се определил.
На Факултетот за општествени науки, кој е основан како самостојна приватна образовна установа, надвор од состав на универзитет, се спроведуваат следните годишни студиски програми од областа на правните науки: студиска програма за европско право и право на Европската Унија и студиска програма за дипломатија и меѓународна политика.
На студиската програма по европско право и право на Европската Унија се изучуваат вкупно 33 наставни предмети, кои се едносеместрални. Во прва година се изучуваат предметите: Историја на право и на правото на ЕУ, Социологија на правото, Казнено право, Вовед во правото, Меѓународни односи, Економика, Информатика, Странски јазик I и Странски јазик II. Во втора година: Институции на ЕУ, Право на ЕУ, Уставно право, Меѓународно јавно право, Граѓанско право, Меѓународни економски односи, Странски јазик I и Странски јазик II. Во третата година предметите се поделени на задолжителни и изборни предмети при што задолжителни според програмата се: Финансиско право (општ дел и на ЕУ), Право на друштвата во ЕУ, Постапки пред институциите на ЕУ и Советот на Европа, Управно право, ЕУ и човекови права, Трудово право со меѓународно трудово право и Странски јазик I додека пак на студентот има право да избере еден предмет од група на четирите изборни предмети: Странски јазик II, Европско казнено право, Право на осигурување, Царинско право во ЕУ. Истиот случај е и во четврта година од студиите при што задолжителни предмети се: Меѓународно трговско право, Меѓународно приватно право, пронајдувачко и авторско право, Судска и арбитражна заштита во ЕУ, Нормативна дејност (нормотехника), ЕУ во меѓународните политички односи, Странски јазик I, додека пак изборните предмети ги сочинуваат: Странски јазик II, Даночно право на ЕУ, Меѓународен сообраќај и Меѓународно хуманитарно право. Студентите во сите четири години можат да изучуваат странски јазик, при што во трета и четврта година може да продолжат да го изучуваат вториот странски јазик доколку го изберат од групата на изборни предмети.
На студиските програми за дипломатија и меѓународна политика се изучуваат вкупно 32 наставни предмети кои се едносеместрални, при што студентите уште во прва година имаат право да изберат по еден предмет од групата на изборни наставни предмети. Во прва година студентот може да избира еден предмет од следните изборни предмети: политичка психологија, основи на применета психологија, основи на применета политика, јавна и државна администрација, управно право. Во втора година се следните изборни предмети: заедничка надворешна и безбедносна политика на Европската Унија, систем на колективна и взаемна безбедност, современо војување и организација на вооружените сили, меѓународен организиран криминал, тероризам и пролиферација. Во трета година студентите избираат еден од следните изборни предмети: деловен јазик, методологија (со статистика), современа политичка историја и надворешно-политичка анализа. Во четврта година изборни предмети се: проектен менаџмент, деловен јазик, глобализација и индустриска сопственост. Студентите во прва и втора година изучуваат странски јазик, кој можат да продолжат да го изучуваат во трета и четврта година доколку го изберат од групата на изборни предмети.
b)
Процентите на студентите по право на државните и приватните универзитети припадници женскиот пол, како и односот на припадниците на заедниците се дадени во табеларниот приказ што следува:
Правни студии Правен факултет “Јустинијан Први”
“Св. Кирил и Методиј” Универзитет (Скопје) – државен универзитет
Европско право и право на Европска Унија Факултет за општествени науки (Скопје) – високообразовна установа со самофинансирање
c)
Прашањето за приправничкиот стаж на дипломираните правници е уредено со Правилникот за начинот на вршењето на практиката на дипломираните правници во правосудните органи (“Службен весник на Република Македонија” бр. 09/89). Имено во него е утврден начинот на вршењето на практиката на приправниците – дипломираните правници во правосудните органи. Определувањето на начинот на вршењето на приправничката практика има за цел приправниците да се оспособат за вршење на работи и работни задачи на кои се распоредуваат, како и да се подготват за полагање на правосудниот испит. Согласно правилникот, приправниците наизменично се распоредуваат за вршење на одделни работи и задачи и во текот на приправничката пракса се запознаваат и остручуваат за извршување на сите работи и задачи од делокругот на правосудните органи. Во правилникот е детално регулирана областа на која приправнците се распоредуваат во правосудните органи каде што ја изведуваат практиката, дефиниран е периодот во кој тие ја стекнуваат практиката во секоја од службите во органот, како и начинот на изведување на практиката. За остварувањето на приправничката практика на секој приправник, се донесува програма во која се определуваат конкретните работи што тој треба да ги врши, работникот одговорен за неговата практика и евиденцијата што се води за извршените работи. Исто така, одредбите од наведениот правилник се однесуваат и на волонтерите и дипломираните правници кои во правосудните органи се упатени на практика од други органи и организации.
d)
Во Република Македонија не постои систем на иницијален тренинг за судиите и јавните обвинители. Меѓутоа постои систем на континуирана едукација на судиите и обвинителите кој ја врши Центарот за континуирана едукација (ЦКЕ). ЦКЕ е основан во март 1999 во рамките на Здружението на судии на Република Македонија, како континуитет на Комитетот за едукација, кој примарно се фокусира на континуираната едукација и стручното усовршување на судиите, стручните соработници и судската администрација.
Програмата и активностите на ЦКЕ, се насочени кон зголемување на компетентноста, професионалноста и етичкото однесување на судискиот кадар, кон промоција и зајакнување на судиската независност, јавната доверба и респектот во судството.
ЦКЕ е управуван од Одбор составен од девет члена кои имаат право на глас, од кои пет се претставници на Здружението на судиите на Република Македонија, а претседателот на Здружението е член по функција. Останатите три члена се претставници од Министерството за правда, Врховниот суд на Република Македонија и Републичкиот судски совет. Раководителот на ЦКЕ присуствува на седниците на Одборот и е овластен да учествува во неговата работа, но нема право на глас. Исто така, претставник од Фондацијата-Институтот отворено општество - Македонија (ФИООМ) и од Институтот за уставна и правна политика (ЦОЛПИ), како и еден претставник на Американската правна асоцијација – Иницијатива за централна и источна Европа (АБА/ЦЕЕЛИ), кои финансиски го поддржуваат овој проект, учествуваат како членови во Одборот, без право на глас.
Повеќе во врска со улогата на Центарот за континуирана едукација, неговата програма и спроведените обуки види подетално I_D_18.
Системот за избор на судии и именување на јавните обвинители е објаснет во одговорот на прашањето I_D_3, при што е наведено дека, покрај другите услови, кандидатите треба да имаат положено правосуден испит. Правосудниот испит може да се полага по завршувањето на двегодишнен стаж по завршувањето на правниот факултет. Правосудниот испит се полага според посебна програма што ја донесува министерот за правда, а во која се содржани институти и прашања од одделни гранки на правото неопходни за остручување на дипломираните правници. Законот за правосудниот испит (“Службен весник на Република Македонија” бр. 26/80 и 7/88) определува дека правосудниот испит се состои од писмен и устен дел. Во писмениот дел се полагаат кривично и граѓанско право, а во усниот дел кривично право, граѓанско право, уставно уредување и уставно право, стопанско право и трудово право. Согласно Законот, правосудниот испит се полага пред комисија што ја именува министерот за правда. Начинот на полагањето на правосудниот испит, пријавувањето на испитот, содржината на записникот и издавањето на уверение за положен испит се детално регулирани во Правилникот за начинот на полагање на правосудниот испит (“Службен весник на Република Македонија”, бр. 09/89).
Воведување систем на иницијален тренинг за кандидатите за судии и јавни обвинители е предвидено како приоритет во Стратегијата за реформи на правосудството, преку преку прераснување на Центарот за континуирана едукација во јавна институција - Школа за едукација на судии и јавни обвинители. Основна функција на Школата ќе биде спроведување на: иницијален тренинг на кандидатите за судии и јавни обвинители, и континуирана едукација на судиите, јавните обвинители и другите вработени во судовите и јавното обвинителство. Програмите за континуирана едукација ќе бидат утврдени од одбор на Школата за едукација на судии и јавни обвинители во кој ќе членуваат претставници од Врховниот суд на Република Македонија, Јавното обвинителство на РМ, Министерството за правда, Републичкиот судски совет, Советот на јавни обвинители, Здружението на судии и Здружението на јавни обвинители и соодветни високообразовни институции.
Со воведувањето иницијален тренинг би се подигнало нивото на квалитетот на судиите и јавните обвинители, имајќи го предвид фактот дека би завршиле планска и системски структуирана обука пред стапувањето на функцијата судија или јавен обвинител. Имено, во Стратегијата се предвидува на објавен конкурс за кандидати за судии и јавни обвинители пријавените кандидати да полагаат приемен испит за запишување на Школата за судии и јавни обвинители. По завршениот иницијален тренинг би полагале завршен испит, и дури потоа би биле именувани за судии и јавни обвинители.
18.Обука а)Дали има независен национален центар за обука за правосудството? Каква е неговата
улога? Ако има повеќе вакви центри, дали обуката е усогласена?
b)Дали се организираат посебни курсеви за обука за судии во нови области како што се трговско право, компјутерски, криминал, финансиски криминал итн, но исто така и за етиката во правдата, и за човекови права и основни слободи? Постои ли континуирана обука за судии?
c)Колку и каков вид на специјализирани судии и обвинители постојат?
d)Постои ли обука на работните места?Дали е задолжителна? Ве молиме опишете го опфатот и колку често се остварува.
e)Колкав процент од судиите, обвинителите и другиот персонал во правосудниот сектор минале низ дополнителна обука во изминатите пет години (од нивниот вкупен број)?
a)
Согласно член 51 Законот за судовите (“Службен весник на Република Македонија”, бр. 36/95,45/95 и 64/2002), судијата има право и обврска на постојано стручно усовршување за време на траењето на судиската функција. Во Законот за судски буџет (“Службен весник на Република Македонија” бр. 60/03) е предвидено дека најмалку 2% од вкупните средства наменети за финансирање на судската власт задолжително се издвојуваат за стручно усовршување на судиите, државните службеници, судската полиција и другите вработени во судовите.
Во Република Македонија контиунуираната едукација на судиите ја врши Центарот за континуирана едукација (ЦКЕ) кој е основан во март 1999 во рамките на Здружението на судии на Република Македонија, како континуитет на Комитетот за едукација, кој примарно се фокусира на континуираната едукација и стручното усовршување на судиите, стручните соработници и судската администрација.
Програмата и активностите на ЦКЕ, се насочени кон зголемување на компетентноста, професионалноста и етичкото однесување на судискиот кадар, кон промоција и зајакнување на судиската независност, јавната доверба и респектот во судството.
Правната рамка за основање на Центарот за континуирана едукација при ЗСРМ произлегува од Законот за судовите и Меѓународната Конвенција за независно судство.
ЦКЕ е управуван од Одбор составен од девет члена кои имаат право на глас, од кои пет се претставници на Здружението на судиите на Република Македонија, а претседателот на Здружението е член по функција. Останатите три члена се претставници од Министерството за правда, Врховниот суд на Република Македонија и Републичкиот судски совет. Раководителот на ЦКЕ присуствува на седниците на Одборот и е овластен да учествува во неговата работа, но нема право на глас. Исто така, претставник од Фондацијата-Институтот отворено општество - Македонија (ФИООМ) и од Институтот за уставна и правна политика (ЦОЛПИ) , како и еден претставник на Американската правна асоцијација – Иницијатива за централна и источна Европа (АБА/ЦЕЕЛИ), кои финансиски го поддржуваат овој проект, учествуваат како членови во Одборот, без право на глас.
Одборот е одговорен да ја воспостави политиката на ЦКЕ, да ја одобри програма за едукација, финасискиот план и буџетот. Исто така, тој ги усвојува правилата за својата работа, а до Управниот одбор на Здружението на судиите на Република Македонија поднесува извештаи за работата на Центарот и за неговите севкупни активности.
Како едукатори на семинарите и советувањата во организација на Центарот за континуирана едукација се јавуваат домашни и странски експерти. Едукатори од Република Македонија се судии од Врховниот суд на Република Македонија и од апелационите судови, а како странски едукатори најчесто се експерти од Советот на Европа.
За поцелосно интегрирање во меѓународната правна заедница и заради постојана меѓународна комуникација и соработка, Центарот вложува напори и за организирање курсеви за странски јазици. Така, во рамките на соработката со Пеаце Цорпс, од страна на нивни волонтери се одржувани курсеви по англиски јазик, организирани во повеќе судови на територијата на Република Македонија. Од фондацијата Институт отворено општество - Македонија за судиите од скопските судови е обезбедено посетување на курсеви по англиски јазик во нивниот образовен центар. Исто така, во рамки на соработката на ЗСРМ и Министерството за правда на Република Македонија со Амбасадата на Република Франција и Министерството за правда на Република Франција, се одржуваа и курсеви по француски јазик.
Согласно со стратешката определба на Република Македонија за автоматизација на судскиот систем во рамките на програмата за едукација на Центарот посебен акцент се посветува на комјутерската едукација на судиите, стручните соработници и административниот персонал.
За таа цел Центарот организира курсеви за комјутерска обука на судии, стручни соработници и административни работници од судовите во Република Македонија.
За обезбедување непречен пристап до стручна и правна литература, закони и најнови публикации од областа на правото, Центарот и ЗСРМ продолжија со опремување на библиотеката, која е на располагање на сите судии, стручни соработници и други заинтересирани лица.
Библиотечниот фонд постојано се збогатува со нови правни изданија и публикации, а се вложуваат напори и за збогатување на правната библиотека со странска правна литература.
Исто така, се настојува да се обезбедат електронски записи (записи на ЦД) на позитивните законски прописи и одлуките на повисоките судски инстанци. Сите изданија во библиотеката се внесуваат во електронска база преку која е олеснето ажурирањето и пребарувањето во зависност од потребите на корисниците на библиотеката.
Центарот постојано дистрибуира и доставува најразновидни материјали, книги и публикации кои се од интерес за работата на судиите и судовите.
Едукацијата на јавните обвинители во Република Македонија се одвива преку Здружението на јавните обвинители. Во работата на одделни тематски семинари организирани од Центарот за континуирана едукација, учествуваат и јавни обвинители.
Прашањето за едукацијата на судиите и јавните обвинители е детално разработено и во Стратегијата за реформи на правосудниот систем (види I_Анекс_02).
b)
Во своите програми за едукација, Центарот за континуирана едукација посветува посебно внимание на обуката на судиите во повеќе области, како што се трговското право, компјутерскиот криминал, финансискиот криминал, корупцијата, човековите права и сл. Во табелите што се дадени во прилог се наведени темите на сите семинари организирани од Центарот за континуирана едукација во периодот 1999-2003 година и бројот на судии, јавни обвинители и други учесници.
П Р И Л О Г
Детален табеларен приказ на реализирани семинари/советувања (1999 г.)
П Р И Л О Г
Детален табеларен приказ на реализирани семинари/советувања (2000 г.)
П Р И Л О Г
Детален табеларен приказ на реализирани семинари/советувања (2001 г.)
П Р И Л О Г Детален табеларен приказ на реализирани семинари/советувања (2002 г.)
П Р И Л О Г
Детален табеларен приказ на реализирани семинари/советувања (15.12.2002- 31.12.2003)
П Р И Л О Г Детален табеларен приказ на реализирани семинари/советувања (01.01.2004.-
10.10.2004)
c)
Во судовите се основаат судски оддели во чиј состав влегуваат судиите кои решаваат според специјализацијата на работите од иста правна област. Не постои формален систем на специјализација на судиите за определена правна област. Нивната специјализација, сепак, практично се реализира преку нивно распоредување по оддели.
Според Судскиот деловник, во секој основен суд постои кривичен и граѓански оддел. Во кривичниот оддел се формираат отсеци, и тоа: кривичен, истражен, малолетнички, прекршочен и воен. Во граѓанскиот оддел се формираат следниве отсеци: граѓански, извршен, стопански, за работни односи, вонпроцесен, наследување и др. Врховниот суд има три судски оддели: оддел за казниви дела, оддел за граѓански дела и оддел за управни спорови.
Со оглед дека специјализација на судиите се врши само во поголемите основни судови, следат податоците за бројот на судии кои постапуваат по одделни видови предмети. Така, во Основниот суд Скопје 1, од вкупно 76 судии, 12 постапуваат по кривични, 22 по граѓански, 10 по стопански, 2 по стечајни, 2 по вонпроцесни, 1 по регистрации, 5 по извршни граѓански и 15 судии по прекршочни предмети. Во Основниот суд Скопје 2, од вкупно 75 судии, 20 постапуваат по кривични предмети и истраги, 22 по граѓански, 7 по стопански, 3 по стечајни, 3 по вонпроцесни, 4 по извршни граѓански и 16 судии по прекршочни предмети. Во Основниот суд Битола, од вкупно 30 судии, 4 постапуваат по кривични, 2 по истраги, 10 по граѓански, 2 по стопански, 2 по стечајни, 2 по вонпроцесни, 2 по регистрации, 2 по извршни граѓански и 3 судии по прекршочни предмети.
Во апелационите судови 27 судии постапуваат по кривични и прекршочни предмети, 52 судии по граѓански и стопански предмети.
Во Врховниот суд на Република Македонија функционираат три оддели и тоа: казнен, граѓански и оддел за управни спорови.
Своевидна специјализација кај јавните обвинители е предвидена со Законот за јавно обвинителство (Сл. Весник, бр. 38/04), со кој се формира Одделение за гонење на сторители на кривични дела од областа на организираниот криминал и корупцијата.
d)
Покрај обуката на судиите и обвинителите образложени под а) и б) на ова прашање во судовите и јавните обвинителства организирана е обука за користење на компјутери. Во почетокот на имплементацијата на проектот за интегриран правосуден информационен систем (од 2001 година) Министерството за правда изврши основна компјутерска обука за вработените во правосудните институции. Имено, целна група на корисници на хардверска опрема во судовите во Република Македонија брои 2100 корисници (судии, стручни соработници, дактилографи и администрација), во јавните обвинителства 300 корисници (обвинители, заменици обвинители, стручни соработници, дактилографи и администрација), во Републички судски совет 20 корисници (членови на Републички Судски Совет, советници и администрација), и во Казнено-поправните установи 200 корисници (директори и администрација). За наведените корисници, до септември 2004 година е организирана основна компјутерска обука (во судовите за 1500 корисници, во јавните обвинителства за 180 корисници, во Републички Судски Совет за 20 корисници, а во Казнено-поправните установи за 30 корисници). За реализација на ваков вид обука користени се дел од буџетските средства на Министерството за правда, како и преку реализација на програмата на - ФАРЕ 2000. За преостанатите вработени во наведените институции, обуката ќе се организира преку програмата на КАРДС 2003, во текот на 2005 година.
e)
Во 1999 година, во организација на Центарот за континуирана едукација се организирани вкупно 14 едукативни активности во траење од 24 работни денови на кои биле обучувани вкупно 578 учесници.
Во 2000 година, ЦКЕ организирал вкупно 21 едукативна активност во траење од 39 работни денови со 851 учесник.
Во 2001 година, ЦКЕ организирал 14 едукативни активности во траење од 28 работни денови со вкупно 609 учесници, од кои 421 судија и 74 стручни соработници.
Во 2002 година, ЦКЕ организирал вкупно 21 едукативна активност во траење од 52 работни дена, со вкупен број на учесници – 666.
Во 2003 година ЦКЕ организирал вкупно 27 едукативни активности во траење од 58 работни дена, на кои учествувале 480 судии, 28 стручни соработници, 82 јавни обвинители и 107 гости.
19.Судски службеници:
а)Колкав е бројот на судски службеници? Колкав е нивниот број во споредба со бројот на судии и обвинители?
b)Дали тие имаат конкретен опис на работните задачи?
c)Дали добиваат посебна првична и специфична обука (за управување со предметите, информатичка технологија, односи со јавноста инт) Која институција е надлежна за спроведување на ваква обука?
d)Со каква опрема (компјутери, електронска пошта, факс) располага судскиот персонал за извршување на своите функции?
е) Дали архивите се компјутеризирани и со нив добор се управува? Дали има доволен и директен пристап кон правосудните бази на податоци?
a)
Вкупниот број на вработени службеници во судовите и обвинителствата изнесува 2301. Од нив 2127 се вработени во судовите, а 174 во обвинителствата.
Бројот пак на судии во Република Македонија изнесува 632, а бројот на јавни обвинители и заменици јавни обвинители изнесува 122, што значи вкупниот број на носителите на правосудната (судската и обвинителската) функција е 754.
Од наведените податоци произлегува дека на еден носител на правосудна функција отпаѓаат по околу 3 службеници во правосудството.
b)
Согласно правната регулатива во Република Македонија, судските службеници се државни службеници и нивниот статус, правата, должностите и одговорностите, платите и надометоците од работен однос се уредени со Законот за државните службеници (“Службен весник на Република Македонија” бр.59/00, 112/00, 34/01, 103/01, 43/02, 98/02, 17/03, 40/03, 85/03 и 17/04). Во зависност од службените задачи што ги извршуваат се класифицираат во групи (раководни државни службеници, стручни државни службеници и стручно- административни државни службеници) и звања. Описот на звањата и соодветноста на работните места со групите и звањата утврдени со Законот за државни службеници е уреден со Уредба на Владата на Република Македонија (“Службен весник на Република Македонија” бр.93/00). Врз основа на Законот за државни службеници и Уредбата, секој суд има донесено Правилник за систематизација на работните места со точен опис на работите и работните задачи на секој судски службеник.
Врз основа на Уставната поделба на власта во Република Македонија на законодавна, извршна и судска, а со цел остварување на судската независност и во овој сегмент, во Стратегијата за реформа на правосудниот систем е предвидено судските службеници (самостојни судски советници, судски советници, стручни соработници, судски приправници, судски референти, управно-техничкиот и другиот персонал во судовите) да бидат изземени од Законот за државните службеници. Се предвидува да биде донесен Закон за вршење на служба во судовите, врз основа на која судските службеници ќе ги остваруваат правата од работен однос.
c)
За судските службеници, на ниво на сите судови во Република Македонија во текот на 2004 година беше извршена обука за основни компјутерски вештини со коjа се изврши надградба на постоечкото знаење и се поставија темели за успешно користење на софтверска апликација за судскиот информационен систем, кој подразбира и успешно управување со предметите во судската постапка.
Инаку, првична обука беше извршена во текот на 2001 и 2002 година кога е извршена основна компјутерска обука за над 300 судски службеници во сите судови во Република Македонија, за која истите поседуваат и соодветни дипломи за завршена обука, додека во континуиран процес на едукација на останатите вработени, се вклучија и вработени информатичари во делот од Основните судови кои во текот на минантите две години вршеа интензивна индиректна обука за сите вработени во судовите.
Формално правно не е формирана надлежна институција за спроведување на обуката, но Управниот комитет основан согласно проектот и составен од представници на сите правосудни институции, кој врши мониторинг и евалуација на Проектите, при етаблиарањето на Проектните задачи за конкретни проекти, задолжително обезбедува и компјутерска обука за судските службеници (реализирано низ проектите на ФАРЕ 2000 и КАРДС 2003).
d)
За успешно извршување на функциите, судскиот персонал располага со определена - задоволителна количина на хардверска опрема (персонални компјутери со Микрософт офис пакети, локални и мрежни печатари, сервери, свичеви, локална компјтерска мрежа), но поради недоволните просторни можности во делот од судовите, не е можна целосна доинсталација на дополнителна компјутерска опрема.
Проектниот тим на Министерството за правда, ја анализираше севкупната состојба во сите судови од просторно-кадровски аспект и со реализација на Информатичките проекти во текот на периодот од 2002-2004 година извршена е инсталација на 1209 персонални компјутери, 535 локални печатари, 102 мрежни печатари, 57 сервери и со тоа заокружи околу 60 % од вкупните потреби на судството во Република Македонија, но со оптимално просторно распоредување на истите се постигна над 90% од покриеност на функциите. Исто така, Проектниот тим ги согледа и идните потреби во смисла на конечно заокружување на процесот на инсталирање на неопходна компјутерска опрема во судовите, и се очекува со реализацијата на Проектот на КАРДС 2003, со кој ќе се врши набавка на дополнителна хардверска опрема, оптимално да се заокружи процесот на воведување и користење на компјутерска (хардверска) опрема во судовите. Во делот на користењето на факсовите во судовите, се нагласува дека сите судови во Република Македонија располагаат со доволни количини на факс машини и со специјализирани броеви кои се користат само за телефакс услуги.
Во однос на користењето на електронска пошта на вработените во судовите, се нагласува дека судовите не располагаат со оваков вид на комуникација во моментот. Два Основни суда во Македонија (Штип и Струга) отворија WEB страници кои не се ажурираат редовно.
Сите судови во РМ располагаат со Локална компјутерска мрежа, инсталирани се доволен број на свичеви (55 вкупно) и постои можност за комуникација на вработените во судовите во рамките на една судска зграда (интранет). Во целина по реализација на проектот КАРДС 2003 се очекува да се воспостави електронска комуникација.
е)
Во однос на компјутеризираноста на судските архиви, истите не се компјутеризирани, но постојат сите претпоставки за успешно имплементирање на истите во иден временски период. Имено со инсталација на хардверска опрема во судовите (процес кој ќе заврши во текот на 2005 година) со веќе инсталираната софтверска апликација во сите судови, со завршувањето на процесот на обука на сите вработени во судовите, како и со реализација на проектот КАРДС 2003 - Формирање на правна база на податоци, практично ќе се формираат правни бази на податоци кои би се воделе компјутеризирано, а би биле менаџирани од страна на информатичкиот персонал во судовите.
Меѓутоа, во сите оддели за прекршоци во сите 27 основни судови во Република Македонија преку програмата ФАРЕ 1999 е инсталиран апликативен софтвер за работа во одделите. Во наведените оддели е инсталирана оптимална количина на хардверска опрема и извршена е комплетна едукација на персоналот. Имено, над 200 вработени имаат завршено основна компјутерска обука, како и обука за користење на апликативниот софтвер. Истиот е изработен на македонски јазик, содржи над 300 прозорци (windows) и постои можност за негово оптимално и ефикасно користење. Апликацијата е поддржана на база на податоци Windows SQL7; SQL2000, со што се овозможува електронско водење на предметите, електронско архивирање на истите и автоматско формирање на база на податоци.
Во сите судови во Република Македонија (Врховен суд, 3 Апелациони судови и 27 Основни судови) инсталиран е апликативен софтвер за судската постапка. Истата е инсталирана на 1500 персонални компјутери.
Овој дел од проектот Министерството за правда го развиваше во 2 фази. Со првата фаза беа опфатени 3 пилот суда, со над 500 вработени (Основен суд Скопје 1 – Скопје, Апелационен суд – Скопје, и Врховен суд на Република Македонија). Покрај основната компјутерска обука, во наведените судови е организирана и обука за користење на софтверската апликација за судска постапка, со што е овозможено практично функционирање на системот.
Апликативниот софтвер е изработен на македонски јазик, содржи над 600 прозорци (windows) и постои можност за негово оптимално и ефикасно користење. Апликацијата е поддржана на база на податоци Windows SQL7; SQL2000, со што се овозможува електронско водење на предметите, електронско архивирање на истите и автоматско формирање на база на податоци. Електронското водење на податоци се одвива само во трите пилот-суда. Треба да се спомене дека започна да се одвива обука за користење на софтверската апликација за судската постапка во 26 основни и 2 апелациони судови за над 1650 корисници.
Во однос на зачувување на податоците (архивирање - Back-up) во трите пилот-суда истото се спроведува на три нивоа. Најпрво се врши зачувување на податоците на хард-дискот на персоналниот компјутер. Потоа, надвор од работното време се врши архивирање на Back-up сервер, додека на неделната DAT-лента се зачувуваат сите податоци од работната недела, и истата се одлага во сефот во судот.
Во моментов (Јануари 2005 година) секој суд посебно располага со сопствена база на податоци, која се пополнува низ процесот на обука на сите вработени во судовите за користење на софтверска апликација и истата се очекува да се обедини во една – централна база на податоци во Врховниот суд на Република Македонија. Во судовите, во рамките на инсталираната софтверска апликација, сите корисници на персонални компјутери преку ЛАН конекција меѓусебно се поврзани со што преку користење на ЦД и дискети со бази на податоци имаат пристап кон истите. По целосната реализација на делот од Проектот КАРДС 2003, ќе се изврши оптичко поврзување на судовите т.е. инсталација на VAN конекција (IPVPN линии) која се очекува да се инсталира во текот на 2005 година. Со реализација на наведените активности се очекува да се има и доволен и директен пристап до правосудните бази на податоци, кои ќе бидат достапни до сите заинтересирани страни.
Проектниот тим надлежен за реализација има изработено Проект за информатичка безбедност на правната база на податоци.
20. Одговорност и дисциплина
a)Постои ли етички кодекс за припрадниците во правосудството?Ако постои, кој го има составено? Каков е неговиот правен статус? Како се спроведува?
b)Дали се судиите несменливи од почетокот на нивната кариера? Како се спроведува и почитува оваа несменливост?
c)Каква е постапката за одземање на имунитетот на судиите? Како се обезбедува таа постапка да биде транспарентна и јасна? Наведете примери како досега се спроведувала таа постапка.
d)Кое е нивото на платите на судиите и обвинителите? Какво е нивото на платите во споредба со другите професии со слични одговорности во земјата (адвокати, правници во приватни претпријатија) и во споредба со просечната плата?
a)
Здружението на судиите на Република Македонија има донесено Кодекс на судиска етика кој претставува збир од најзначајните начела според кои се раководат судиите во вршењето на нивната функција. Во него се дефинирани начелата на судиската етика и целите и функциите на Кодексот, разработени се прашањата на независноста, чувањето на угледот на судот, оформувањето на личноста на судијата, односот спрема странките, должноста при постапување по предметите, стручното усоворшување на судиите, имунитетот и привилегиите, ограничувањата поврзани со вршењето на судиската функција, спроведувањето на начелата и одговорноста за нивна повреда. Во однос на спроведувањето на Кодексот е предвидено дека чесна и морална должност на судијата е да ги применува, развива и збогатува со својот личен пример начелата од Кодексот и да упатува и другите да ги почитуваат и применуваат. Исто така, предвидена е морална одговорност за повреда на начелата на Кодексот.
b)
Согласно Уставот на Република Македонија (“Службен весник на Република Македонија“, бр. 52/91, 1/92, 31,98,91/01 и 84/03) и Законот за судовите (“Службен весник на Република Македонија” бр. 36/95, 45/95 и 64/02), судијата се избира без ограничување на траење на мандатот.
Имено, согласно одлуката на членот 99 од Уставот на Република Македонија судијата се избира без ограничување на траењето на мандатот. Согласно членовите 38 и 39 од Законот за судовите, судиите ги избира и разрешува Собраниeто на Република Македонија на предлог на Републичкиот судски совет.
И покрај трајниот мандат и уживањето на имунитет, судија може да биде разрешен од функцијата под услови и на начин утврдени со закон.
Во врска со постапката за разрешување види подетално I_D_3.
c)
Во членот 100 од Уставот на Република Македонија (“Службен весник на Република Македонија“ бр. 52/91, 1/92, 31,98,91/01 и 84/03) судиите уживаат имунитет. За имунитетот на судиите одлучува Собранието на Република Македонија. Судија и судија поротник не можат да бидат повикани на одговорност за мислење и одлучување при донесување на судските одлуки. Судијата не може да биде притворен без одобрение на Собранието на Република Македонија, освен ако е затекнат во вршење на кривично дело за кое е пропишана казна затвор од најмалку пет години. Постапката за одлучување за имунитетот на судиите е итна и се спроведува по претходно прибавено мислење од Републичкиот судски совет.
d)
Просечната плата на судија во основен суд изнесеува околу 426 Евра (нето износ), односно 738 Евра (бруто износ). Платата на судија во апелационен суд изнесува околу 527 Евра (нето износ), односно 850 евра (бруто износ), додека платата на судија во Врховниот суд изнесува 595 Евра (нето износ) односно 1032 евра (Бруто износ). Платите на јавните обвинители се соодветни со платите на судиите од ист степен на постапување.
Односот на платите на судиите и на јавните обвинители со платите на други професии е следен: на пример, просечната плата за 2003 година во Република Македонија изнесува околу 190 евра (нето износ), додека просечната плата во секторот на јавната управа и одбрана за 2004 година изнесува 373 Евра во бруто износ, во образованието 316 Евра во бруто износ, а во здравството 324 Евра во бруто износ.
21. Мобилност на судиите
a)Каква е постапката за преместување на судиите на работа во одредени судови и региони?
b) Може ли на судиите да им се наложи преместување во други судови и региони?
а)
Преместувањето на судиите на работа во одредени судови и региони е уредено со Законот за судовите (“Службен весник на Република Македонија” бр.36/95, 45/95, 64/03). Согласно членот 37 од Законот, судиската функција судијата ја врши во судот во кој е избран. Против негова волја судијата не може да биде преместен ниту од еден во друг суд, ниту од еден во друг судски оддел. Распоредот на судиите се врши со годишен распоред за работа во судот. Судијата може сам да побара да биде преместен од еден во друг судски оддел.
б)
Преместувањето во друг суд може да биде само времено (најдолго за шест месеци) и се однесува само за судија на основен суд и судија на апелационен суд. Овие судии, со нивна согласност, можат времено да бидат упатени да судат во друг суд од ист степен или во понизок суд или од еден во друг оддел врз основа на точно утврдени причини. Имено, основ за ваквото преместување е доведувањето во прашање на редовното работење на судот (поради спреченост и изземање на судија или поради сложеност на предметите).
Упатувањето од еден во друг суд го врши претстедателот на повисокиот суд, а упатувањето од еден во друг оддел претседателот на судот.
Сепак, Законот предвидува и исклучок кога судија може да биде распореден во друг судски оддел против негова волја, за што одлучува претседателот на судот, кога тоа го бараат обемот и предметот на работа во судот.
Во законот е предвидена и одредба согласно која судијата може да бара преместување од еден во друг оддел. Против оддлуката за распоредување во друг оддел и против одлуката со која се одбива барањето за распоредување во друг оддел судијата може да вложи приговор до претседателот на Врховниот суд на Република Македонија кој е должен да се изјасни по него во рок од 7 дена.
22. Опрема а) Дали е компјутеризирано управувањето со предметите во судовите? Дали системот и
софтверот се компатибилни низ целата земја? (Потребата од управување со компјутеризацијата на национално ниво бара капацитет на централно ниво да се дефинираат потребите, да се спроведе компјутеризација, вклучувајќи и набавка на софтвер и опрема, како и давање совети и помош на веќе компјутеризираните судови)
b)Дали Врховниот суд има база на податоци за судската практика кон која можат да пристапат судовите, и лицата од другите правни професии?
c)Имаат ли судовите пристап до базите на податоци на другите органи за спроведување на законот?
а)
Актуелната состојба во судовите во Република Македонија се оценува како полукомпјутеризирана. Од вкупно 2.127 вработени во судовите 1.209 користат персонални компјутери во кои е инсталиран апликативен софтвер за судски систем. Во Врховниот суд на Република Македонија, Апелациониот суд Скопје и Основниот суд Скопје 1 Скопје извршена е целосна обука на сите вработени како за основна компјутерска обука така и за користење на софтверска апликација. Во моментот поради актуелниот процес на обука за користење на софтверска апликација (истата се спроведува во преостанатите 26 основни и 2 апелациони суда за 1662 корисници) не е можно да се нагласи дека управувањето со предметите е компјутеризирано. Истото се очекува да се воведе по завршувањето на обуката за користење на апликацијата, по дополнувањето на потребната хардверска опрема и по донесувањето на Правилникот за електронско водење на судскиот деловник од страна на Министерот за правда.
Во однос на компатибилноста на опремата и софтверот низ целата земја, се нагласува дека опремата во сите судови е целосно компатибилна како според современиот бренд-нејм (ХП - Компак и Сименс) на истата, така и врз основа на конфигурација на истата (Пентиум 3).
Софтверската апликација која е веќе инсталирана (на Микрософт платформа) покажа оптимална компатибилност со опремата.
Во врска со проектите поврзани за компјутеризација на судството во моментов, се работи на студија за формирање на Центарот за информатика при Врховниот суд на Република Македонија, каде ќе се дефинираат организациони, кадровски и технички потенцијали за оптимизирање на активности врзани за управување на правната база на податоци.
b)
Врховниот суд на Република Македонија во моментов располага со база на податоци од судската практика (во хартиена форма) во вид на периодични Збирки на судска практика.
Проектниот тим, во соработка со странските консултанти, веќе изработи проект во кој покрај судските предмети кои се предмет на работа на Врховниот суд на Република Македонија, а
кои се публикувани како судска пракса, преку електронска правна база на податоци, ќе се селектираат судските предмети од сите судови во Република Македонија, и ќе се доставуваат до Центарот за информатика при Врховниот суд на Република Македонија. Се нагласува дека опрема за електронско водење на судска пракса е веќе инсталирана во Врховниот суд, и дека по инсталацијата на оптичко поврзување помеѓу судовите и по реализирањето на Проектот - правна база на податоци (КАРДС 2003) , ќе се постигне оптимално техничко ниво кое ќе овозможи пристап до податоците од судската практика како на вработените во судовите така и на лицата од други правни професии.
c)
Во сите судови во Република Македонија во моментов се користи Локална компјутерска мрежа на ниво на секој суд и постои можност за користење на интранет, но истите немаат пристап на бази на податоци од други органи за спроведување на законите.
Се нагласува дека со завршувањето на фазата на имплементација на Интегрираниот судски информационен систем, по реализацијата на Проектот КАРДС 2003, со формирањето на правна база на податоци, оптичкото поврзување на судовите и другите правосудни институции, со инсталирањето на веќе изработените апликативни софтвери за јавното обвинителство, Републички судски совет и Затворската управа, ќе се создадат реални претпоставки за пристап на правосудните институции до базите на податоците на другите органи за спроведување на законите, како и до Службен весник на Република Македонија.
23. Општи услови за работа
a)Дали судиите и обвинителите имаат доволно и посебни канцеларии, компјутери, принтери, факс-машини, секретари, службеници од правните професии?
b) Дали судиите и обвинителите имаат пристап кон архивите и правните бази на податоци?
а)
Во Република Македонија правосудната организациона структура се состои од 31 суд (27 основни судови, 3 Апелациони судови и Врховен суд на Република Македонија), и од обвинителства (22 Основни јавни обвинтиелства, 3 Виши јавни обвинителства и Јавно обвинителство на Република Македонија) и во однос на опис на условите за работа ситуацијата е следна. Во 22 згради на Основните судови, во посебен дел сместени се и просториите на Основното јавно обвинителство.
Во Кавадарци и Струмица просториите на Основниот суд и Основно Јавно обвинителство се одвоени и со вложување на значителни финансиски средства, во изминатиот период, се подобрија условите за работа на судиите и обвинителите.
Во дел од градовите постои организациона структура на основни судови (Крушево, Неготино, Виница и Кратово) но не постојат основни јавни обвинителства и во таа смисла судии во наведените судови имаат релативно добри услови за работа.
Генерално гледано, Министерството за правда, преку сопствениот буџет, во изминатиот период, низ реализација на Проектите врзани за капитални инвестиции, ги реши проблемите врзани за општите услови за работа во Основните судови во Битола, Прилеп, Струга, Крива Паланка, Дебар, но остануваат акутни проблемите од недоволен број на судници во Основиот суд во Велес, Гевгелија и Куманово.
Се проценува дека оптимализацијата на просторот во зградите на Основните судови во кои се сместени Основниот суд и Основно јавно обвинителство во Тетово, Гостивар, Кичево, Охрид, Ресен, Штип, Свети Николе, Кочани, Берово, Делчево и Радовиш, представуваат добра основа за реализирање на работните активности на судиите и обвинителите. Во таа смисла Министерството за правда и Судскиот буџет водат конзистентна инвестициона политика со цел општо подобрување на условите за работа.
Како акутен проблем во оваа сфера се нагласува просторната дисперзираност на најголемиот суд во државата Основен суд Скопје 1 Скопје на 3 локации во Скопје, а со предвидената надградба ќе се овозможи принцип на посебна судиска канцеларија за секој судија – принцип кој веќе функционира во Врховниот суд на Република Македонија, Апелационите судови во Скопје, Штип и Битола, Основниот суд Скопје 2, како и во Основните судови во Тетово, Гостивар, Кичево, Струга, Охрид, Ресен, Битола, Прилеп, Крушево, Кавадарци, Неготино, Свети Николе, Штип, Кочани, Виница, Берово, Делчево, Струмица, Гевгелија, Кратово и Крива Паланка.
Министерството за правда во изминатите четири години реализира проекти со цел подобрување на условите за работа на судиите и обвинителите. Во текот на 2001-2003 година инвестирани се над 2 милиони евра за сите судови во Република Македонија (Отворена е нова зграда на Врховниот суд, реализирана е надградба и доградба на Основните судови во Прилеп, Струга, Крива Паланка, Дебар и Битола). Сите судови имаат нова електрична инсталација, централно греење и нов мебел. Во текот на 2003 година извршена е набавка на над 20 дигитални телфонски централи, над 20 дигитални фотокопири за дел од судовите. Во текот на 2004 година, согласно со новиот Закон за јавното обвинителство (“Службен весник на Република Македонија” бр.38/04), Владата ја усвои програма за јавни инвестиции во Јавните обвинителства во Република Македонија со која ќе се набават дигитални телфонски централи, дигитални фотокопири и ласерски телефакси за сите јавни обивнителства во Република Македонија во текот на наредните години.
Во однос на недоволниот број на стручни соработници во судовите и Јавните обвинителства се нагласува дека со севкупната реформа на правосудниот систем во Република Македонија е неопходно потребно зголемување на бројот на истите како и подобрување на нивниот статус во институциите.
б) По однос на достапноста на правните бази на податоци - види подетално I_D_22.
24. Како се обезбедува соработка меѓу субјектите (судии, обвинители, истражни органи, судските службеници, судска полиција, итн.) во кривично правниот систем за да се овозможи функционирање на системот?
а) Дали различните субјекти имаат јасни улоги и одговорности? Како се обезбедува одбегнување на преклопување на одговорностите? Како се обезбедува ефикасна комуникацијата меѓу различните актери?
b) Дали судските постапки подлежат на супревзија од повисок суд? Ве молиме опишете ја постојната жалбена постапка.
а)
Улогата и одговорностите на сите субјекти учесници во решавањето на предметите од сферата на кривичната материја е јасно дефинирана како со Уставот на Република Македонија (“Службен весник на Република Македонија” бр.52/91, 1/92, 31/98, 91/01, 84/03), така и со законите кои ги уредуваат овие прашања.
Имено, надлежноста и на судовите и на обвинителството е разграничена со Уставот на Република Македонија, со Законот за судовите (“Службен весник на Република Македонија” бр.36/95, 45/95, 64/03) и Законот за јавното обвинителство (“Службен весник на Република Македонија” бр.38/04). Судската власт ја вршат судовите и тие се самостојни и независни државни органи. Јавното обвинителство е единствен и самостоен државен орган кој ги гони сторителите на кривични и други со закон утврдени казниви дела. Видовите, надлежноста, основањето, укинувањето, организацијата и составот на судовите се уредува со Законот за судовите, а основањето, организацијата, надлежноста, подрачјата и седиштата на јавните обвинителства се уредува со Законот за јавното обвинителство.
Исто така, согласно членот 9 од Законот за јавното обвинителство, јавните обвинителства за прашања од значење за остварување на нивните функции, како и за прашања од заеднички интерес, соработуваат со органите за откривање на кривични и други казниви дела и нивните сторители, судовите, другите органи и други правни лица.
Согласно членот 21 од овој закон, Јавното обвинителство заради остварување на функцијата на гонење, во соработка со органите на откривање и со други надлежни органи и други правни лица се грижи за преземање мерки и активности за откривање на кривични и други казниви дела и на нивните сторители. Јавниот обвинител ја насочува работата на овластените службени лица во Министерството за внатрешни работи и во други надлежни државни органи за преземање потребни мерки за пронаоѓање на сторителот на кривичното дело, сторителот или соучесникот да не се скрие или избега, да се откријат и обезбедат трагите од кривичното дело и предметите што можат да послужат како доказ и има право да бара Министерството за внатрешни работи и други надлежни органи или правни лица да ги соберат сите известувања и да преземат други мерки заради откривање на кривични и други казниви дела и нивните сторители. Јавниот обвинител има право да бара од Министерството за внатрешни работи да му бидат ставени на увид документите и другиот доказен материјал до кои тие дошле при откривањето на кривичните и другите казниви дела и нивните сторители. Јавниот обвинител има право да бара од државните органи и од органите на единицата на локалната самоуправа, како и од организациите што вршат јавни овластувања, да му достават документи, списи, предмети и известувања кои му се потребни за извршување на дејствијата од својата надлежност. Исто така, има право да бара податоци и од други правни лица и поединци за кои може основано да смета дека со такви податоци или информации располагаат, а може да изврши консултации и да прибави мислење од стручни лица од соодветна област, што му се неопходни за да може да одлучи.
Надлежноста на судовите е точно утврдена во Законот за судовите (член 30 – 35). Во рамките на утврдената надлежност на апелационите судови, овие судови решаваат и за судир на надлежност меѓу основните судови од своето подрачје, а Врховниот суд на Република Македонија решава за судир на надлежноста меѓу основните судови од подрачјето на различни апелациони судови, меѓу основните судови и апелационите судови и меѓу апелационите судови, а решава и за пренесување на месната надлежност помеѓу овие судови. Покрај вака утврдената надлежност, надлежноста на судовите е уредена и со процесните закони.
Согласно членот 18 и 19 од Законот за судовите, судовите се должни меѓусебно да си укажуваат правна помош, а по барање на судот во вршењето на неговата надлежност државните органи и другите правни лица се должни без одлагање да му ги достават сите потребни податоци, списи или исправи со кои располагаат, а кои се потребни во постапката.
Улогата на судската полиција е уредена со член 103 од Законот за судовите. Судската полиција го врши обезбедувањето на објектите, имотот, лицата и одржувањето на редот во судот.
б)
Правото на жалба е загарантирано со Уставот на Република Македонија. Согласно член 15 од Уставот на Република Македонија се гарантира правото на жалба против поединечните правни акти донесени во постапка пред суд, управен орган или организација или други институции што вршат јавни овластувања. Двостепеноста е едно од основните начела на сите судски постапки.
Согласно член 350 и 351 од Законот за кривична постапка (“Службен весник на Република Македонија” бр.15/97, 44/02, 74/04), против пресудата донесена во прв степен странките, бранителот, законскиот застапник на обвинетиот и оштетениот можат да изјават жалба во рок од 15 дена од денот на доставувањето на пресудата. Во корист на обвинетиот жалба можат да изјават неговиот брачен, односно вонбрачен другар, роднина по крв во права линија, посвоител, посвоеник, брат, сестра и хранител.
Законот за кривична постапка предвидува 4 основи поради кои првостепената пресуда може да се побива со жалба: 1) суштествена повреда на одредбите на кривичната постапка; 2) повреда на одредбите на Кривичниот законик; 3) погрешно или нецелосно утврдена фактичка состојба; и 4) поради одлука за кривичните санкции, одземањето на имотната корист, за трошоците на постапката, за имотно-правните барања и поради одлука за објавување на пресудата преку печатот, радиото или телевизијата. Во позначајните суштествени повреди на правилата на кривичната постапка спаѓаат: повреда на правилата за составот на судот, повреда на правилата за задолжително присуство на главниот претрес, исклучување на јавноста од главниот претрес спротивно на Законот, пречекорување на обвинението, повреда на забраната пресудата да се темели на докази прибавени на незаконит начин и со кршење на слободите и правата на граѓаните утврдени со Уставот, законите и меѓународните договори, повреда на правото на одбрана, повреда на правото на употреба на јазикот во постапката и друго.
Второстепениот суд одлучува по жалбата во седница на советот или врз основа на одржан претрес (член 363). За седницата на советот се известуваат обвинетиот и неговиот бранител, оштетениот како тужител или приватниот тужител кој во рокот предвиден за жалба или за одговор на жалба барал да биде известен за седницата или предложил одржување на претрес пред второстепениот суд. Претседателот на советот може да одлучи за седницата на советот да се известат странките и кога не го барале тоа, ако нивното присуство би било корисно за разјаснување на работите. Ако обвинетиот е во притвор или на издржување казна, а има бранител, ќе се обезбеди присуство на обвинетиот само ако претседателот на советот или советот најде дека тоа е целесообразно. На седницата на советот на која присуствуваат странките јавноста може да се исклучи од истите причини поради кои може да се исклучи јавноста пред првостепениот суд. (член 362)
Согласно членовите 364 и 365 од Законот за кривичната постапка, претрес пред второстепениот суд ќе се одржи само ако е потребно поради погрешно или нецелосно утврдена фактичка состојба да се изведат нови докази или да се повторат доказите изведени порано и ако постојат оправдани причини предметот да не му се врати на првостепениот суд на повторен главен претрес. На претресот пред второстепениот суд се повикуваат обвинетиот и неговот бранител, тужителот, оштетениот, законските застапници и полномошници на оштетениот, како и сведоците и вештаците за кои судот ќе одлучи да се сослушаат. Ако обвинетиот е во притвор, претседателот на советот на второстепениот суд ќе преземе се што е потребно обвинетиот да се доведе на претресот. Странките можат на претресот да изнесуваат нови докази и факти.
Второстепениот суд ја испитува пресудата во оној дел во кој се побива со жалбата, но секогаш мора по службена должност да испита дали: постои повреда на одредбите на кривичната постапка кои се однесуваат на составот и надлежноста на судот; дали постои повреда на правилата за забрана на употреба на докази прибавени на незаконит начин; дали обвинението е пречекорено; дали изреката на пресудата е противречна, неразбирлива, или ако пресудата нема воопшто причини или тие причини се нејасни и противречни и дали главниот претрес спротивно на одредбите во законот е одржан во отсуство на обвинетиот, а во случај на задолжителна одбрана и во отсуство на бранителот на обвинетиот. По службена должност второстепениот суд мора да испита и дали на штета на обвинетиот е повреден Кривичниот законик. (член 367)
Ако е изјавена жалба само во корист на обвинетиот, пресудата не смее да се измени на негова штета во однос на правната оцена на делото и на кривичната санкција. (член 369)
Доколку второстепениот суд по повод жалбата утврди дека причините поради кои ја донел одлуката во корист на обвинетиот се од корист и за некој од сообвинетите кој не изјавил жалба или не ја изјавил во тој правец, ќе постапи по службена должност како да постои таква жалба. (член 371)
Второстепениот суд по жалбата може да ги донесе следниве одлуки: да ја отфрли жалбата како ненавремена или недозволена; да ја одбие жалбата како неоснована и да ја потврди пресудата на првостепениот суд (кога ќе утврди дека не постојат причини поради кои пресудата се побива ниту повреди на законот); да ја уважи жалбата, да ја укине првостепената пресуда и да го врати предметот на повторно судење ако утврди дека постои суштествена повреда на одредбите на кривичната постапка, или ако смета дека поради погрешно или нецелосно утврдена фактичка состојба треба да се нареди нов главен претрес пред првостепениот суд; и да ја уважи жалбата и да ја преиначи првостепената пресуда ако утврди дека решителните факти во првостепената пресуда правилно се утврдени и дека со оглед на утврдената фактичка состојба по правилна примена на законот треба да се донесе поинаква пресуда. Ако при повторно одлучување за истиот предмет второстепениот суд оцени дека фактичката состојба е погрешно или нецелосно утврдена, ќе одржи претрес и ќе донесе пресуда. (член 372-380)
Законот за кривична постапка (член 381) допушта право на жалба и на пресудата на второстепениот суд, но само во ограничен број на случаи и тоа:
−ако второстепениот суд изрекол казна доживотен затвор или ако ја потврдил пресудата на првостепениот суд со која е изречена таква казна;
−ако второстепениот суд врз основа на одржаниот претрес ја утврдил фактичката состојба поинаку отколку првостепениот суд и врз така утврдената фактичка состојба ја засновал својата пресуда;
−ако второстепениот суд ја преиначил пресудата на првостепениот суд со која оптужениот е ослободен од обвинението и изрекол пресуда со кој оптужениот се огласува за виновен.
По жалбата против второстепената пресуда решава судот во трет степен во седница на советот согласно одредбите што важат за постапката во втор степен. Единствен исклучок е што пред третостепениот суд не може да се одржи претрес.
