Е. АНТИ-КОРУПЦИСКИ МЕРКИ
1.Ве молиме доставете концизни информации и за законодавството или другите правила кои ја регулираат оваа област, како и пристапување кон релевантни меѓународни конвенции (на примерЧ Граѓанско и казнено-правна конвенција за корупција на Советот на Европа, Конвенција за перење, претресување, привремено одземање и конфиксување на приходи стекнати со кривично дело на Советот на Европа, Конвенции на ОЕЦД за спречување на подмитување на странски јавни службеници при меѓународни трговски трансакции и за подмитување во меѓународни трговски трансакции).
Заради јакнење на ефикасноста во борбата за сузбивање на корупцијата, воведување на современи методи за откривање и гонење на сторителите на овие кривични дела и поедноставување на постапките, Владата на Република Македонија покрена низа активности во правец на доизградување на правната рамка , пристапување кон меѓународните документи во оваа област и реализирање на обврските што од нив произлегуваат
Во Република Македонија постојат повеќе закони кои ја регулираат областа на борбата против корупцијата и тоа:
Закон за спречување на корупцијата (“Службен весник на Република Македонија”, бр.28/02,46/04 и 83/04- пречистен текст), предвидува: превентивни заштитни механизми за спречување на корупцијата дефинирана како искористување на функцијата, јавните овластувања, службената должност и положбата за остварување на каква и да било корист за себе или за друг.
Закон за спречување на перење пари и други приноси од казниво дело (“Службен весник на Република Македонија”, бр. 46/04), дејствува како значаен фактор во превенцијата на перењето на пари и другите облици на криминал. Со овој закон нормативно е уредено обезбедувањето поефикасен систем на превентивни мерки и дејствија против перењето на пари. Воедно имплементирани се одредбите на меѓународните документи (Конвенцијата на ООН против транснационалниот организиран криминал, Директивата на Европската Унија за спречување на користењето на фиансискиот систем, со цел за перење пари 91/38/ЕЕЗ и Директивата на Европската Унија 2001/97-ЕЕЗ, 40-те Препораки на ФАТФ и 8-те специјални Препораки против финансирање на тероризам усвоено од ФАТФ).
Кривичен закон на Република Македонија (“Службен весник на Република Македонија”, бр. 37/96, 80/99, 4/02, 43/03 и 19/04) содржи ефикасни мерки за превенција и јакнење на казнено- правната репресија и создавање ефикасни инструменти за борба против криминалитетот. Со Кривичниот законик се утврдува кривична одговорност за правни лица како предуслов за успешно сузбивање на организираниот криминал и корупцијата и утврден е кривично правниот институт конфискација на имотот и имотната корист.
Закон за кривичната постапка (“Службен весник на Република Македонија”, бр. 15/97, 44/02 и 74/04), е во функција на создавање нормативни основи за сузбивање на организираниот криминал и корупцијата со што едновремено се врши усогласување на домашното законодавство со законодавството на Европската Унија и со одредбите на ратификуваните меѓународни документи. Со измените на овој Закон во кривично-правниот систем на Република Македонија се воведува примената на посебните истражни мерки; се унапредуваат мерките за обезбедување присуство на обвинетиот во текот на постапката; се обезбедува заштита на сведоците, соработниците на правдата и на жртвите; се пропишува постапката за утврдување на одговорноста на правните лица; и постапката за конфискација на имот и имотна корист.
Закон за јавното обвинителство (“Службен весник на Република Македонија” бр. 38/04), ја регулира постапката за ефикасно откривање и гонење на сторителите на кривични дела поврзани со организираниот криминал и корупцијата.
Покрај активностите на националниот план, Република Македонија презеде и низа активности на меѓународен план со ратификување на бројни меѓународни документи од областа на спречувањето и борбата против корупцијата, и нивно имплементирање во домашното законодавство.
Република Македонија ги има ратификувано следниве анти корупциски конвенции:
Казнена конвенција за корупција (CETS 173) - ратификувана на 28.07.1999 и стапила во сила на 01.07.2002 (“Службен весник на Република Македонија“, бр.32/99);
Цивилна конвенција за корупција (CETS 174)- ратификувана на 29.11.2002 и стапила во сила на 01.11.2003 (“Службен весник на Република Македонија“, бр.13/02);
Конвенција на Советот на Европа од 1990 за перење пари, откривање, заплена и конфискација на имотната корист прибавена со кривично дело (CETS 141)- ратификувана на 19.05.2000 и стапила во сила 01.09.2000 (“Службен весник на Република Македонија“, бр.58/99);
Конвенција на ООН (Палермо Конвенцијата) против транснационален организиран криминал со Протоколите- ратификувани на 28.09.2004 (“Службен весник на Република Македонија“, бр.70/04);
Европската конвенција за меѓусебна правна помош во кривичната материја (CETS 030) со Дополнителниот протокол (CETS 099)- ратификувани на 28.07.1999 и стапиле во сила на 26.10.1999 (“Службен весник на Република Македонија“, бр.32/99); и Вториот дополнителен
протокол кон Европската конвенција за меѓусебна правна помош во кривичната материја (CETS 182)- ратификуван на 24.06.2003 (Службен весник на Република Македонија, бр.44/03);
Во наредниот период Република Македонија ќе се пристапи кон ратификација на Дополнителниот протокол на Казнената конвенција за корупција (CETS 191) потпишан на 15.05.2003 и Конвенцијата на ООН против корупцијата, која беше усвоена од Генралното Собрание на Обединетите Нации на 31.10.2003 година. Што се однесува на Конвенцијата на ОЕЦД за спречување на подмитување на странски јавни службеници при меѓунарони трговски трансакции, покрената е постапка за консултации помеѓу надлежните министерства за пристапување кон оваа конвенција.
Покрај овие конвенции во насока на зајакнување на борбата против корупцијата Република Македонија ги има ратификувано и следниве конвенции: Европска Конвенција за трансфер на осудени лица (CETS 112)- ратификувана на 28.07.1999 и стапила во сила на 01.11.1999 (“Службен весник на Република Македонија“, бр 32./99);, Дополнителниот протокол кон Европската Конвенција за трансфер на осудени лица (CETS 167)- ратификуван е на 28.07.1999 а стапил во сила 01.06.2000 (“Службен весник на Република Македонија“, бр 32./99); Европската конвенција за екстрадиција (CETS 024) заедно со Дополнителниот Протокол (STE 086) и Вториот дополнителен протокол (CETS 098)- ратификувани на 28.07.1999 и стапени се во сила на 26.10.1999 (“Службен весник на Република Македонија“, бр.32/99); Европската конвенција за пренос на казнените постапки (CETS 073)- ратификувана на 29.11.2004 (“Службен весник на Република Македонија“, бр.49/04) и Конвенција за компјутерски криминал (CETS 185)- ратификувана на 5.09.2004 (“Службен весник на Република Македонија“, бр.41/04).
2. Кои анти-корупциски закони постојат? Како и кои тела ги спроведуваат?
а) Lex specialis е Законот за спречување на корупцијата. (“Службен весник на Република Македонија” бр. 28/02, 46/04 и 83/04, пречистен текст). Овој закон востановува ефикасни мерки за превенција во областа на корупцијата. Со законот се уредуваат мерките и активностите за спречување на корупцијата во вршењето на власта, јавните овластувања, службената должност и политиката, мерките и активностите за спречување на судирот на интересите, мерките и активностите за спречување на корупцијата при вршењето работи од јавен интерес на правните лица поврзани со остварувањето на јавни овластувања, како и мерки и активности за спречување на корупцијата во трговските друштва. Казнено-правната репресија на делата на корупција останува во сферата на казненото законодавство, додека со овој закон се опфатени само дејствија на повреда на определени забрани или обврски, со оглед на тоа што основната цел на законот е превенцијата на корупцијата.
б) Закони од кривичната област со кои се инкриминираат корупцијата и поврзаните дела и се регулира постапката:
Кривичниот законик на Република Македонија (“Службен весник на Република Македонија” бр. 37/96, 80/99, 4/02, 43/03 и 19/04), во Глава XXX ги опфаќа кривичните дела кои се извршуваат во вршењето на службената должност и јавните овластувања со кои примарно се повредува службената должност како и некое друго добро, право или имот. Корупцијата е инкриминирана во кривичните дела примање поткуп (член 357), давање поткуп (член 358), противзаконито посредување (член 359), злоупотреба на службената должност и овластување (член 353), несовесно работење во службата (член 353-в), прикривање на потекло на несразмерно стекнат имот (член 359-а), злоупотреба на службена, деловна и воена тајна (член 360-а).
Покрај ова, Кривичниот законик содржи одредби со кои давањето поткуп при избори и гласање (член 162) и неовластеното примање подароци (член 253) се предвидени како посебни кривични дела.
Во Кривичниот законик, како посебно кривично дело, е инкриминирано и перењето пари и други приноси од казниво дело (член 273). Новата дефинција на ова дело содржи елементи кои се во согласност со acquis на ЕУ, односно со Директивата на Европската Унија за спречување на користењето на финансискиот систем, со цел за перење пари 91/308/ЕЕЗ и Директивата на Европската Унија 2001/97-ЕЕЗ која ја менува претходната, како и со ратификуваните конвенции: Конвенцијата за перење пари, заплена и конфискација на имотната корист прибавена со кривично дело (“Службен весник на Република Македонија“, бр.58/99); Конвенцијата на ООН (Палермо Конвенцијата) против транснационален организиран криминал со Протоколите (“Службен весник на Република Македонија“, бр.70/04).
Законот за кривичната постапка (“Службен весник на Република Македонија” бр. 15/97, 44/02 и 74/04) востановува посебни одредби за примена на специјалните истражни мерки (членовите 142- б, 142-в,142-д и 142-ѓ), што се во согласност со европските барања за примена на современите мерки неопходни во откривањето, гонењето и пресудувањето на сторителите на кривичните дела, а посебно на делата на организираниот криминал, корупцијата, перењето пари и други тешки форми на криминал. Со воведувањето на специјалните истражни мерки се операционализира Амандманот XIX од Уставот на РМ (со кој се менува членот 17) кој го претставува уставниот основ за отстапување од (под одредени услови и процедура утврдена со закон) загарантираната слобода на комуникација кога е потребно да се попречат односно откријат сериозни кривични дела.
Во Главата XVIII – Истражни дејствија од Законот за кривичната постапка, со новите одредби (членовите 202, 203-а, 203-б, 203-г и 207) се предвидува постапката за примената на мерката привремено обезбедување на имот или средства кои се во врска со кривичното дело, а која се однесува на привремено замрзнување, запленување, задржување на фондови.
Овие нови законски решенија се имплементирани и усогласени со ратификуваните конвенции од оваа област: Конвенција на Советот на Европа од 1990 за перење пари, откривање, заплена и конфискација на имотната корист прибавена со кривично дело (“Службен весник на Република Македонија“, бр.58/99); Конвенцијата на ООН (Палермо Конвенцијата) против транснационален организиран криминал со Протоколите (“Службен весник на Република Македонија“, бр.70/04) и Конвенцијата на ООН против незаконит промет на опојни дроги и психотропни супстанции и прекурсори (Виенската конвенција) (“Службен лист на СФРЈ“, бр. 14/90)
Во собраниска постапка е донесувањето на Законот за следење на комуникациите, со кој исто така се операционализира Амандманот XIX на Уставот на Република Македонија, во однос на член 17 и е во функција на отстапување на начелото на неповредливост во комуникацијата кога се работи за откривање на сериозни облици на кривични дела. Во постапка е и Законот за заштита на сведоци, преку кој ќе се овозможи меѓу другото и заштита на лицата кои даваат информации и сведочат за делата на корупција и организиран криминал.
в) Други закони кои содржат одредби за спречување или сузбивање на корупцијата:
Законот за спречување на перење пари и други приноси од казниво дело (“Службен весник на Република Македонија” бр. 46/04), обезбедува ефикасен систем на мерки и дејствијата за откривање и спречување на перење пари и други приноси од казниво дело и го утврдува организирањето и контролата на нивната примена. Овој закон ги утврдува надлежностите и овластувањата на Дирекцијата за спречување на перење пари, обврските на субјектите кои се должни да ги преземаат мерките и дејствијата за спречување и откривање на перење пари, на државните органи кои вршат надзор над примената на мерките и дејствијата за спречување на перење пари и на надлежните органи за спроведување на истрага.
Законот за финансирање на политички партии (“Службен весник на Република Македонија“ бр. 76/04) создава услови за поголема транспарентност, јавност и отчетност на политичките партии. Со него се овозможува поголем увид и контрола на сите надлежни органи во финансиското работење на политичките партии.
Со новиот Закон за јавни набавки (“Службен весник на Република Македонија“ бр. 19/04) се востановуваат прецизни механизми и постапки за спроведување на јавните набавки, кои
оневозможуваат дискреција при одлучувањето за набавките и се обезбедува транспарентност на постапката, а се формира и Биро за јавни набавки.
Со Законот за државна ревизија (“Службен весник на Република Македонија“ бр. 65/97, 70/01, 31/03, 19/04 и 73/04 – пречистен текст) се зајакнуваат постоечките контролни механизми на вршењето на ревизијата. Во насока на спречување на корупцијата, со одредбите на овој закон е предвидено Годишниот извештај за извршените ревизии да содржи податоци за сите материјални случаи на корупција за кои е известена Државната комисија за спречување на корупцијата (член
11).
Предвидените реформи за зајакнување на независноста и ефикасноста на правосудството, согласно со Стратегијата за реформа на правосудството се насочени генерално кон јакнење на националниот систем на интегритет. Од друга страна, со веќе донесениот Законот за самостоен судски буџет (“Службен весник на Република Македонија“ 60/03) се зајакнува независноста на судството и во однос на финансирањето и одлучувањето за потребите на финансиски средства, неопходни за ефикасно функцинирање на судската власт во Република Македонија.
Наведените закони ги спроведуваат следниве државни органи, чиишто надлежности се утврдени во одделните закон.
Со Законот за спречување на корупцијата формирана е Државната комисија за спречување на корупцијата. За поставеноста и функциите на оваа Комисија види одговор I_E_04..
Јавното обвинителство на Република Македонија, врз основа на Законот за јавното обвинителство (“Службен весник на Република Македонија” бр. 38/04) ја остварува функцијата на кривично гонење на сторителите на кривични дела. Согласно член 29, во рамки на Јавното обвинителство на Република Македонија се основа посебно Одделение специјализирано за борба против организираниот криминал и корупцијата. Одделението е формирано во месец септември 2004 година и истото ќе постапува по предметите од овој вид пред сите судови во Република Македонија, во зависност од нивната стварна и месна надлежност. Со основањето на ова Одделение имплементирана е соодветната препорака на Групата ГРЕКО на Советот на Европа за борба против корупцијата. Во функција на ефикасност на кривичниот прогон, со овој закон се зајакнува соработката на надлежните органи, при што е утврдено дека во постапката јавниот обвинител може да побара одделни службени лица на Министерството за внатрешни работи и други надлежни органи (Царинската управа, Финансиската полиција и др.) да му бидат ставени на располагање во остварувањето на неговата функција (член 21).
Полицијата ја остварува својата улога во гонењето на кривичните дела во согласност со Законот за внатрешни работи (“Службен весник на Република Македонија“ бр. 19/95, 55/97, 38/02, 33/03 и 19/04), казненото законодавство и соодветните подзаконски акти. Согласно утврдениот Акциски план за реформа на полицијата, во јануари 2005 година започна со работа Одделот за организираниот криминал. Во рамките на овој Оддел, во Секторот за финансиски криминал е лоцирано одделение за перење пари и корупција, со вработени, кое работи на откривање и заокружување на случаите на поткуп и други видови коруптивно однесување.
Во насока на имплементација на антикорупциските закони е и формирањето на Дирекцијата за спречување на перење пари, согласно Законот за спречување на перење пари и други приноси од казниво дело. Дирекцијата за спречување на перење пари, како орган во состав на Министерството за финансии, е задолжена за прибирање и обработување на извештаите кои ги доставуваат субјектите кои се обврзани за преземање мерки и дејствија за откривање и спречување на перење пари, Царинската управа, државните органи надлежни да вршат надзор и други државни органи, како и информациите од овластени тела на други држави. Доколку при обработката на извештаите утврди дека трансакцијата е сомнителна, Дирекцијата е должна да спроведе детална анализа, да побара дополнителни податоци и документација од државните органи, финансиските институции или да обезбеди информации од овластени тела за борба против перењето пари и финансирањето на тероризмот на други држави.
Финансиската полиција, чии овластувања се регулирани со Законот за финансиската полиција (“Службен весник на Република Македонија” бр. 55/02) е надлежна за вршење контрола на примената на даночните и царинските прописи. Таа прибира информации и податоци во соработка со Министерството за финансии, Министерството за внатрешни работи, Јавното обвинителство и други државни органи заради откривање на прекршителите на законот за делата даночно затајување, перење на пари, криумчарење, недозволена трговија со стока и производи или друг вид кривични дела кои вклучуваат поголеми и значителни износи на данок, царина или други приходи.
Финансиската полиција во рамките на своите надлежности има посебни овластувања (law enforcement agency) Финансиската полиција во случаи кога постои основано сомнение за сторено кривично дело, истражните дејствија ги спроведува по службена должност, по барање на јавниот обвинител, Министерството за финансии, Министерството за внатрешни работи, Управата за јавни приходи, Царинската управа и Дирекцијата за спречување на перење пари, или по пријава и информации на други органи и лица.
Со Законот за царинска управа (“Службен весник на Република Македонија“ бр. 46/04), јасно се утврдени надлежностите на Царинската управа, како орган кој ја обезбедува примената на законите од областа на царинското работење и другите закони за чие спроведување е надлежна Царинската управа, како и надлежностите, правата и посебните овластувања на царинските службеници. .
За целосна слика на одговорот на ова прашање види и одговор I_E_04 и I_E_08.
3. Постои ли национална анти-корупциска стратегија? Каков е нејзиниот статус? Дали ги опфаќа и мерките за спроведување на законот и превентивните мерки? Дали била предмет на широки консултации на сите нивоа (на пр. меѓуресорски на национално, регионално и локално ниво, меѓу засегнати страни од приватниот сектор, граѓанското општество, медиумите, итн.)? Дали и како се спроведува стратегијата?
Согласно член 55 од Законот за спречување на корупцијата, Државната комисија има овластување и обврска да ја подготви и донесе Државната програма за превенција и репресија на корупцијата. Исто така, Државната комисијата има законска обврска да донесува годишни програми и планови за остварување на државната програма. Согласно законските обврски и програмата за работа, Државната комисијата ја подготви и на 17.06.2003 година ја донесе Државната програма за превенција и репресија на корупцијата со Акционен план.
По усвојувањето, Државната програма беше доставена до Собранието, до Владата и до Врховниот Суд на Република Македонија, како и до сите други институции и државни органи кои имаат одредени надлежности во нејзината имплементација, до сите амбасади и меѓународни организации кои делуваат во Република Македонија, а преку Министерството за надворешни работи и до сите дипломатски и конзуларни претставништва во светот.
Со доставувањето на Државната програма до Владата, Државната комисија достави предлог Владата да го усвои овој документ, со што би се постигнала усогласеност и координираност на активностите и би се зајакнала нејзината обврска во имплементацијата на предложените мерки и активности.
За таа цел, а и за подигање на уште повисоко ниво на соработката со Владата, Владата на РМ донесе Упатство за соработка на органите на државната управа, јавните претпријатија, јавните установи и други правни лица што располагаат со државен капитал со Државната комисија за спречување на корупцијата (“Службен весник на Република Македонија “, бр.81/04). Соработката ќе се остварува преку хармонизирање на активностите и мерките во борбата против корупцијата, воспоставување, координирање и одржување на комуникации, давање на техничка помош преку размена на професионално, научно и техничко знаење како и преку давањето информации за лица за кои постои сомневање дека извршиле дејствија кои имаат елементи на корупција. Согласно ова Упатство, секогаш кога се подготвуваат законски проекти или нивни измени и дополнувања со кои се уредуваат определени односи, а во нив има одделни прашања од значење за спречување на корупцијата, предвидено е тие законски проекти да се достават на мислење и до Државната комисија за спречување на корупцијата.
Државната програма содржи препораки за неопходните мерки и активности кои треба да бидат преземени со цел да се воспостави ефикасен систем за превенција и репресија на корупцијата.
Пристапот кој беше користен во подготовка на Државната програма, преку емпириско утврдување на проблемите да се дефинираат можните решенија за нивно надминување, овозможи предвидување на оптимални мерки, со чија целосна имплементација во Република Македонија ќе може да се создаде ефикасен систем за превенција и репресија на корупцијата. Притоа, фактот што поаѓајки од потребата за превенција и репресија на корупцијата се навлезе подлабоко во предлагање на поголем број уставни амандмани, измена на постоечки и донесување на нови закони, како и создавање на нови институции, може да се смета единствено за уште една потврда на сеопфатноста во пристапот кон изготвување на Државната програмата, но и на сознанието дека без длабински и темелни реформи во државното уредување и политичкиот систем, во судството, институциите за примена на законот и државната администрација, не се можни натамошни тврдења за тежнение кон владеење на правото и градење на демократско општество.
Составен дел на Државната програма е и Акциониот план за имплементација во кој се предвидени краткорочни, среднорочни и долгорочни цели, како и систем на мониторинг и евалуација на нејзината имплементација.
Според Акциониот план, приоритет се изготвувањето и донесувањето на нови или измени и дополнувања на постојните закони, основање на нови или зајакнување на постојните институции, и зајакнување на контролните механизми.
Имајќи го предвид значењето на овој документ, за кој треба да се постигне согласност помеѓу сите структури во општественото и политичко живеење, потребата од мултидисциплинарност во пристапот, како и потребата да се обезбеди негова ефикасна имплементација, Државната комисија во активностите на подготовка на Државната програма оствари ефикасна соработка со Владата на Република Македонија, како и со Собранието на Република Македонија, Републичкото Јавно обвинителство, Министерството за внатрешни работи, Министерството за економија, Заводот за државна ревизија, Агенцијата за државни службеници, Јавниот правобранител на Република Македонија и други. Посебен придонес во подготовката на Државната програма дадоа и поголем број универзитетските професори, независни експерти и претставници од невладини организации и медиуми, како и експерти од Советот на Европа, ОБСЕ и Пактот за стабилност.
Државната комисија ја достави Државната програма до Собранието на Република Македонија во прилог на Годишниот извештај за работата во 2002/03 година.
Како орган надлежен за следење, оценка и евалуација на имплементираноста на Државната програма за превенција и репресија на корупцијата, државната комисија спроведе две нивоа на евалуација:
На крајот на месец септември 2003 година до Владата и до другите надлежни органи достави барање за информации во врска со преземените мерки и активности за имплементација на препораките од Државната програма. Ваквото барање беше подржано со заклучок на Владата за подготвување на овие информации, по што дел од Министерствата и другите институции надлежни за имплементација на Државната програма ги доставија бараните информации.
Во рамки на првата проценка за текот на имплементацијата добиени се известувања за тоа дека во надлежните институции во првите три месеци од активностите била насочена кон изготвување на текстовите на новите закони предвидени со државната програма.
Во овој период пристапено е кон изготвување на следните закони: Закон за јавно обвинителство; Законот за јавно правобранителство Законот за изменување на Законот за спречување на перење на пари, Закон за Царинската Управа; Измена и дополнување на кривичниот законик, Измена и дополнување на Законот за РСС, Закон за самостоен судски буџет, Закон за Народен правобранител, Законот за кривична постапка, Закон за установи, Закон за управна инспекција, Закон за слободен пристап до информациите од јавен карактер, Закон за политички партии, Закон за спречување на судир на интереси, Закон за државни службеници, Закон за здруженија на граѓани и фондации и Закон за избори и други. Во сите овие закони посебно внимание им е посветено на имплементирање на препораките од Државната програма.
Имајќи ги предвид презентираните мерки и активности, и покрај тоа што од дел од надлежните органи и институции не ги доби бараните информации, Државната комисија оцени дека имплементацијата на препораките од Државната програма во најголем дел се одвива според утврдените рокови.
Втората евалуација за имплементираноиста на Државната програма е реализирана на годишна конференција која во организација на Државната комисија се одржа во јуни 2004 година. Оценка на оваа конференција е дека Државната програма за превенција и репресија на корупцијата се остварува но дека е неопходно Државната комисија за спречување на корупцијата заедно со членови од работната група кои учествуваа во работата за изготвување на Државната програма за превенција и репресија на корупцијата, да превземат конкретни активности за дополнување на Државната програма со препораки за имплементирање на веќе донесените закони и извршените институционални измени како и тоа дека е потребно посебно внимание да се посвети на дополнување на Државната програма со препораки за превземање на конкретни мерки за превенција и контрола на корупцијата во рамки на децентрализираната локална самоуправа.
4. Дали постојат специјализирани анти-корупциски служби? Ако постојат, ве молиме опишете ги заедно со нивниот правен и институционален статус, состав, функции и надлежности. Како се обезбедува нивната независност?
Заради спречување и сузбивање на корупцијата во Република Македонија се формирани следните анти-корупциски органи:
1. Државна комисија за спречување на корупцијата
Државната комисија за спречување на корупцијата ( во понатамошниот текст- Државна комисија) е формирана врз основа на Законот за спречување на корупцијата (“Службен весник на Република Македонија“ бр. 28/02,46/04 и 83/04 – пречистен текст).
Според Законот, Државната комисија е самостојна и независна во вршењето на работите определени со овој закон. Согласно Законот за измени и допонувања на Законот за спречување на корупцијата (“Службен весник на Република Македонија“ број 46/04), Државната комисија стекна својство на правно лице и има сопствен буџет. Членовите на Државната комисија својата функција ја вршат професионално, а за вршење на стручните, административните и техничките работи на Државната комисија, формиран е Секретаријат како стручна служба. На овој начин е зголемена самостојноста и независноста во остварувањето на надлежностите на овој државен орган.
Државната комисија е составена од седум члена, именувани од редот на истакнати стручњаци од областа на правото и економијата, кои уживаат углед за вршење на функцијата. Членовите на Државната комисија ги именува и разрешува Собранието на РМ. Сегашните членови на Државната комисија се именувани од страна на Собранието на Република Македонија на 12 ноември 2002 година.
Според измените на Законот, мандатот на членовите на Државната комисија изнесува пет години, без право на повторно именување и тие ја вршат својата функција професионално, што подразбира дека засноват работен однос во Државната комисија. Оваа одредба не се однесува на постојниот состав на Државната комисија, чиј мандат е четири години, без право на повторен избор и кои фунцијата член на Државната комисија не ја вршат професионално, односно имаат засновано работен однос на друго место.
Членовите на Државната комисија од своите редови избираат председател со мандат од една година, без право на повторен избор.
Членот на Државната комисија може да биде разрешен и пред истекот на мандатот во следните случаи: на негово барање, доколку биде осуден за кривично дело на безусловна казна затвор од најмалку шест месеци и доколку трајно ја загуби способноста за вршење на функцијата.
Согласно Законот, Државната комисија има голем број надлежности во функција на остварување на генералната цел: спречување на корупцијата во вршењето на власта, јавните овластувања, службената должност и политиката, спречување на конфликтот на интереси, спречување на корупцијата при вршењето на работите од јавен интерес, како и спречување на корупцијата во трговските друштва.
Конкретните надлежности на Државната комисија, утврдени со Законот, се следниве:
−донесува државна програма за превенција и репресија на корупцијата;
−донесува годишни програми и планови за остварување на државната програма;
−дава мислења за предлози на закони од значење за спречување на корупцијата;
−покренува иницијатива пред надлежните органи за контрола на финансиско- материјалното работење на политичките партии, синдикатот и здруженијата на граѓани и фондации;
−покренува иницијатива за поведување постапка пред надлежните органи за разрешување, распоредување, сменување, казнено гонење или примена на други мерки на одговорност на избрани или именувани функционери, службени лица или одговорни лица во јавни претпријатија и други правни лица што располагаат со државен капитал;
−разгледува случаи на судир на општиот и личниот интерес, определени со закон;
−ја евидентира и следи имотната состојба и промените на имотната состојба на избраните и именуваните функционери, службени лица и одговорни лица во јавни претпријатија и други правни лица што располагаат со државен капитал;
−соработува со други државни органи во спречување на корупцијата, посебно со Владата на РМ и надлежните министерства, Управата за јавни приходи, Царинската управа, Јавното обвинителство, Јавното правобранителство, Државниот завод за ревизија, Централниот регистер, Централниот депозитар, Агенцијата за приватизација, Дирекцијата за спречување на перење пари, Финансиската полиција и други државни и финансиски органи;
−Државната комисија, покрај соработката со органите од земјата, остварува активна соработка и со соодветни национални тела на други држави ( посебно со оние од регионот), како и со меѓународни организации на полето на спречување на корупцијата.
−Една од клучните задачи на Државната комисија на која ќе биде особено фокусирано вниманието во наредниот период, е обука и едукацијата на органите надлежни за откривање и гонење на корупцијата и на другите видови на криминал, но и запознавање на јавноста со нејзините активности, како и подигнување на свеста на јавноста генерално за неприфаќање на корупцијата и за штетните последници од нејзиното постоење врз вкупните состојби во општеството, особено врз економскиот раст и зголемување на сиромаштијата, но и за зајакнување на владеење на правото и демократијата.
За својата работа членовите на Државната комисија одговараат пред Собранието на РМ. Државната комисија има обврска да поднесе годишен извештај за својата работа и за преземените мерки и активности до Собранието на Република Македонија, а истиот го доставува и до Претседателот на Републиката, Владата на Република Македонија и
средствата за јавно информирање.
За остварување на функцијата на превенција на корупцијата, избраните и именувани лица, службени лица и одговорни лица во јавни претпријатија, установи и правни лица што располагат со државен капитал, имаат обврска на Државната комисија во определен рок да и достават податоци за нивната имотна состојба и имотната состојба на членовите на нивните семејства при изборот на функција, вработување или стапување на должност и по нивниот престанок, како и податоци за промените во имотната состојба; за учество на јавни тендери, за користење на донации и друга странска помош, за стекнување на акционерски права, за започнување на вршење на дејност по завршување на мандатот во истата област во која работел; за користење на државни заеми итн.
Државната комисија, исто така, постапува и во случаите кога располага со индиции дека одлуките што биле донесени врз снова на дискреционо право на фунцкионерот или друго службено лице биле донесени поради корумпираност.
Заради остварување на својата надлежност во однос на спречување на т.н. изборна корупција, Државната комисија го известува Собранието на РМ за можните злоупотреби на буџетски средства и средства од јавни фондови и средства на јавни претпријатија што биле користени во изборна кампања.
Во овој контекст, Државната комисија, исто така, има право да побара од надлежните органи да извршат проверка на средствата за финансирање на политичка партија или кандидат за избори, во случаите кога постојат индиции дека истите потекнуват од нелегални извори.
Надлежноста и активностите на Државната комисија во однос на спречувањето на корупцијата кај трговските друштва се состојат во превенција на создавање на монополска положба на пазарот, дискриминација на други трговски друштва или правни лица, предизвикување на дисторзија на пазарот и причинување на штета на друг субјект на пазарот, што не е резулат на лојална конкуренција на пазарот.
Спречувањето на корупцијата кај трговските друштва опфаќа и забрана за трговското друштво или друго правно лице да воспостави деловни односи со трговско друштво или друго правно лице кога постои конфликт на интереси. Во случаи кога постои сомневање за вистинитоста на податоците во годишната завршна сметка и другите финансиски податоци во деловните книги на правното лице, Државната комисија има надлежност да побара од Управата за јавни приходи да изврши контрола на материјално-финансиското работење на тоа лице.
Постапувајќи по претставките поднесени до неа, а во случај кога постои основано сомневање за сторено кривично дело - злоупотреба на службената положба и корупција, Државната комисија може да побара од страна на надлежните органи да извршат контрола врз работењето на односните субјекти, како и да поднесе иницијатива до Јавното обвинителство за покренување на кривична постапка.
Заради спречување на корупцијата во судството, а постапувајќи во случаи во кои има укажувања или постојат индиции или основано сомневање за злоупотреба на функцијата од страна на определени судии, Државната комисија поднесува барање до Републичкиот судски совет за утврдување на одговорноста на посочените судии.
Државната комисија од своето постоење до крајот на октомври 2004 година има поднесено иницијативи по разни основи, како што се активностите на Комисијата во однос на 6 предмети поврзани со процесот на приватизација, 11 иницијативи за оценка на казнената одговорност, 9 случаи за оценка на судирот на интереси и разрешување, 13 случаи за оценка на постапувањето на органи на државната управа, дискрециони права и утврдување на одговорност. Исто така, Комисијата разгледа и 7 случаи за можни злоупотреби на јавните набавки, по еден за заштита на лица кои соработуваат со Комисијата, за корупција во судство, за перење пари, за корупција во образованието и политиката.
До Државната комисија од почетокот на нејзиното постоење (ноември 2002) до денес се доставени вкупно 926 претставки од граѓани, од кои 266 се однесуваат на работата на државни органи, 122 се однесуваат на постапките за приватизација, 186 претставки се во врска со работата на судството, 126 претставки за работата во јавни претпријатија, здравството и образованието, 75 се различни укажувања за девијантни појави во претпријатија, 54 за неправилности во стечајни постапка и 97 други предмети. Покрај претставките, Државната комисија во 26 случаи покренала постапка по сопствена иницијатива.
Од вкупно доставените, Државната комисија постапувала по вкупно 672, од кои целосно се решени 258. Во 132 од претставките по кои постапувала Државната комисија утврдила дека нема надлежност за натамошно водење на постапката, за 36 предмети по добиени дополнителни информации е утврдено дека нема основ за натамошно постапување (нема неправилности), 67 предмети се доставени на постапување до надлежни државни органи, а за 21 предмет до надлежните државни органи се поднесени иницијативи за поведување на постапки при преземање на конкретни мерки. Во рамки на постапките Државната комисијата доставила вкупно 480 дописи до надлежни државни органи од кои се добиени вкупно 297 одговори.
Согласно со членот 34 став 1 од Законот за спречување на корупцијата, до Државната комисија се доставени вкупно 2.786 анкетни листови со податоци за имотот во сопственост на избраните и именувани функционери и членовите на нивните семејства, дополнети со заверена изјава за откажување од заштита на банкарската тајна во однос на сите сметки во домашни и странски банки. Исто така, согласно со членот 34 од Законот, доставени се и 81 известувања за промени во имотна состојба во вредност што го надминува износот од дваесет просечни плати. Во вкупната бројка на лица кои доставиле анкетни листови опфатени се сите избрани и именувани лица кои со овој статус се стекнале во периодот по формирањето на Државната комисија, како и сите избрани и именувани лица кои имале ваков статус пред востановувањето на Државната комисија, во времето кога стапил во сила Законот кој ја уредува ваквата обврска. Државната комисија до надлежните судови поднесе барање за поведување на прекршочна постапка против 82 лица кои не доставиле анкетни листови. Од овие барања 13 се решени со изречена прекршочна опомена и со запирање на постапката.
2. Јавно обвинителство на РМ - Одделение за гонење на сторители на кривични дела од областа на организираниот криминал и корупцијата
Јавното обвинителство, согласно член 106 од Уставот на Република Македонија е единствен и самостоен државен орган. Тоа своето функции ги врши врз основа на Устав и закон. Јавниот обвинител на Република Макеоднија го именува и разрешува Собранието ан Репбулика Македонија за време од чест години. Оттраму, мандатот на Јавниот обвинител не се совпаѓа со мандатот на пратениците на Собранието.
Врз основа на членот 29 од Законот за јавното обвинителство (“Службен весник на Република Македонија“ број 38/04), во Јавното обвинителство на Република Македонија е основано специјално Одделение за гонење на сторители на кривични дела од областа на организираниот криминал и корупцијата. Одделението има надлежност да постапува за кривични дела за кои гонењето се презема по службена должност, извршени од организирана група од најмалку 3 лица која дејствува во одреден период, со цел да оствари непосредна или посредна финансиска корист или друг вид материјална корист и која ќе изврши едно или повеќе кривични дела, како и за други кривични дела за кои со закон е пропишана казна затвор во траење од најмалку 4 години.
Одделението има надлежност да постапува пред надлежните судови на целата територија на Република Макеоднија.
Согласно со Правилникот за внатрешна организација и работење на Јавното обвинителство, Одделението е составено од најмалку 10 членови – јавни обвинители и заменици јавни обвинители.Членовите на Одделението, Јавниот обвинител на Република Макеоднија ги распоредува за период од 4 години, со можност за повторно распоредување.
3. Полиција
Од средината на јануари, согласно Акцискиот план за реформа на полицијата, започна со работа Одделот за организиран криминал што претставуваше еден од приоритетите на Република Македонија во борбата за спречување на организираниот криминал, а воедно и на сузбивањето на корупцијата. Прераснувањето на Секторот за организиран криминал во посебен Оддел, претставува зајакнување на оваа служба, која се здобива со поразграната структура и специјализирани единици за одделни видови криминал. Претпоставките за отпoчнување со работа беа создадени по целосното одредување на внатрешна структура и донесувањето на Правилник за организација на работа и Правилник за систематизација на работни места (со опис на работните задачи и потребните квалификации за секое работно место
Активностите за сузбивање на корупцијата и тешкиот економски криминал непосредно се извршуваат во рамките на Секторот за финансиски криминал составен од: Одделение за економски крминал и Одделение за перење пари и корупција, Истиот, континуирано ги следи состојбите,движењето и појавните облици на економскиот и финансискиот криминал и корупција и при тоа ги планира и организира најсоодветните и најефикасни мерки и активности за предупредување и сузбивање на наведените криминални дејанија. Во тие рамки,Секторот соработува со другите организациони единици во Министерството за внатрешни работи, органите на државната власт,правните субјекти,со полициите на другите држави и меѓународните здруженија; врши надзор над работата на полициските сектори и пружа стручна и друга помош во сузбивањето на економскиот и финансискиот криминал и корупцијата; ја планира и спроведува едукацијата на инспекторите по оваа проблематика, учествува во изработката на нормативните акти,извештаи и други стручни материјали и врши
идруги работи од доменот на своето работење. (за повеќе детали види одговор 24_I_07)
4.Финансиска полиција
Со Законот за финансиска полиција (“Службен весник на Република Македонија“ број 55/02), за прв пат во Република Македонија се воведува Финансиската полиција, како орган во состав на Министерството за финансии со специфична надлежност и делокруг на работа. Овој специјализиран закон (lex specialis) опфаќа зајакнување на досега воспоставените овластувања за оперативни активности за откривање на финансиски криминал кој не може да се докаже непосредно со постојните докази, при што се користат методи на посредно и непосредно докажување во согласност со закон. Со овој закон се прави одвојување и трансфер на полицискиот надзор над финансискиот криминал од Министерството за внатрешни работи во Министерството за финансии, преку специјализиран тим кој ќе ја следи трагата на парите што потекнуват од криминал.
Финансиската полиција е орган на државната управа во состав на Министерството за финансии и функционира единствено на целата територија на Република Македонија, раководена од директор.Финансиската полиција е составена од десет Финансиски полицајци- економисти и правници, преземени од Управата за јавни приходи, Министерство за внатрешни работи и Јавното обвинителство.
Директорот се именува од страна на Владата на РМ и за својата работа одговара пред Министерот за финансии и пред Владата на РМ. Изборот и назначувањето на финансиските полицајци, со оглед на специфичноста на нивната работа, се врши согласно со “Правилникот за проверка на способностите и оценка на личните предиспозиции на лицата за вршење на работите на Финансиската полиција” (“Службен весник на Република Македонија“ бр. 31/04), кој ги предвидува посебните услови за назначување.
Со овој закон се предвидува специјализација и специфична надлежност, а тоа е откривање на прекршителите на законот кои се вклучени во активности поврзани со најсложени видови на
финансиски криминал, даночно затајување, перење пари, криумчарење, недозволена трговија со стока и производи или друг вид кривични дела кои вклучуваат неплаќање поголеми и значителни износи на данок, царина или претставуваат легализирање на приноси од казниви дела, кои доколку неможат да се докажат непосредно со постојните докази Финансиската полиција ги докажува со користење на методи за посредно и непосредно докажување на приходите, систематизирани и утврдени со Законот за финансиска полиција, а предвидени и со други прописи од областа на финансиите.
5. Управа за јавни приходи
Во овој орган се формирани посебни сектори и се определени посебни лица кои имаа надлежност за преземање на анти–корупциски мерки.
Сектор за инспекциски надзор - Овој сектор е формиран во рамките на Генералната дирекција на Управата за јавни приходи (УЈП). Во рамките на шест Регионални дирекции на УЈП определено е по едно лице кое што е овластено да води постапки согласно со одредбите на Законот за спречување на корупцијата.
Одделението за истраги, во рамки на Секторот за инспекциски надзор, во Генералната дирекција, според Правилникот за внатрешна организација на УЈП, има надлежност да ги врши следните работи: изготвување на методологија и упатство за нејзина примена, водење на постапки пропишани со закон за кои не е предвидена вообичаената даночна постапка (антикорупциски мерки), организирање едукација за истражни техники и процедури, развивање и координирање на програма за идентификација и борба против сивата економија и на тој план да соработува со Регионалните дирекции.
Покрај наведеното, во Одделението за истраги се примаат анкетните листови од лицата кои согласно член 34 од Законот за спречување на корупцијата се должни да ги поднесеуваат и до УЈП. Во Одделението за истраги анкетните листови се евидентираат, се проверува нивната формална исправност и комплетираност и се врши споредување со поднесени пријави до Државната комисија. Во ова Одделение се врши и споредување на податоците од анкетните листови со податоци од евиденциите на имотот на соодветните лица (подносителите) што се водат во УЈП. Доколку при споредување на податоците дадени во анкетниот лист и податоците со кои располага УЈП се утврди дека има несогласување, се смета дека лицето дало невистинити и непотполни податоци и против него се поведува постапка за испитување на потеклото на имотот и имотната состојба.
Постапката за испитување на потеклото на имотот и имотната состојба се води во Регионалните дирекции на УЈП (Скопје, Тетово, Битола, Прилеп, Струмица и Штип). За водење на таа постапка во секоја регионална дирекција, на предлог на раководителот на Регионалната дирекција, директорот на УЈП има определено по едно лице кое е овластено да води постапки за испитување на имотот и имотната состојба. Овие лица во поглед на преземање на процесните дејствија во постапката против определено лице се самостојни (составување на записник, сослушување на странката, составување на белешки, прибирање на докази и сл ). Постапка за испитување на имотната состојба Управата за јавни приходи може да води и против лице кое врши работи од јавен интерес, доколку неговиот имот и имотот на членовите на неговото семејство во време на извршување на тие работи е несразмерно зголемен во однос на неговите примања, како и против одговорно лице во трговско друштво или друго правно лице и член на орган на управување во правно лице, ако во постапка на контрола на финансиско-материјалното работење што ја врши УЈП се утврдат неправилности.
По спроведената постапка за испитување на имотот и имотната состојба на определено лице, УЈП, согласно со Законот за спречување на корупцијата, донесува решение за оданочување. Доколку се утврди дека имотот е зголемен во големи размери, Управата за јавни приходи поднесува кривична пријава против лицето, до надлежното јавно обвинителство.
5. Дали корупцијата е дефинирана како кривично дело во согласност со Граѓанско и казнено-правната конвенција на Советот на Европа? Кој вид на однесување може да се дефинира како корупција? Дали е санкциониран активноиот и/или пасивниот поткуп? Во јавниот и/или приватниот сектор? Вршење влијание врз друг? Какви санкции се предвидени (можност за одземање на приходите, мерка на дисквалификација)?
Одредбите од Кривичниот законик на Република Македонија (“Службен весник на Република Македонија” бр. 37/96, 80/99, 4/02, 43/03 и 19/04) за примање поткуп (член 357) и давање поткуп (член 358), со кои се инкриминира корупцијата, се усогласени со дефиницијата дадена во одредбите на Казнената конвенција за корупција (“Службен весник на Република Македонија“, бр.32/99), Цивилната конвенција против корупција (“Службен весник на Република Македонија“, бр.13/02), како и со Конвенцијата за заштита на финансиските интереси на Европските заедници и Првиот и Вториот Протокол на оваа Конвенција.
Законот за спречување на корупцијата (“Службен весник на Република Македонија” бр. 28/02, 46/04 и 83/04 – пречистен текст) во член 2 ја дефинирана корупцијата како искористување на функцијата, јавното овластување, службената должност и положба за остварување каква и да било корист за себе или за друг.
Делото примање поткуп (член 357) од Кривичниот законик, претставува пасивен облик на корупцијата што се извршува со поткупување на службено или одговорно лице, односно се состои во барање или примање од страна на службено лице и одговорно лице подарок или друга корист, или во примање ветување на подарок или друга корист во рамките на своето службено овластување да изврши службено дејствие што не би смеело да го изврши или да не изврши службено дејствие што би морало да го изврши. Според Законот, службеното лице кое го извршило ова дело ќе се казни со казна затвор од една до десет години, додека службеното лице кое ќе побара или ќе прими подарок или друга корист или ќе прими ветување за подарок или на друга корист, за да изврши во рамките на своето службено овластување службено дејствие што би морало да го изврши, или да не изврши службено дејствие што не би смеело да го изврши, ќе се казни со затвор од шест месеци до пет години.
Како полесен облик на пасивна корупција (чл.357 ст.3) е предвидено делото кое се состои во тоа што подарокот или користа се бара или прима по извршувањето на службеното дејствие. Ова лице ќе се казни со казна затвор во времетраење од три месеци до три години.
Со наведените казни ќе се казни и одговорно лице и лице кое врши работи од јавен интерес, ако делото е извршено во врска со стекнување или одземање права утврдени со закон или заради стекнување корист или нанесување штета на друг, одговорно лице во странско правно лице, како и странско службено лице што делото ќе го стори на штета на Република Македонија, нејзин граѓанин или правно лице доколку ги извршил погореспоменатите дејствија (член 357. ст.4 ).
Во сите овие случаи примениот подарок или имотната корист ќе се одземат.
Делото давање поткуп (член 358) ја криминализира активната корупција, која се состои во давање или ветување на подарок или друга корист на службеното или одговорното лице за да изврши во рамките на своето службено овластување службено дејствие што не би смеело да го изврши или да не изврши службено дејствие што би морало да го изврши. Делото го извршува и она лице кое посредува при поткупувањето. За овие дејствија е предвидена казна затвор во времетраење од шест месеци до пет години. Доколку ова дело е сторено од страна на правно лице, истото ќе се казни со парична казна.
Согласно законот, тој што на службено лице ќе му даде или ќе му вети подарок или друга корист за да изврши во рамките на своето службено овластување службено дејствие што би морало да го изврши или да не изврши службено дејствие што не би смеело да го изврши или тој што посредува при ова, ќе се казни со парична казна или со затвор до три години.
И во двата случаи примениот подарок или имотна корист ќе се одземат.
Покрај дистинкцијата помеѓу службено и одговорно лице, значајна новина во членовите 357 и 358 од Кривичниот законик, е и предвидената можност лицето кое дало поткуп по барање на службено лице да биде ослободено од казна, доколку го пријави делото пред да биде откриено. Во овој случај дадениот подарок или имотната корист ќе се вратат на лицето кое го дало поткупот.
Во насока на примена на Законот за спречување на корупцијата (“Службен весник на Република Македонија” бр. 28/02,46/04 и 83/04 – пречистен текст), во Кривичниот законик се востановуваат нови инкриминации - Несовесно работење во службата (член 353-в) и Прикривање на потекло на несразмерно стекнат имот (член 359-а).
Со цел да се зајакнат превентивните мерки за заштита од незаконито присвојување на државниот имот, средства од буџетот и јавните фондови во членот 353-в од Кривичниот законик - Несовесно работење во службата, се инкриминира злоупотребата на службената должност со несовесно работење, односно несовесно вршење на јавните функциите што се состои во несовесно располагање со доверениот имот.
За сторителите на ова кривично дело, во зависност од големината на прибавената имотна корист и нанесената штета е пропишана казна затвор од три месеци до 10 години.
Споменатите казни се пропишани и за одговорното лице и одговорното лице во странско правно лице што има претставништво во Република Македонија или лице што врши работи од јавен интерес, ако делото е сторено во вршење на неговото посебно овластување или должност.
Во случај кога службено лице или одговорно лице во јавно претпријатие или јавна установа дава лажни податоци за своите приходи, или кога ќе се утврди дека неговиот имот значително ги надминува неговите легални и пријавени за оданочување приходи, ги прикрива неговите вистински извори, истото ќе се казни со казна затвор од шест месеци до пет години и со парична казна. Покрај ова, се одзема и несразмерно стекнатиот имот (член 359-а).
Во Законот за спречување на корупцијата е санкционирано и поткупувањето на избирачите (член 14). Давањето или ветување на подарок, или друга корист за себе или за друг, на избирачи при избори или гласање на референдум, за да гласа или не гласа, или да гласа за определен кандидат или определена одлука, се смета за изборна корупција.
Санкционирано е привилегирањето или дискриминацијата по изборите (член 15), кога Државната комисија има овластување да побара од надлежни органи преземање на мерки и активности, доколку утврди привилегии или дискриминација по однос на договори, јавни набавки и други зделки поврзани со остварување на профит, склучени односно извршени во периодот од една година од денот на завршувањето на било кои избори.
Со Законот се санкционира и влијанието при избор, именување и разрешување на раководни места (член 16), кога тоа влијание е од политичка партија или лице што настапува во име на политичка партија, што значи дека партијата или лицето не смее да врши притисок при изборот или именување, или разрешување на лице од службена, раководна или друга општествено значајна функција или должност. Покрај ова, со Законот е предвидено дека политичка партија или лице кое истапува во име на политичка партија не смее да врши влијание при вработување, распоредување и престанок на работен однос (член17).
Исто така, санкционирано е и влијанието за вработување на блиски роднини (член 30),
односно Законот предвидува забрана за влијание на избран или именуван функционер за вработување или унапредување на блиски роднини, како во органот во кој ја врши функцијата, така и во друг орган. За избраниот и именуван функционер утврдена е и обврска за известување на Државната комисија за секое вработување, унапредување или именување на член на неговото семејство во државен орган, орган на локалната самоуправа, јавно претпријатие или друго правно лице што располага со државен капитал
За сите дејствија на забрана, Државната комисија за спречување на корпуцијата е должна пред надлежните органи да поведе постапка за утврдување на одговорноста.
Прашањето за конфискација на имот и имотната корист, е регулирано со одредбите од член 98 -100 од Кривичниот законик на Република Македонија (“Службен весник на Република Македонија” бр. 37/96, 80/99, 4/02, 43/03 и 19/04).
Согласно член 97 од Кривичниот законик, е определено дека никој не може да ја задржи непосредната или посредната имотна корист прибавена со кривично дело. Имотната корист ќе се конфискува со судска одлука со која е утврдено извршување на кривично дело под услови определени со Кривичниот законик. Одлука за конфискација судот може да донесе и кога од фактички или правни пречки не е можно водење на кривична постапка спрема сторителот на казненото дело. Под услови определени со ратификуван меѓународен договор, конфискуваниот имот може да биде вратен на друга држава.
Согласно член 98, од сторителот ќе се конфискува имотната корист прибавена со кривично дело што се состои од пари, подвижни или недвижни предмети од вредност, како и секоја друга сопственост, имот или актива, материјални или нематеријални права, а ако нивната конфискација не е можна на сторителот ќе му се конфискува друг имот што одговара на прибавената имотна корист.
Имотна корист се конфискува и од трети лица на кои е пренесена без соодветен надоместок, ако не знаеле, а биле должни и можеле да знаат дека е прибавена со кривично дело.
Со Законот за кривичната постапка (“Службен весник на Република Македонија” бр. 15/97, 44/02 и 74/04), се предвидува постапката за примената на мерката привремено обезбедување на имот или средства кои се во врска со кривичното дело, а која се однесува на привремено замрзнување, запленување, задржување на фондови, банкарски сметки, финансиски трансакции или приноси од кривично дело.
Налогот за извршување го издава судот кој ја донел првостепената пресуда, а извршувањето се спроведува над имотот и имотната корист определени со судската одлука, а ако тоа делумно или целосно не е можно, извршувањето се спроведува од преостанатиот имот на лицето на кое му е е изречена таквата мерка. Приговор на извршноста не е дозволен, а присилното извршување ќе се запре само ако лицето доброволно го врати имотот или ја плати висината на имотната корист на сметката на судот. Банките и другите финансиски институции кадешто е сметката врз која се извршува оваа мерка, се должни да ја извршат без никакво одлагање и да спречат евентуално пренесување или финансиски трансакции. Правните дела склучени по извршување на кривичното дело, а со намера да се намали вредноста на имотот што е предмет на конфискација, се неважечки. Приговор е дозволен само на налогот со кој се определува извршување над останатиот имот.
Законот за спречување на перење пари и други приноси од казниво дело (“Службен весник на Република Македонија” бр. 46/04), согласно член 29, пропишува можност при постоење на основано сомневање за кривично дело перење пари или финансирање на тероризам, најдоцна во рок од 24 часа од сознанието дека трансакцијата е во тек, Дирекцијата да поднесе до надлежниот јавен обвинител иницијатива за поднесување предлог за определување на привремени мерки. Согласно членовите 29, 30, 31 и 32 надлежниот суд донесува одлука за определување на привремени мерки по предлогот на јавниот обвинител за определување на привремени мерки. Привремените мерки се состојат во запирање на трансакцијата и привремена заплена на парите или имотот, а целокупната постапка за нивно изрекување треба да се заврши во рок од 72 часа. Краткиот рок на донесување на одлука е определен со оглед на чувствителноста на мерките и нивното засегање во правата на клиентите и нивните материјални и други интереси, а ги одредува судот, што е во согласност со основното решение за изрекување на вакви мерки во преткривичната или кривичната постапка.
6. До која мерка и од кој извор се добиваат статистички податоци за случаите на корпуција (истраги, судски предмети, стапка на донесени пресуди и санкции), меѓународна соработка во предметите на корупција, за поврзаноста на корупцијата и организираниот криминал и поврзаноста на корупцијата и перењето пари?
Според Законот за државната статистика (“Службен весник на Република Македонија“ бр.54/97) Државниот завод за статистика е главен носител на официјалната статистика во Република Македонија. Согласно Програмата за статистички истражувања за периодот 2003- 2007, Државниот завод за статистика е задолжен за прибирање, обработка и дисеминација на податоците од статистичките истражувања за дел од статистиката на криминалитетот.
Правната основа за прибирање, обработка и дисеминација на статистичките податоци за кривичните дела е содржана во Класификацијата на кривичните дела, (“Службен весник на Република Македонија“ број 60/97) донесена како подзаконски акт на Кривичниот закон од 1996, во која како посебна група се водат кривичните дела кои имаат обележја на организиран криминал и кривичните дела од областа на корупцијата.
Овластени носители за водење на статистичките податоци за кривичните дела кои имаат обележја на корупција се Министерството за внатрешни работи,Министерство за правда, судовите и Јавното обвинителство.
Начинот на водење на статистичките евиденции за криминалитетот се разликува во зависност од органите што постапуваат во одредени фази од постапката и кои ги водат статистичките евиденции.
Во Министерството за внатрешни работи, кое постапува во преткривичната постапка, статистичката евиденција се води според кривични дела; статистичките евиденции во Јавното обвинителство се водат според лице обвинето за кривично дело, додека во судовите се води статистика за предмети во кои можат да бидат опфатени и поголем број лица и поголем број на кривични дела.
Во Казнениот законик на Република Македонија постојат кривични дела кои се сметаат за коруптивни кривични дела, кои спаѓаат во различни глави од КЗ. За бројот на кривичните дела за кои се поднесени кривични пријави согласно со овие одредби, статистички податоци можат да се добијат од статистичките евиденции на Министерството за внатрешни работи. Овие статистички евиденции се водат според законската квалификација на пријавените кривични дела и за период од една календарска година.
Во Јавното обвинителство на Република Македонија статистичката евиденција се води според лицата за кои се поднесени обвиненија за одредено кривично дело. Според начинот на водење во годишната статистичка евиденција на Јавното обвинителство се пренесуваат предметите кои се евидентирани, а не се завршени во претходната година.
Според Законот за државна статистика, судовите во Република Македонија, односно основните судови доставуваат пополнет прашалник за обвинето полнолетно лице против кое кривичната постапка правосилно е завршена. Овие прашалници се обработуваат во Државниот завод за статистика. Според Судскиот деловник, судовите водат евиденција за сите предмети, па и тие со случаи на корупција, па оттука податоците изворно се добиваат од судовите.
По завршување на календарската година, институциите надлежни за водење на статистика за криминалитетот ги доставуваат статистичките извештаи до Државниот завод за статистика (ДЗС), кадешто дополнително се обработуваат во согласност со прифатена номенклатура, која се разликува од сите претходно наведени. Овие податоци по обработката се објавуваат во Статистички извештаи. Од објавените податоци на ДЗС можат да се согледаат податоците за стапката на изречени пресуди и видот на изречените санкции.
Државната комисија за спречување на корупцијата, согласно својата надлежност не е обврзана да води статистика по ниеден основ, а податоците што таа ги евидентира се податоци што се однесуваат на нејзиното постапување (примени анкетни листови од избрани и именувани функционери; примени претставки од граѓани и правни лица; покренати иницијативи за поведување на постапка пред надлежни органи).
Податоци за меѓународна соработка во предметите на корупција можат да се добијат од Бирото на ИНТЕРПОЛ и Министерството за внатрешни работи, но не постои ефикасен систем за редовно статистичко следење. Исто така, не постојат ни посебни статистички евиденции за поврзаноста на корупцијата со организираниот криминал и перењето пари.
7. Обука а) Како и кој ја спроведува обуката на соодветниот персонал (анти-корупциски обвинители)?
b) Кои типични “придружни казниви дела” се опфатени со обуката (измама, дела поврзани со даноци , перење на пари)?
a) Во изминатите пет години, стручното усовршување на судиите и обвинителите во Република Македонија го врши Центарот за континуирана едукација кој функционира во рамките на Здружението на судии на Република Македонија. Со Стратегијата за реформа на правосудството, се предвидува институционализирање на Национална школа за едукација на судии и обвинители, при што како посебна програмска тема ќе се предвиди и обуката на анти- корупциските обвинители.
Во организација на Центарот за едукација на судии остварени се следниве семинари во текот на 2003 година:
−“Појавни облици на корупцијата и нејзина кривично правна идентификација“,
−Борба против организираниот криминал, активната и пасивната корпуција и перењето пари
Во рамките на програмата за едукација на Здружението на јавните обвинители на Република Македонија беше организиран едукативен семинар во соработка со Програмата за помош, развој и обука на обвинителствата, ОПДАТ при Амбасадата на САД на тема: “Организиран криминал“, што се одржа од 11- 13.03.2004 година, а беше организирана и работилница/семинар за јавни обвинители, судии, криминалистички инспектори, финансиска полиција, царински службеници и Дирекцијата за спречување на перење пари на тема: “Водење истраги и кривичен прогон на дела на организиран криминал“, што се одржа од 8- 11.2004 година во Скопје.
Една од позначајните програми за обука беше Програмата на Советот на Европа на тема спречување корупција - програмата ОКТОПОД , во траење од две години (2001-2003), која имаше за цел запознавање на судиите и обвинителите со содржината на меѓународните документи и законодавството на земјите на Европската Унија кое се однесува на борбата против организираниот криминал и корупцијата. Обуката се остваруваше преку регионални семинари и студиски патувања.
Во однос на едукацијата посебно е значајна реализацијата на Проектот КАРДС 2001, кој се очекува да започне на почетокот на 2005 година, со оглед дека со програмираните задачи е предвидено да се опфатат и темите поврзани со кривичните дела на организиран криминал и корупција.
Во тек е реализација на проектот ПАКО ИМПАКТ (Имплементација на плановите за спречување на корупцијата во Југоисточна Европа), финансиран од шведската Агенција за меѓународна соработка и развој, а имплементиран преку Советот на Европа. Главен носител на активностите за реализација на делот што се однесува за Република Македонија е Државната комисија за спречување на корупцијата. Дел од средствата се наменети за обука на обвинителите од Одделението за гонење на сторители на кривични дела од областа на организираниот криминал и корупцијата, при Јавното обвинителство на РМ.
b) Во рамките на одржаните обуки, опфатена е и едукацијата на јавните обвинители и персоналот од другите органи инволвирани во борбата против корупцијата. Третирани се новите облици на криминал, со посебен осврт на организираниот и транснационален криминал, корупцијата, компјутерскиот криминал, перењето пари, финансискиот/стопански криминал, тероризмот, трговијата со луѓе, недозволената трговија со дроги и неовластено држење, носење оружје и трговија со оружје.
8. Што се прави за да се зајакнат органите кои го спроведуваат владеењето на правото во борбата против корупцијата воопшто, но и во борбата против корупцијата во самите органи?
Согласно Државната програма за превенција и репресија на корупцијата, со цел зајакнување на органите за борба против корупцијата воопшто, но и за борба против корупцијата во самите органи, спроведени се следните активности:
1. Јавно обвинителство
Врз основа на членот 29 од Законот за јавното обвинителство (“Службен весник на Република Македонија“ број 38/04), во Јавното обвинителство на Република Македонија е основано специјално Одделение за гонење на сторители на кривични дела од областа на организираниот криминал и корупцијата.
2. Полиција
Во Полицијата, за сузбивање на корупцијата е надлежен Одделот за организиран криминал, во чиј Сектор за финансиски криминал започна да функционира Одделението за перење пари и корупција (види одговор I_E_04). Покрај тоа, значајно е формирањето на Сектор за криминалистичко разузнавачка анализа, за собирање, проверување и оценка на информациите и податоците, нивна анализа, повторна оценка и синтеза. На овој начин добиената аналитичка информација на оперативен план овозможува изведување на полициски акции, а на стратегегиски план - планирање на развојните, техничките, финансиските и други активности.
Во насока на јакнење на капацитетите на Полицијата за справување со корупцијата, посебен придонес ќе има и донесувањето на Законот за следење на комуникациите, кој е во собраниска постапка
Од Мај 2004 година во рамки на Полицијата функционира и бесплатна телефонска линија – 199, на која граѓаните можат да пријават коруптивно однесување на вработените на Министерството за внатрешни работи.
Сектор за внатрешна контрола и професионални стандарди при МВР
Согласно Правилникот за систематизација на работните места во МВР, формиран е Сектор за внатрешна контрола и професионални стандарди за вршење на определени стручни работи за потребите на полицијата и криминалистичка полиција. Секторот (СВКПС) има задача да ги истражува случаите на злоупотреба на службената положба и овластување и корупција на вработените во Министерството за внатрешни работи. Во однос на организационата поставеност на СВКПС се превземаат конкретни чекори за оформување и ефикасно функционирање на две одделенија:
−Одделение за криминалистички работи
−Одделение за преставки, поплаки, законито постапување и примена на овластувањата.
стандарди при Министерството за внатрешни работи.
Според овој Правилник, Секторот врши истражување врз основа на податоци, информации и сознанија добиени од вработените во МВР и врз основа на претставки од граѓани што се однесуваат на незаконско и непрофесионално постапување на вработените во Министерството, како и по наредба на Министерот за внатрешни работи.
Истражувањата кои се однесуваат на незаконско и непрофесионално постапување на вработените на Министерството го вршат 21 овластени инспектори распоредени во Секторот, додека проверките за незаконско и непофесионално постапување на вработените во Секторите и Одделенијата за внатрешни работи, ги вршат 8 деташирани овластени службеници во седиштата на регионалните СВР/ОВР.
За исходот од спроведените проверки се изготвува конечен извештај кој се доставува до раководителот на Секторот и Министерот за внатрешни работи. Во случај на постоење на основано сомнение дека е извршено кривично дело Секторот или Организационата Единица на која и се пренесени проверките поднесува кривична пријава до Основното Јавно Обвинителство и согласно Законот за внатрешни работи и колективниот договор на МВР се донесува решение за времено оддалечување од работно место и од Министерството, а против работникот се поведува и постапка за престанок на работниот однос со отказ.
За оние работници за кои постојат индиции за корупција, но за кои сознанијата не се потврдени поради недостаток на материјални докази, се преземаат мерки на прераспоредување на друго работно место.
Секторот е целосно независен во работата при преземањето на истраги по било кој основ. За својата работа одговара исклучиво пред Министерот.
3. Управа за јавни приходи
Со цел намалување на ризикот од злоупотреба при давањето на даночни олеснувања и даночни ослободувања (намалување на дискреционите права на даночните службеници), се воспоставува зајакната внатрешна контрола во рамките на Управата за јавни приходи. Во 2002 година беше формиран Сектор за внатрешна контрола, кој во 2004 година прерасна во Сектор за внатрешна ревизија. Преку Одделението за ревизија на усогласеност и на системите на внатрешна контрола во рамките на овој Сектор, помеѓу другото, се врши проценка на усогласеност на работењето со законите, подзаконските и интерните акти што се во сила и контрола на постапување по поднесени жалби во врска со однесувањето и работењето на даночните службеници. Воведена е и бесплатна директна телефонска линија-198 за пријавување на злоупотреба на службената положба на вработените во Управата, затајување на данок и неиздавање на фискални сметки.
4. Царинска управа
Во интерес на обезбедување на интегритет на царинските службеници и спречување на корупцијата, во 2003 година е воведена нова функција во Царинската управа - Сектор за професионална одговорност, со две одделенија: Одделение за внатрешна инспекција и Одделение за внатрешни истраги. Во месец мај 2003 година се пристапи кон кадровско екипирање на Секторот за професионална одговорност, при што е формирано Одделението за внатрешни истраги, а Одделението за внатрешна инспекција е во фаза на формирање.
Мисијата на Секторот за професионална одговорност е да делува превентивно, да детектира и елиминира непрофесионално однесување, измами, загуби, злоупотреби, корупција и неправилно раководење, поточно сите девијантни појави на однесување таксативно наведени во членот 123 од Колективниот договор за работни односи број 01-1984/1 од 17.03.2003 година во Царинската управа на Република Македонија. Секторот врши контрола врз сите функции во секторите во Царинската управа и царинарниците, од аспект на нивно спроведување во согласност со законот, пропишаните процедури, надлежност, работни задачи, права и одговорности, како и истражување за наводно непрописно работење од страна на вработените (униформирани лица, овластени лица, лица со статус на државни службеници и лица кои немаат статус на државни службеници).
Во јуни 2003 година и во август и септември 2004 година, од страна на советодавниот тим на U.S. CUSTOMS SERVICE SECI, е изведена обука специјално наменета за потребите на Секторот за професионална одговорност.
Во контекст на погоре изнесеното, Секторот за професионална одговорност прибира информации за незаконито постапување на царинските службеници преку Дежурниот оперативен центар односно ОТВОРЕНАТА ТЕЛЕФОНСКА ЛИНИЈА - 197 (која почна со работа на ден 26.11.2003 година), информации од Секторот за контрола и истраги, користи разни техники на набљудување и следење во согласност со законот и развива доверливи контакти со субјектите кои се учесници во царинската постапка.
Секторот за професионална одговорност врз основа на објективно прибраните факти и докази подготвува службени извештаи (Службени белешки за интерна употреба и Службени информации за комуникација со директорот и понатамошно процесуирање до Дисциплинската комисија), како поддршка за наводите за сторен царински прекршок, строго водејќи сметка за моралниот интегритет на личноста на царинскиот службеник при тоа не загрозувајќи ги човековите права.
Секторот за професионална одговорност - Одделението за внатрешни истраги во периодот 01.07.2003 година до 30.09.2004 година, ги покрена следните постапки:
Царинарница Скопје:
−покренати се 27 постапки од кои се завршени 26, а една постапка се уште е во тек;
Царинарница Куманово:
−покренати се 30 постапки, завршени 29, а една постапка се уште е во тек;
Царинарница Штип:
−покренати се и завршени 15 постапки;
Царинарница Гевгелија:
−покренати се и завршени 20 постапки;
Царинарница Битола:
−покренати се и завршени 32 постапка;
На ниво на Царинска управа на РМ покренати се 124 постапки, завршени се 122 постапки, а 2 постапки се сеуште во тек.
Во контекс на погоре изнесеното, Секторот за професионална одговорност својата независност ја остварува преку објективно прибраните факти и докази во наводите за сторен царински прекршок, не учествувајќи во понатамошниот тек на постапката, односно не учествува во работата и мериторното одлучување на Дисциплинската комисија.
Секторот за професионална одговорност е под директна јурисдикција на директорот на Царинската управа.
Заради спречување на корупцијата, Царинската управа воведе дополнителен дел на службената униформа - легитимација за идентификација со обврска за носење на истата, како можност за идентификување на цариник кој неправилно ја обавува својата должност или има лошо однесување.
5) Од посебно значење во процесот на јакнење на органите кои го спроведуваат владеењето на правото во борбата против корупцијата е и обуката на судиите и јавните обвинители која ја
спроведува Центарот за континуирана едукација на судии и јавни обвинители при Здружението на судии на тема корупција (во рамки на националната и регионална КАРДС - програма, Проектите на Совет на Европа и слично).Подетално за обуките за судиите и јавните обвинители види прашање бр.7 од овој дел.
9. Јавни служби: дали на секој граѓанин му е овозможен слободен пристап? Дали постојат подзаконски акти кои се објективни и се засновани на мерит систем критериуми (од аспект на адекватни плати, социјални права, ротација на чувствителни работни места, обврска за прикажување на имотната состојба во текот вршењето на должноста)? Како таквите правила се усогласени со начелото на правична застапеност?
Уставот на Република Македонија (“Службен весник на Република Македонија“,бр. 52/91, 01/92, 31/98, 91/01и 84/03) во членот 32 став 2 како едно од основните слободи и права на човекот и граѓанинот го утврдува правото секому под еднакви услови, да му е достапно секое работно место. Ова уставно начело е операционализирано во двата основни законски акти во кои е уреден начинот на вработување на јавните и државните службеници.
Еднаков пристап до работните места и селекција врз основа на способностите се двата основни принципи при вработувањето на државни службеници, утврдени во Законот за државните службеници (“Службен весник на Република Македонија”,бр.59/00,112/00, 34/01,103/01, 43/02, 98/02, 17/03, 40/03, 85/03, 17/04 и 69/04). Подетално за условите за вработување на државните службеници види одговор I_C_06.
Начинот на вработување на јавните службеници кои немаат статус на државен службеник е утврден во Законот за работните односи (“Службен весник на Република Македонија”,бр. 80/93,3/94, 14/95, 53/97, 59/97, 21/98, 25/00, 34/00, 50/01, 25/03, 40/03 и 80/2003-пречистен текст).
Законот за работните односи во членот 9 утврдува една поширока афирмација на еднаквиот пристап до секое работно место на секој граѓанин воопшто, па и во јавните служби, утврдувајќи дека “Работодавецот не смее лицето што бара вработување (кандидат) или работникот, да го стави во нееднаква положба заради расата, полот, возраста, здравствената состојба, односно инвалидноста, религиозното, политичкото или друго убедување, членување во синдикати, националното или социјалното потекло, статусот на семејството, имотната состојба или други лични околности.” Подетално за условите за вработување на јавните службеници види одговор I_C_06.
Во Главата IV од Законот за државните службеници е уреден систем на плати и надоместоци на плати за државните службеници. За подетални информации за системот на плати на државни службеници види одговор I_C_06.
Со оглед дека за јавните службеници кои немаат статус на државен службеник системот на плати не е единствено уреден, Владата на Република Македонија и Сојузот на синдикатите на Република Македонија, како социјален партнер, во декември 2002 година потпишаа социјален договор со обврска за преземање активност за подготвување на регулатива за воспоставување на систем на плати во јавниот сектор. Како резултат на преземената обврска во подготовка е закон со кој ќе се регулираат платите на вработените во јавниот сектор. Решенијата во Законот кој е во подготовка ќе кореспондираат со решенијата што се однесуваат на платите утврдени во Законот за државните службеници
Социјалните права, како што се право на платен дневен, неделен и годишен одмор, плата за време на државни празници и стручно оспособување, право на здравствена заштита, за јавните службеници утврдени се во Законот за државните службеници, Законот за работните односи и Општиот колективниот договор за јавните служби, јавните претпријатија, државните органи, органите на локалната самоуправа и други правни лица кои вршат нестопанска дејност (“Службен весник на Република Македонија“, бр.39/94 и 73/2001). Критериумите за определување на должината на годишниот одмор се утврдени во Колективниот договор и се однесуваат на должината на работниот искуство, сложеноста на работите од работното место, условите за работа и здравствената состојба на работникот. Уставната основа на овие права и нивното уредување со закон и колективен договор утврдена е во членот 32 од Уставот на Република Македонија. За вработените во јавната служба не се предвидени дополнителни права во поглед на остварувањето на наведените права и тие се еднакви како и на останатите вработени. Државните, како и јавните службеници имаат право на додаток на плата за посебни услови : ноќна работа, работи во смена, висок ризик по неговиот живот, работа завреме на неделен одмор и празници, работа подолго од работното време.
Со оглед на специфичностите на работата и работните задачи, тежината и посебните услови под кои се вршат и нивното влијание врз намалувањето на работната способност, за вработените на определени работни места во одбраната, внатрешните работи и казнено- поправните установи, врз основа на Законот за одбраната(“Службен весник на Република Македонија”,бр.42/01), Законот за внатрешни работи (“Службен весник на Република Македонија”,бр.19/95, 55/97, 38/02, 13/03 и 33/03) и Законот за извршување на санкциите(“Службен весник на Република Македонија”, бр.3/97 и 23/99), во Главата IV од Законот за пензиското и инвалидското осигурување (“Службен весник на Република Македонија”,бр.80/93, 3/94,14/95, 71/96, 32/97, 24/00, 96/00, 5/01 и 50/01) е утврдено право на зголемено траење на стажот на осигурување, соодветно намалување на старосната граница за остварување на правото на пензија и посебен начин на пресметка на основицата на пензијата.Работните места на кои се однесуваат овие дополнителни права ги утврдува Владата на Република Македонија на предлог на министрите за одбрана, внатршни работа и правда.
Ротацијата на чувствителни работни места во јавната администрација засега не е воведена како практика во Република Македонија. Сепак, во насока на обезбедување на механизми за спречување на корупцијата во оваа област се преземаат одредени иницијални чекори. Така на пример, Министерството за одбрана ја воведе ротацијата на работни места за членовите на Комисијата за јавни набавки.
Обврска за прикажување на имотната состојба во текот на вршењето на должноста, како мошне важен и чуствителен сегмент во превентивниот систем на мерки, е едно од најзначајните прашања уредени со Законот за спречување на корупцијата (“Службен весник на Република Македонија”,бр. 28/02, 46/04 и 83/2004-пречистен текст). Во Законот попрецизно се уредуваат и начинот и постапката за непосредно пријавување на целокупниот имот. Со пријавувањето на имотот се прави пресек на имотната состојба на лицето на денот на стапување на должност и се овозможува нејзино следење до моментот на престанок на вршењето на должноста. Во член 34 од Законот за спречување на корупцијата утврдено е дека “Избран или именуван функционер, одговорно лице во јавно претпријатие, јавна установа или друго правно лице што располага со државен капитал, службено лице при изборот, именувањето, вработувањето или стапувањето на должност, пополнува анкетен лист со детален попис недвижен имот, подвижни предмети од поголема вредност, хартии од вредност и побарувањаз и долгови, како и друг имот што е во негова сопственост или во сопственост на членови на негово семејство“. Лицата од став 1 на овој член имаат обврска да пополнат Анкетен лист во рок од 30 дена по престанувањето на функцијата, односно престанувањето на вработувањето.” Во основниот текст на Законот, донесен во 2002 година, оваа обврска се однесуваше само на лицата кои беа избрани и именувани. Со измените и дополнувањата на Законот за спречување на корупцијата од јули 2004 (“Службен весник на Република Македонија”,бр 46/04) година, прикажувањето на имотната состојба стана обврска за сите вработени во органите на државната управа.
Уставниот принцип за соодветна и правична застапеност на граѓаните кои припаѓаат на сите заедници е регулиран со голем број на закони. При тоа, кога станува збор за вработување, се применува начелото на соодветна и правична застапеност, без да се нарушат критериумите на стручност и компетентност.
10. Дали се обезбедени интегритетот, одговорноста и транспарентноста на јавната администрација на пример со инструментите за квалитетно управување, ревизија и надзор врз стандардите како што се Заедничката рамка за оцена на ЕУ раководителите во јавната администрација?
Принципот на законитост во рамките на државната управа во Република Македонија е издигнат на уставен принцип. Член 96 од Уставот на Република Македонија (“Службен весник на Република Македонија“,бр. 52/91, 01/92, 31/98, 91/01и 84/03) утврдува дека органите на државната управа работите од својата надлежност ги вршат самостојно, врз основа и во рамките на Уставот и законите. Начелото на законитост е утврдено како основно начело и во Законот за организација и работа на органите на државната управа (“Службен весник на Република Македонија”, бр.58/2000 и 44/2002), кој во членот 3 утврдува дека органите на државната управа своите надлежности утврдени со закон ги извршуваат врз основа на начелата на законитост, одговорност, ефикасност, економичност, транспарентност, еднаквост и предвидливост.
Од нормативен аспект, начелата на интегритет, одговорност и транспарентност на државната администрација се вградени во експлицитни одредби во повеќе закони.
Законот за државните службеници (“Службен весник на Република Македонија”,
бр.59/00,112/00, 34/01,103/01, 43/02, 98/02, 17/03, 40/03, 85/03, 17/04 и 69/04), во членот 2,
утврдува дека државните службеници ги вршат работите поврзани со функциите на државата во согласност со Уставот и закон, професионално, политички неутрално и непристрасно. Професионалниот интегритет е подржан и со начелата на непристрасност и самостојност во решавањето, слободна оцена на доказите и заштита на правата на граѓаните и заштита на јавниот интерес, утврдени во Законот за општата управна постапка(“Службен лист на СФРЈ”,бр. 52/56, 10/65, 18/65 – пречистен текст, 4/77, 11/78, 32/78 – пречистен текст, 9/86, 16/86, 47/86 –пречистен текст и “Службен весник на Република Македонија”, бр. 44/02).
Во контекст на операционализација на начелата на отвореност и транспарентност и партиципација на граѓаните во процесите на донесување на одлуките се и одредбите од Законот за организација и работа на органите на државната управа, со кои се уредуваат информирањето на јавноста за нивната работа и обезбедувањето консултации со граѓаните при подготовката на законите и другите прописи. Од аспект на транспарентноста на работата на администрацијата, давањето на образложение за причините на кои се темели еден управен акт или одлука е долгогодишна втемелена практика во Република Македонија. Законот за општата управна постапка содржи детални одредби за содржината на образложението, како составен дел на секое решение. (види одговор I_C_09).
Одговорноста на државната управа, како и на јавните служби, установите, јавните претпријатија и физичките и правните лица на кои им е доверено вршење јавни овластувања со закон, исто така е операционализирана преку законски механизми на надзор од страна на извршната власт, повисоките управни органи, судска контрола, институцијата омбудсман и државната и интерна ревизија. Законот за спречување на корупцијата (“Службен весник на Република Македонија”,бр. 28/02, 46/04 и 83/04- пречистен текст) содржи одредби кои ги дефинираат начелата кои се однесуваат на начелата на законитост, доверба, еднаквост, јавност и одговорности на јавната администрација. Согласно Законот, а постапувајќи во рамките на своите надлежности Државната комисија за спречување на корупцијата презема поголем број на активности насочени кон контрола и надзор над јавната администрација и начинот на примана на дискреционите права.
Контролните механизми и облиците на одговорност што ги содржат создаваат услови да се исклучат или ограничат можностите за злоупотреба на службената и одговорната позиција за лични цели и зајакнување на одговорноста за законско и совесно вршење на функцијата. Законот за државните службеници содржи посебни одредби за одговорноста на државните службеници, како дисциплинска така и материјална одговорност.
Внатрешната ревизија како важно средство за контрола на вкупното управување во дадена институција, опфаќајќи финансиска, правна и ревизија на извршувањето на работите, значајна е за ефикасноста и квалитетот на работењето, за процесот на донесувањето на одлуки и превенција на неправилноста и злоупотребата во работењето-Закон за внатрешна ревизија (“Службен весник на Република Македонија”,бр.69/04). Со оглед дека Законот стапи во сила во октомври 2004 година постои недостаток на подзаконски акти кои ќе ги допрецизираат и разработат стандардите и постапките.
Иако се преземаат мерки за афирмација на наведените принципи преку активностите за стручно усовршување и обука на државните службеници, како и преку годишниот процес на оценување на нивната работа што за прв пат ќе се спроведе во 2005 година, посеопфатни активности за воведување на инструменти за квалитетно управување, ревизија и надзор над стандардите како што се Заедничка рамка на ЕУ за оцена на раководителите во јавната администрација, во рамките на целата јавна администрација досега не се преземени, со оглед дека такви стандарди во Република Македонија сеуште не се воведени.
11. Постојат ли прецизни кодекси на однесување каде се неведува што е, а што не е дозволено, и кои подлежат на постојан процес на надзор?
Етичките стандарди подетално се дефинирани во етички кодекси од повеќе области:
−Со Етичкиот кодекс за државните службеници (“Службен весник на Република Македонија”, бр. 96/01 и 16/04), донесен во декември 2001 година, се уредува начинот на однесувањето и работењето на државните службеници, со цел да се обезбеди почитување на принципите на законитост, професионален интегритет, ефикасност и лојалност при вршењето на нивните службени должности;
−Со цел почитување на основните принципи и препораки содржани во Европскиот кодекс на полициската етика, во јануари 2004 година донесен е Кодексот на полициската етика (“Службен весник на Република Македонија”, бр. 3/04). Со Кодексот се определуваат начинот на однесувањето, работењето и целите на полицијата, правните основи на полициската функција, односот на полицијата и кривичните правосудни органи, организацијата на полицијата, квалификациите, процесот на селекција, вработување и обука на полицијата, правата на вработените во полицијата, полициските интервенции, одговорноста и контролата на полицијата, истражувањето и меѓународната соработка на полицијата;
−Во 1998 година министерот за правда, согласно одредбите од Законот за извршување на санкциите, го донесе Кодексот на однесување на службените лица во извршувањето на работните задачи во казнено-поправните и воспитно-поправните установи, во кој е утврдено дека вработените треба да постапуваат согласно Уставот, законот и другите прописи од областа на извршувањето на санкциите (“Службен весник на Република Македонија“, бр. 3/97, 23/99 и 74/04) законито, совесно, одговорно и правично, без предрасуди спрема осудените и притворените лица;
−Во извршувањето на службата, даночните службеници се придржуваат до начелата утврдени во Кодексот на етика на даночните службеници, донесен од страна на директорот на Управата за јавни приходи во 2000 година, кои се однесуваат на должноста на даночниот службеник својата работа да ја извршува совесно, објективно, навремено, чесно и во согласност со закон, некористејќи ја својата службена положба за остварување на имотна или друга корист;
−Вработените во Царинската управа при вршењето на работите и задачите се однесуваат согласно царинските прописи и Царинскиот кодекс, чии одредби упатуваат на стандарден и унифициран пристап со секоја странка, без давање на приоритети, примање на поткуп и злоупотреба на службената положба.
−Во 1992 година, поаѓајќи од Хипократовата заклетва, како основно етичко начело на лекарската професија и нејзината хумана димензија, Лекарската комора на Република Македонија го донесе Кодексот за медицинска деантологија;
−Во областа на образованието, секое училиште во основното и средното образование носи кодекс на однесување на наставниците и учениците.
Во областа на правосудството донесени се :
−Кодекс на судска етика, донесен од Здружението на судии;
−Кодекс на јавнообвинителска етика, донесен од Здружението на јавни обвинители и
−Кодекс на професионална етика на адвокатите, адвокатските стручни соработници, адвокатските соработници и адвокатските приправници, донесен од Адвокатската комора.
12.Поткажување (откривање на службена тајна со цел спречување казниво дело) - дали постојат јасни правила и механизми за давање на информациии во јавниот и во приватниот сектор?
Со донесувањето на Законот за ратификација на Цивилната конвенција за спречување на корупцијата (“Службен весник на Република Македонија“ бр. 13/02), согласно со членот 9 од оваа Конвенција, Република Македонија презеде обврска во националното законодавство да предвиди соодветна заштита од секаква неоправдана санкција против вработените лица кои ги откриваат делата на корупција.
Во Законот за спречување на корупцијата (“Службен весник на Република Македонија“ бр. 28/02, 46/04 и 83/04), се содржани повеќе одредби кои се во функција на заштита на граѓанинот или службеното лице во пријавување на казнивите дела.
Пред се, тоа е одредбата од членот 5, кадешто е утврдено дека секој има право да спречи или да пријави постапка што претставува користење на функцијата, јавните овластувања, службената должност и положба, со која се остварува лична корист или му се нанесува штета на друг, без да трпи било какви последици.
Членот 18 утврдува можност дваесет пратеници во Собранието на РМ да можат да постават прашање за утврдување на одговорност за корупција во која се вмешани избрани или именувани функционери, службени лица, одговорни лица во јавни претпријатија и во други правни лица кои располагаат со државен капитал.
Со членот 19, на барање на Државната комисија за спречување на корупцијата, лицето што е должно да чува државна, воена или друга службена тајна може да биде ослободено од таквата должност поради водење на казнена или друга постапка за дело на корупција.
Со членот 44 се пропишува должноста за пријавување на казниво дело поврзано со корупција. Уредено е правото на граѓаните и правните лица да поднесат претставка до Државната комисија кога има злоупотреба на дискреционите права (член 46), а со одредбата од членот 47 се задолжува избраниот и именуван функционер да пријави понуда за поткуп.
Со Законот за спречување на корупцијата е уредено и прашањето на заштита на соработници на правдата и сведоци. Во согласност со овој закон не може да се преземе казнено гонење или да се повика на каква и да е друга одговорност лице што открило податоци што укажуваат на постоење на корупција, а на лицето што дало изјава или сведочело во постапка за дело на корупција му се обезбедува заштита согласно со закон. Лицето има право на надоместок на штета што може да ја претрпи тој или член на неговото семејство поради дадената изјава или сведочење (член 20).
Исто така, законот предвидува и заштита на лицата што работат на сузбивање на корупцијата, така што предвидува дека на лицата што работат во органите за откривање и сузбивање на корупцијата им се обезбедува целосна заштита и независност, заради ефикасно извршување на нивните овластувања и должности и врз нив не смее да се врши притисок во работата или во преземањето конкретни дејствија. За извршениот притисок во работата или во преземањето конкретни дејствија, лицата ја известуваат Државната комисија, а за извршениот притисок во работата или преземањето конкретни дејствија врз членовите на Државната комисија, Државната комисија го известува Собранието на Република Македонија (член 21).
13. Кои мерки се преземаат (на пр. кампањи, медиуми и обука) за да се подигне свеста за корупцијата како сериозно кривично дело? Постојат ли одредби во законите кои имаат за цел спречување на корупцијата?
Подигање на свеста за корупцијата
Мерки за подигање на свеста за корупцијата како сериозно кривично дело преземаат Владата и другите државните органи, како и Државната комисија за спречување на корупцијата, при што се остварува соработка и со цивилниот сектор.
Од 04.05.2004 година при Министерството за внатрешни работи функционира отворена телефонска линија – 199 за пријавување случаи на корупција кај службените лица. Со кампања преку медиумите - пишани и електронски, се информира јавноста за можноста за користење на оваа телефонска линија. Од воведувањето на линијата до сега има повеке од 541 јавување и сите се проверуваат.
Во рамките на проектот “Набљудување над постапките за кривични дела од областа на корупцијата”, во 2003 година потпишан е Договор за соработка помеѓу Министерството за внатрешни работи и Транспарентност Македонија, како и Изјава за доверливост.
Во 2004 година Царинска управа го реализира проектот “Дали имате нешто да пријавите”. Во рамките на проектот е отворена бесплатна телефонска линија со број 197 која им овозможи на граѓаните да пријават шверц, корупција и малверзација во работата на Царинската управа. Спроведена е интензивна јавна кампања во пишаните и електронските медиуми за поттикнување на граѓаните да ги пријават своите сознанија за корупција во Царината.
Во Управата за јавни приходи е воведена бесплатна директна телефонска линија -198 за пријавување на злоупотреба на службената положба на вработените во Управата, затајување данок и неиздавање фискални сметки.
Министерство за правда, во рамките на проектот „Зајакнување на одговорноста“,на 18.06.2003 година потпиша меморандум за соработка со Транспарентност Македонија за заедничко подготвување на Законот за пристап до информации од јавен карактер и Законот за конфликт на интереси.
И од страна на невладиниот сектор се преземаат голем број мерки насочени кон дополнително зајакнување на јавната свест за опасностите од корупцијата. Овие мерки се насочени кон ефикасно вклучување во антикорупциските активности, преку јавна реакција и влијание на одлуките на законодавната и извршната власт, но и на активно следење на судската власт. Во најголем дел овие активности се реализирани од страна на невладината организација Транспарентност Македонија во соработка со неколку поголеми невладини организации (Здружение на новинари на Македонија, Форум ЦСИД Македонија, МЦМС, ФИООМ и други), надлежни државни органи и со меѓународни институции и организации.
Досега се објавени повеќе книги и брошури за корупцијата; спроведени се истражувањата во сферата на корупцијата, за прашањата на пристапот до официјалните информации и судирот на интереси и слично.
Една од позначајните иницијативи на граѓанското општество беше и формирањето на Коалицијата „Македонија без корупција“, која има 75 активни НВО членки. Генерално, целите на овој проект се исполнети. Голем број од невладините организации почнаа самостојно да изготвуваат проекти во сферата на антикорупцијата. Невладините организации редовно одржауваат трибини и работилници во своите градови. Исто така, треба да се напомене дека
паралелно со почетокот на овој проект се реализираше и проектот „Локална анти-корупциска соработка“.
Во текот на 2003 и 2004 година интензивирани се и активностите за запознавање на вработените во надлежните државни институции со појавните облици на корупцијата и нејзина кривично-правна идентификација, за што се организирани заеднички семинари од страна на Државната комисија за спречување на корупцијата и јавното обвинителство, а организирани се и поголем број семинари за организираниот криминал, за потребите од реформа на судскиот систем, јавното обвинителство, пенитенцијарниот систем, јавното правобранителство, адвокатурата и нотаријатот.
Одредби за спречување на корупцијата во законодавството
Покрај системскиот Закон за спречување на корупцијата (“Службен весник на Република Македонија“ бр. 28/02, 46/04 и 83/04 – пречистен текст), одредби за превенција и спречување на коруптивното однесување, конфликтот на интереси и неспојливоста на одредени функции постојат и во Уставот на РМ, како и во голем број секторски закони и подзаконски акти. Подолу се наведени примери за ваквите уставни и законски одредби.
Во Уставот на РМ, во членот 63 став 5 (“Службен весник на Република Македонија“,бр. 52/91, 01/92, 31/98, 91/01и 84/03), е предвидено дека со закон ќе се утврди неспојливоста и неизберливоста на функцијата пратеник во Собранието на РМ со вршењето на други јавни функции или професии.
Во член 83 став 1 од Уставот на РМ е предвидено дека должноста претседател на Републиката е неспојлива со вршењето на друга јавна функција, професија или функција во политичка партија.
Во делот на уставните одредби за Владата на Република Македонија, во член 89 став 5, е утврдено дека функциите претседател на Владата и министер се неспојливи со вршењето на други јавни функции или професии.
Уставот на РМ, исто така, содржи и одредби за неспојливост на судиската функција со вршење друга јавна функција и професија или со членување во политичка партија (член 100, став 3); неспојливост на функцијата член на Републичкиот судски совет со вршењето други јавни функции и професии или со членување во политички партии (член 104, став 5); неспојливост на функцијата јавен обвинител со вршењето друга јавна функција и професија или со членување во политичка партија (член 107, став 3); неспојливост на функцијата судија на Уставниот суд со вршењето друга јавна функција и професија или со членување во политичка партија (член 111, став 1).
Законот за избор на пратеници во Собранието на РМ (“Службен весник на Република Македонија“ бр. 42/2002, 50/2002 и 46/2004) во член 6 ја уредува неспојливоста на функцијата пратеник со вршењето на други јавни функции и професии. Така, во истиот член став 1 стои дека функцијата пратеник е неспојлива со функцијата претседател на Република Македонија, претседател на Владата на Република Македонија, министер, судија на Уставниот суд на РМ, судија, јавен обвинител, народен правобранител и со други носители на функции кои ги избира или ги именува Собранието на РМ и Владата на РМ. Во став 2 од истиот член е предвидено дека функцијата пратеник е неспојлива со функцијата градоначалник и со функцијата член на Советот на Град Скопје. Според став 3, функцијата пратеник е неспојлива со извршувањето на стручните и управните работи во органите на државната управа.Според став 4, функцијата пратеник е неспојлива со извршувањето на некоја стопанска или друга профитна дејност. Во став 5 стои дека функцијата пратеник е неспојлива со членувањето во управните одбори на јавните претпријатија, јавните установи, фондовите, агенциите, заводите и во другите правни лица, како и со изборот на претставник на државниот и на општествениот капитал во трговските друштва.
Во Законот за локалната самоуправа (“Службен весник на Република Македонија“ бр. 5/2002) постојат одредби во кои е утврдено дека градоначалникот на општината, за време на вршењето на функцијата градоначалник, не може да врши друга професионална дејност (член 52, став 3), како и посебен член (член 53) за конфликтот на интереси на градоначалникот: тој не може да биде именуван за член во надзорни, управни и контролни органи на трговски друштва и јавни служби и не може да учествува во процесот на одлучување за прашања во кои тој или неговиот брачен другар, деца или роднини до втор степен странична линија има финансиски или друг личен интерес. Слична одредба за конфликтот на интереси постои и за членовите на советот на општината (член 44). Тие не може да учествуваат во процесот на одлучување за прашањата во кои тие или нивните брачни другари, деца или роднини до втор степен странична линија имаат финансиски или други лични интереси, ниту за прашањата што се однесуваат за општинските јавни служби, доколку се вработени во тие јавни служби; членот на советот не може да биде вработен во општинската администрација на општината во која е избран.
Во Законот за Народниот правобранител (“Службен весник на Република Македонија“ бр. 60/2003) е утврдено дека функцијата народен правобранител е неспојлива во вршење на друга јавна функција и професија или со членување во политичка партија (член 8).
Во Законот за јавно обвинителство (“Службен весник на Република Македонија“ бр. 38/04) е утврдено дека јавниот обвинител и заменикот на јавниот обвинител не можат да вршат должности или работи кои се неспоиви со функцијата (член 49 став 2). Функцијата јавен обвинител и заменик на јавен обвинител е неспојлива со функцијата пратеник, односно советник во советите на единиците на локална самоуправа и Градот Скопје и со функциите во органите на Република Македонија, единиците на локална самоуправа и Градот Скопје, како и со вршење на друга јавна функција и професија или членување во политичка партија (член 50). Извршувањето на друга јавна функција и професија претставува основ за разрешување на јавниот обвинител и заменикот на јавен обвинител. Во насока на спречување на корупцијата во членот 44 од Законот е утврдено дека за јавен обвинител не може да биде именувано лице чиј брачен другар или лице во сродство во права линија или во странична линија до втор степен е јавен обвинител или заменик јавен обвинител во исто или повисоко јавно обвинителство за исто подрачје или во Јавното обвинителство на Република Македонија. Исто така, во членот 51 е регулирано дека јавниот обвинител и неговите заменици во врска со вршењето на својата функција не смеат да примаат подароци и користење на услуги од странките или лица кои директно или индиректно имаат интерес во јавно обвинителското постапување.
Во Законот за државните службеници (“Службен весник на Република Македонија“ бр. 59/2000, 112/2000, 34/2001, 103/2001, 43/2002, 98/2002, 17/2003, 40/2003, 85/2003, 17/2004 и 69/2004) во членот 18 се истакнува дека државниот службеник е должен работите да ги врши стручно, совесно, ефикасно, уредно и навремено, во согласност со Уставот и со закон. Во ставот 2 од истиот член е нагласено дека државниот службеник е должен да ја врши својата работа непристрасно и без влијание на политичките партии, да не се раководи од своите политички уверувања или од личните финансиски интереси, да не ги злоупотребува овласувањата и статусот што го има како државен службеник. Примањето подароци или други видови корист е санкционирано како дисциплински престап.
Во Етичкиот кодекс за државните службеници (“Службен весник на Република Македонија“ бр. 96/01 и 16/04) се содржани одредби кои се однесуваат на спречувањето на судирот на интереси. Така, во овој Кодекс, во членот 3 став 2 е утврдено, дека при донесувањето на конкретни одлуки државниот службеник нема да се раководи од погрeшна, неоправдана или неразумна оцена на фактичката ситуација, меѓу другото и заради конфликтот на интереси. Членот 5 ја регулира злоупотребата на овластувањата и статусот на државниот службеник, при што е утврдено дека должност на државниот службеник е да избегне каков и да е конфликт на интереси, како и ситуации кои би можеле да доведат до сомневање за конфликт на интереси. Во членот 8 е утврдено дека државниот службеник не смее да дозволи личниот финансиски интерес да дојде во конфликт со неговата положба и статус на државен службеник. При тоа, финансискиот интерес подразбира не само било каква корист за државниот службеник, туку и корист за неговото семејство, роднините, пријателите, за физички и правни лица со кои има или имал деловни врски. Покрај ова, државниот службеник не смее да прифати односи на соработка со лица или организации кои имале или имаат економски интерес од одлуките или активностите на органот во кој е вработен државниот службеник. Разработка на челнот 68 од Законот за државни службеници претставува членот 9 од Кодексот, во кој е уредено дека државниот службеник не смее ниту да бара, ниту да прифати, за себе или за друг, подароци, услуги, помош или каква и да е друга корист која би можела да го корумпира неговиот професионален пристап кон одредени работи. Членот 10 утврдува обврска за државниот службеник за заштита и економично користење на државните средства. За подетални информации за статусот на државните службеници, нивната независност, регрутирање и кариерни структури и нивното наградување, а кои се значајна претпоставка за превенција на корупцијата види одговор I_C_06.
Во Законот за Внатрешни работи (“Службен весник на Република Македонија“ бр.19/95, 55/97, 38/02, 13/03, 33/03 и 19/04) предвидено е дека вработените во министерството со посебни должности и овластувања не можат да вршат дејности кои се неспоиви со нивните должности. Согласно Законот за внатрешни работи, беше донесен Кодекс за полициска етика (“Службен весник на Република Македонија“ бр. 3/04), кој содржи одредби кои се во насока на спречување на корупцијата. Така, во членот 21 став 2 е утврдено дека припадницита на полицијата не треба да се постават во материјална и друга зависност од други лица или органи. Исто така, припадниците на полицијата не смеат да ги користат службените овластувања со цел стекнување лична корист (став 3).
Во Законот за Царинската управа (“Службен весник на Република Македонија“ бр. 46/04) постојат одредби со кои се регулира вршењето на дополнителни активности од страна на царинските службеници (член 60), при што не смеат да вршат никаква друга функција, должност или дејност поврзана со остварување профит која е во судир со нивната службена должност или дејност која е во судир со нивната службена должност како сопственици или партнери во трговски друштва, членови на управни одбори или надзорни органи на трговски друштва. Исто така, царинските службеници не смеат да се раководат од лични финансиски интереси, не смеат да ги злоупотребуваат овластувањата и статусот на царински службеник при вршењето на работите, не смеат да користат привилегии и ослободувања, ниту да бараат и да примаат материјална или друга корист при исполнувањето на нивните обврски и мораат да се однесуваат во согласност со Кодексот на однесување на Царинската управа (член 58).
Во Законот за спречување на корупцијата (“Службен весник на Република Македонија“ бр. 28/02, 46/04 и 83/04) во член 1, се вели дека со овој закон се уредуваат мерките за спречување на корупцијата при спроведувањето на власта и при извршувањето на доверените јавни овластувања, како и мерките за спречување на корупцијата при вршењето работи од јавен интерес на правните лица поврзани со остварувањето на јавните овластувања, како и мерките и активностите за спречување на корупцијата. Со одредбите на овој Закон се утврдуваат и мерките за спречување на судирот на интереси.
Во третата глава од Законот, којашто се однесува на спречувањето на корупцијата при извршувањето на јавните овластувања, се содржани повеќе одредби со кои се утврдуваат забранетите однесувања за избраните или именувани функционери, службените лица и одговорните лица во јавни претпријатија или во други правни лица што располагаат со државен капитал, при извршувањето на јавните овластувања. Со одредбите од оваа глава се утврдува забрана за именуваните или избраните функционери, службеното лице, одговорното лице во јавно претпријатие за вршење на други дејности неспојливи со функцијата.
Во член 30 е предвиден забраната за примање подароци.
Значајна обврска која произлегува од Законот, а преставува основа за спречување на корупцијата е и обврската за пријавување на имотот што е во сопственост на избраниот или именуван функционер, одговорното лице во јавно претпријатие, јавна установа или друго
правно лице што располага со државен капитал, на службеното лице или во сопственост на членовите на нивните семејства. Обврската за пријавување се однесува и на секоја промена на имотната состојба.
Во членот 28 се предвидува дека избраниот или именуваниот функционер или службеното лице кое во рок од три години по престанокот на функцијата ќе основа трговско друштво или ќе почне да се занимава со дејност со којашто се остварува профит во областа во којашто работел, е должно за тоа да ја информира Државната комисија.
Одредби кои по својата суштина преставуваат мерки за спречување на корупцијата се и одредбите од член 29 (Забрана за стекнување акционерски права); член 30 (Забрана за влијание заради вработување на блиски роднини); член 33 (Злоупотреба на јавни набавки) и други членови.
Спречувањето на судирот на интереси е посебно регулиран во глава четврта, при што се предвидени повеќе членови кои ја уредуваат законитоста во постапувањето на избран или именуван функционер, службено или одговорно лице во некое јавно претпријатие, како и друго правно лице коешто располага со државен капитал. Така, јасно е пропишано дека кога ќе дојде до судир меѓу јавниот и личниот интерес одговорното лице е должно да постапува според општиот интерес, при што се смета дека судирот меѓу личниот и општиот интерес постои кога со вршењето на определено службено или друго дејствие се засега во материјалните или во другите интереси на лицата опфатени со законот или во интересите на членовите на нивните семејства. Во случај кога постојат околности кои укажуваат на судир на интереси и предизвикуваат сомнеж во пристрасоноста, при одлучувањето или преземањето на некакво службено или друго дејствие задолжително се врши изземање на лицето од вршењето на определеното дејствие. Со Законот се уредува и прашањето за незаконито барање на претпоставен, при што службеното лице е должно за ваквите барања, кои и по усното укажување, непосредно се повторуваат од претпоставениот, да ги извести државните органи
иДржавната комисија за спречување на корупцијата. Согласно Законот, секој носител на јавна функција, како и друго службено лице и одговорно лице во јавно претпријатие, јавна установа
идруго правно лице што располага со државен капитал е должно да го пријави секое казниво дело поврзано со корупција .
Со одредбите на Законот стриктно се забранува било кој облик на влијание. Доколку се утврдат повреди на овие забрани, секој граѓанин е должен за тоа да ја извести Државната комисија.
Повод за покренување преставка пред Државната комисија претставува и сомневањето, засновано врз факти, дека во вршењето на дискреционото овластување одлуката е донесена поради корумпираност. Во контекст на превентивните мерки на спречување на корупцијата, Законот утврдува децидна обврска за идентификација и пријавување на понудата за поткуп. Во случај кога постои обвинение за корупција, лицето обвинето за дело на корупција без одлагање го известува органот кој го избрал односно именувал, својот претпоставен и Државната комисија. Со одредбите на Законот е утврдено дека преземените правни работи, односно донесените конкретни поединечни решенија, што се резултат на корупција не предизвкуваат никакво правно дејствие, односно се сметаат дека не се ни донесени или склучени. Секој кој е оштетен со актот на корупција има право да бара надоместок на штета.
Одредби кои се однесуваат на судирот на интереси има и во Законот за здруженијата на граѓаните и фондациите (“Службен весник на Република Македонија“, бр. 31/98) Така, согласно со овој закон, здруженијата на граѓани и фондациите не можат да вршат политички активности или да го користат својот имот и средства за остварување на цели на политчките партии (член 3). Во случај не непочитување на оваа одредба, здружението на граѓани или фондацијата престанува да постои (член 56)
Одредбите кои се однесуваат на спречување на корупцијата во политиката подетално се разработени во одговор I_E_05.
14. Постојат ли јасни и транспарентни правила за финансирање на политичките партии, социјалните партнери и други интересовни групи и постои ли надворешна финансиска контрола на овие субјекти со цел одбегнување конфликт на интереси меѓу претставниците на тие субјекти, носители на јавни функции и приватниот сектор?
Според член 20 став 1 од Уставот на Република Македонија (“Службен весник на Република Македонија“,бр. 52/91, 01/92, 31/98, 91/01и 84/03) на граѓаните им се гарантира слободата на здружување заради остварување и заштита на нивните политички, економски, социјални, културни и други права и уверувања.
Политичките партии, според концептот на Уставот се граѓански здруженија и нивното финансирање се остварува во рамките на полтичката активност.
Законот за финансирање на политичките партии што го донесе Собранието на Република Македонија во октомври 2004 година (“Службен весник на Република Македонија”,бр.76/04), го уредува прашањето за начинот и постапkaта за обезбедување на финансиски средства, располагање со средствата за тековна работа и дејствувањето на политичката партија, како и начинот на контрола на финансирањето и финансиско-материјалното работење на политичките партии.
Финансирањето на политичките партии е јавно и транспарентно, а тие се финансираат од јавни и приватни извори на финансирање.
Јавните извори за финансирање на политичките партии се средства предвидени во Буџетот на Република Македонија и буџетите општините и Градот Скопје. Законот предвидува вкупните средства за годишно финансирање на политичките партии да изнесува 0,06% од вкупните изворни приходи на Буџетот на Република Македонија, а кои можат да се користат исклучиво за остварување на своите цели утврдени со закон, статут и други акти на партијата.
Средствата за финансирање на политичките партии во износ од 30% што се обезбедуваат од Буџетот на Република Македонија се распоредуваат подеднакво на парламентарните и вонпарламентарните политички партии кои освоиле најмалку 1% од гласовите на излезените граѓани на последните избори за пратеници во Собранието на Република Македонија на ниво на целата Република односно на последните локални избори во единицата на локалната самоуправа.
Средствата за финансирање на политичките партии во износ од 70% што се обезбедуваат од Буџетот на Република Македонија се распорeдуваат на политичките партии чии кандидати се избрани за пратеници во Собранието на Република Македонија сразмерно на бројот на нивните пратеници, односно на политичките партии чии кандидати се избрани за градоначалници и советници во општините на Република Македонија, сразмерно на бројот на нивните советници. Средствата се распоредуваат секои три месеци, врз основа на Упаство донесено од страна на Министерот за финансии.
Приватните извори за финансирање на политичките партии се финансиски средства од членарини, донации подароци, прилози, дотации, спонзорства, легати, продажба на промотивен и пропаганден материјал и сопствени приходи. Износот на чланарината, за период од една година, на секој член поединечно не смее да биде повисок од една просечна исплатена плата во Републиката во предходната година. Политичките партии можат да примаат донации во вид на пари, материјални средства или услуги, а можат да примаат непарични донации доколку тие согласно статутот, можат да бидат употребени за нивните активности. Вкупниот износ на поединечната донација не смее да ја надмине сумата од 200 просечни плати од правни лица и 100 просечни плати од физички лица во Републиката, исплатени во предходниот месец. Овој износ не смее да биде кумулиран повеќе од еднаш годишно.
Политичките партии водат регистар на донации со податоци за името, односно називот на секој донатор поединечно, видот и вредноста на донацијата и датумот на добивање на донацијата.
Политичките партии се должни јавно да го објавуваат регистарот на донации. Политичките партии не можат да вршат стопанска дејност и не мо`ат да стекнуваат други видови приходи освен од камата на депозит, депониран во банка, закупнина, односно издавање под закуп на просториите на партијата, приходи од продажба на печатени, аудиовизуелни и дигитални изданија и пропагандни материјали и други публикации, приходи од продажба на билети организирани за партиски цели .
Субјекти од кои политичките партии не можат да се финансираат се странски влади, меѓународни институции, органи и организации на странски држави и други странски лица, државни и локални органи надвор од средствата предвидени во буџетите освен средствата предвидени со законот и законите за избори, јавни установи, јавни претпријатија, фондови и други правни лица кои располагаат со државен капитал, јавни претпријатија, јавни установи, јавни фондови формирани од општините, претпријатија кои имаат најмалку 20% учество на државен капитал, јавни установи и институции, вклучувајќи ги и тие што го започнале процесот на приватизација, приватни претпријатија кои во моментот на давање прилог за политичката партија вршат јавни услуги за државни органи или за јавни установи, претпријатија и фондови по пат на договор, здруженија на граѓани, верски заедници или религиозни групи, анонимни или неидентификувани извори и средства на претпријатија со мешовит капитал каде доминантен сопственик е странски вложувач. Политичките партии не смеат да имаат средства во странски банки или други финансиски институции надвор од Република Македонија.
Надзорот над финансиско-материјалното работење на политичките партии го вршат Министерството за финансии и Државниот завод за ревизија. Годишната сметка за финансиското работење, согласно со законските прописи, политичките партии ја доставуваат до Министерството за финансии, Управата за јавни приходи, Централниот регистар и Државниот завод за ревизија. Годишната сметка за финансиското работење, согласно со законските прописи, политичките партии ја доставуваат до Министерството за финансии, Управата за јавни приходи, Централниот регистар и Државниот завод за ревизија. Политичките партии, најдоцна до 31 март, изготвуваат годишен финансиски извештај за предходната година и го доставува до Државниот завод за ревизија.
Законот пропишува санкции за субјектите кои не ги почитуваат утврдените норми и правила за висината на доделените средства на политичките партии, за политичката партија и за одговорното лице на политичката партија, за неизготвување и недоставување на извештај до надлежните органи.
Во април 2002 година Собранието на Република Македонија го донесе Законот за спречување на корупцијата. Со овој закон се предвидува дека финансирањето на политички партии, синдикатот или здруженија на граѓани е јавно и дека тие субјекти не можат да прибираат средства во готово за финансирање на својата активност од неидентификувани извори.
Законот пропишува дека за изборна кампања не можат да се користат и не можат да се финансираат активности на политички партии, синдикат или здруженија на граѓани од буџетски средства на Република Македонија, од јавните фондови и средства на јавни претпријатија или правни лица што располагаат со државен капитал, освен ако е тоа определено со закон.
Забранети се и нови инвестиции и вонредни исплати за време на сите изборни кампањи, освен ако за тие намени претходно не се обезбедни средства односно се работи за реализација на однапред утврдена програма. За вонредни исплати се сметаат исплати на плати, пензии, социјална помош или други исплати од буџетски средства или средства од јавни фондови, а истотака не смее да се оттуѓува државен капитал.
Државната комисија за спречување на корупцијата има овластување да превземе мерки кога постојат основи за сомневање за злоупотреба на буџетските средства или средствата на јавните фондови за изборна кампања. Доколку се утврди дека сомневањата се основани за тоа Комисијата ги известува надлежните органи.
Државната комисија за спречување на корупцијата за можните злоупотреби на буџетските средства, јавните фондови и средствата на јавните претпријатија и другите правни лица што располагаат со државен капитал, најдоцна во рок од три месеци од денот на завршувањето на изборите му доставува посебен извештај на Собранието на Република Македонија, а извештајот се објавува и во средствата за јавно информирање.
Контрола односно прашање за злоупотреба на буџетските средства и средствата на јавните фондови можат да покренат и 20 пратеници во Собранието на Република Македонија за што согласно член 76 став 4 од Уставот на Република Македонија може да се формира анкетна комисија.
Политичка партија, синдикат или здружение на граѓани може да биде казнето со парична казна ако прибира средства во готово или од неидентификуван извор, како и одговорното лице на правното лице.
Со Законот за државната ревизија изменет во 2001, 2003 и 2004 година (“Службен весник на Република Македонија“, бр. 65/97, 70/01, 31/03,19/04 и 73/94-пречистен текст), создадени се услови за надворешна државна контрола (ревизија) над политичките партии финансирани со средства од Буџетот на Република Македонија, со цел да се одбегне конфликт на интереси помеѓу политичките и јавни функции и приватниот сектор.
Социјалните партнери на Владата на Република Македонија, организирани на доброволен принцип во синдикални организации се самостојни во изразувањето и застапувањето на интересите на членството и односите што ги градат со државните органи и другите институции.
Правото на синдикално организирање произлегува од член 37 став 1 од Уставот на Република Македонија според кој заради остварување на своите економски и социјални права граѓаните имаат право да осоваат синдикати.
Правото на синдикално организирање е предвидено и во Законот за работните односи (“Службен весник на Република Македонија“ бр. 80/93, 3/94, 14/95, 53/97, 59/97, 21/98, 25/00, 34/00, 50,01, 25/03 40/03 и 80/2003 пречистен текст ). Пристапувањето во синдикалните организации според член 84 став 3 од Законот се врши под услови утврдени во Статутот.
Законот за државните службеници (“Службен весник на Република Македонија“ бр.59/00, 112/00,34/01,103/01,43/02,98/02,17/03,40/03,85/03,17/04 и 69/04), со кој е уреден статусот, правата,
должностите и одговорностите на државните службеници во посебен член го уредува прашањето за синдикално организирање. Според член 26 од овој Закон , државните службеници заради остварување на своите економски и социјални права имаат право да основаат синдикати и да членуваат во нив, под услови и на начин утврден со закон. Законот дава можност државниот службеник во остварувањето на правата од работниот однос да бара заштита, помеѓу другите органи и од синдикатот.
Според решенијата што се предвидени во статутите, синдикатите за извршување на функцијата, обезбедуваат средства од чланарина, подароци, прилози, спонзорства и други извори.Висината на чланарината која се исплатува во процентуален износ од нето плата на секој член е задолжителна. Одлука за начинот на распределбата на чланарината донесува највисокиот орган на синдикатот.
Материјално- финансиското работење на синдикатот се врши во согласност со законските прописи. Контрола на финансиското и материјалното работење врши надзорен одбор кој што го сочинуваат членови на синдикатот. Членовите на надзорниот одбор не можат истовремено да бидат членови на Собранието и членови на претседателството на синдикатот. Со ваквите решенија се обезбедува полна самостојност и непристрасност на органите што се формираат за вршење на функциите на синдикалната организација.
Невладините организации и фондациите согласно член 61 став 1 од Законот за здруженија на граѓани и фондации (“Службен весник на Република Македонија“ бр. 31/98), можат да стекнуваат предмети, парични средства и имотни права. Средствата се стекнуваат од чланарина, прилози, донации и со нив тие располагаат во согласност со Статутот и со Закон.
Здрженијата на граѓани и фондациите можат да добиваат средства од Буџетот на Републиката, буџетите на единиците на локалната самоуправа и Буџетот на Градот Скопје. Средствата од буџетите се добиваат врз основа на предходно изготвена програма (проекти) подготвени од страна на здруженијата на граѓани и фондациите кои ќе бидат одобрени од Владата на Република Македонија, односно надлежните министерства, советите на единиците на локалната самоуправа и Советот на Градот Скопје.
Според член 63 од Законот за здруженијата на граѓани и фондациите се утврдува органот кој врши контрола за наменското користење и располагање со средствата и приходите на здруженијата на граѓаните и фондациите. Органот кој врши контрола е составен од членови на здружението на граѓани или фондацијата кои се избираат на начин предвиден во статутот. Секој член има право да бара да изврши увид во користењето на средствата и приходите на начин утврден со статутот.
Финансирањето на невладините организации и фондации од Буџетот на Република Македонија се одвива редовно преку издвојување на средства во посебна ставка. Распределбата на средствата се врши врз основа на Одлука за критериумите и постапката за распределба на финансиски средства за здруженијата на граѓани и фондации од Буџетот на Република Македонија (“Службен весник на Република Македонија“, бр.60/00).
Начинот на доделувањето на средствата е транспарентен и се врши преку јавен повик кој се објавува во средствата за јавно информирање секоја тековна година.
Корисниците на јавниот повик треба да ги исполнат следните критериуми: да достават годишна програма, листа на завршени проекти и програми за предходната година, финансиска подршка од страна на здруженијата на граѓани и фондациите утврдени во Буџетот на Република Македонија, предлог -проект за финансирање за тековната година, статутот и решение за регистрација, извештај за добиени средства од Министерството за финансии во изминатата фискална година и начинот на нивната реализација и согласност за сопствено финансиско учество во реализација на предлог-проектот и програмите.
Распределбата на средствата од Буџетот на Република Македонија определени за здруженијата на граѓани и фондации ги врши Владата на Република Македонија, по предлог на посебна комисија формирана за таа цел. Одлуката на Владата на Република Македонија се објавува во Службен весник на Република Македонија.
15. Дали постојат ефективни кодекси на однесување и други мерки за привантиот секотр со кои се унапредува корпоративната општествена одговорност насочени кон спречување на коруптивно однесување?
Во Република Македонија последниве години се актуелизира прашањето на унапредување на општествена одговорност, пред се во насока на спречување на коруптивното однесување. Прашањето за улогата и позицијата на приватниот сектор во насока на спречување на коруптивното однесување е опсервирано, а веќе се обликуваат и конкретни иницијативи и пристапи.
Иницијативата за изготвување на Кодекс за добро корпоративно однесување како и Кодекс за етиката во бизнисот произлегува од новиот Закон за трговски друштва (“Службен весник на Република Македонија” бр. 28/04), заради зајакнување на одговорноста на менаџерите и корпоративното управување. Развивањето на овие кодекси на однесување за компаниите во насока на спречување на корупцијата и на поттикнување на придонесот на компаниите кон општеството во кое стопанисуваат е чекор кој непосредно претстои.
Новиот Закон за хартии од вредност ќе овозможи поголема конкуренција на пазарот на капитал во Република Македонија при давање на брокерски услуги , како и поголема транспарентност во работењето не само на банките и брокерските куќи, учесници на пазарот на капитал, туку и на акционерските друштва со посебни обврски за известување, членовите на органите за управување, директорите, и одделните акционери.. Со овој Закон, меѓу другото се предвидува големите странски брокерски куќи да можат да имаат свои подружници во земјата. Покрај создавањето поголема конкуренција на берзанските пазари во земјата, новиот Закон ќе овозможи и многу повисок степен на транспарентност кај работењето на берзанските институции.
Се очекува погоре споменатите кодекси да бидат донесени во текот на 2005 година и тие би имале форма на таканаречени “soft law”.
Содржината на кодексите на однесување може да се лоцира во следните насоки:
−Забрана на мито (давање и примање) и други форми на корупција како на пример даночна евазија;
−Развивање внатрешни системи за истраги и извештаи по ова прашање;
−Објавување извештаи во врска со нивото на корупција и за преземените акции за нејзино совладување.Отсуството на вакви извештаи би значело дека компанијата не се справува со корупцијата;
−Транспарентност на компаниите во договорите, лиценците, финансирањето на изборните кампањи, итн., како и целосно и транспарентно плаќање на даноците;
−Создавање на стимули за однесување согласно законите, како на пример, унапредување на кадри за вакво однесување;
−Оневозможување на ангажирање на локални субјекти од страна на странски компании да вршат “нечиста работа”, што би значело само префрлање на вината за коруптивните активности;
−Алоцирање на средства за поддршка на организации на граѓанското општество кои промовираат владеење на законот и анти-корупција.
Како илустрација на одредени иницијативи и активности кои во поширока смисла го допираат прашањето на унапредување на корпоративната општествена одговорност во насока на спречување на корупцијата во приватниот сектор, може да послужи искуството и поставувањето на Стопанската комора на Македонија и Amcham, а во академско-едукативна смисла, на Економскиот факултет на Универзитетот “Св. Кирил и Методиј” во Скопје.
Стопанската комора на Македонија е инволвирана во активности, пред се на промотивен и едукативен план. Една од тие активности се однесува на промовирањето на Етичкиот кодекс на деловни активности – Асоцјација на балканските комори (Code of Ethics in Business Activities – Association of Balkan Chambers – ABC) кај што Македонија е една од членките оснивачи (1994 година) што Комората го остварува со периодично публикување на Кодексот во нејзините гласила, неделната публикација - Билтен и во месечен двоброј на списанието Економски магазин. Следна институција е Суд на честа - за заштита на добрите деловни обичаи во работењето на членовите на Комората, како и за спречување на активности кои преставуваат нелојална конкуренција или монополско однесување на пазарот (е формиран во 1990). На едукативен и превентивен план во приватниот сектор, Стопанската комора во рамките на регионалниот Проект Олеснување на трговијата и транспортот во Југоисточна Европа (Trade and Transport Facilitation in Sought east Europe – TTFSE), инициран од СЕКИ
(SECI- Sought east European Cooperation Initiative), a финансиран од Светската банка и од американската Влада, има реализиранo 48 семинари со 3 модули во рамките на еден семинар: Деловна етика и корупција (Business Ethics and Corruption), Надворешно-трговски операции и Транспортни операции, царински транзитни процедури. Овие интерактивни семинари со печатениот прирачник ги има реализирано Стопанската комора на Македонија, како домаќин на МАКПРО – СЕКИ – Национален прокомитет, со предавачи – практичари, посебно за оваа прилика, обучени на Универзитетот “Коч” во Истанбул. Обуката ја поминаа 954 учесници, од кои 794 претприемачи од 657 фирми и 160 царински работници, во 14 градови. Модулот Деловна етика и корупција (Business Ethics and Corruption), содржи тематски единици: A – Деловна етика (Business Ethics) и Б – Корупција (Corruption). Конечно,
во рамките на истиот Проект, Комората/МАКПРО, согласно изработениот софтвер од страна на Светската банка, перманентно спроведува анонимна анкета меѓу своето членство, фирмите што вршат активности во меѓународната трговија, транспорт и шпедиција, во врска со ефикасноста на граничните премини и служби, вклучувајќи ги прашањата за корумпираноста на царинските служби, службите на министерствата и други агенции на граничните премини, овластени за издавање соодветна извозно-увозна документација. Самата анкета е индикатор на состојбите, но и промотор на антикоруптивно однесување.
Во Република Македонија концептот на Корпоративната општествена одговорност е релативно нов, а во академско-едукативна смисла за прв пат беше пошироко промовиран во почетокот на 2002 година преку учеството на студенти и професори од Економскиот факултет при Универзитетото “Св. Кирил и Методиј” од Скопје, на Глобалната електронска конференција на Светската банка од Вашингтон за Корпоративната општествена одговорност ("Future Leaders' E-Conference on Corporate Social Responsibility"). Меѓу главните прашања на Конференцијата беше и односот меѓу корпоративната општествена одговорност и корупцијата. Меѓу 1122 млади луѓе од 100 земји од целиот свет кои зедоа учество на оваа шест неделна “on line" конференција, Македонија, според бројноста и квалитетот на своите учесници, беше рангирана како 10-та, зад Јапонија, а пред Канада. Денес, концептот на корпоративната општествена одговорност е составен дел на курикулумите на неколку наставни предмети што се изучуваат на Економскиот факултет во Скопје.
16. Кога вашата земја станала членка на Групата на држави од Советот на Европа против корупцијата (GRECO), и кои мерки се преземени за спроведуавње на препораките на
GRECO?
Република Македонија е членка на ГРЕКО (Група на држави за борба против корупцијата) од 06.10.2000 година. Таа беше 26-тата земја членка на ГРЕКО што требаше да се провери во првиот круг на евалуација.Тимот за евалуација ја посети Р.Македонија во март 2002 година, откако беше доставен од македонските органи до експертите на ГРЕКО одговор на прашалникот за евалуација.
Посетата резултираше со Извештај за оценка на Република Македонија (усвоен на 12тиот генерален состанок на ГРЕКО ( 9 – 13.12.2002, Стразбур), во кој беа содржани препораки за владините институции. За реализација на препораките содржани во Извештајот, Р. Македонија презема бројни активности на законодавно и институционално поле. Прогрес Извештајот за усогласеност и реализација на препораките од Првиот Извештај за оцена на Република Макрдонија беше усвоен на 21та пленарна седница на ГРЕКО одржана во Стразбур на 29.11.- 02.12.2004. Во меѓувреме Министерството за правда ги достави одговорите на Вториот прашалник на ГРЕКО, а се реализираше и втората мониторинг посета на Р.Македонија ( 06- 10.12.2004). Беа остварени низа средби со преставници од владини и невладини институции меѓу кои: со преставниците од Министерстворо за правда, Министерството за финансии, Министерството за внатрешни работи, Царинската управа, Државната ревизија, Управата за јавни приходи, со преставници од судството и обвинителството, Агенцијата за државни службеници, Транспарентност Македонија, Адвокатската комора, Здружението на судии на Република Македонија, Здружението на обвинители на Република Македонија, Центарот за континуирана едукација на судиите и други. Приоритетни теми на посетатата беа: приход од корупција, правни лица и корупција, јавната администрација и корупција.
Што се однесува до обврските на Република Македопнија согласно препораките на ГРЕКО- тимот за евалуација , Република Македонија ги ратификува Казнената конвенција за корупција (“Службен весник на РМ“, бр.32/99) и Цивилната конвенција за корупција на Советот на Европа (“Службен весник на РМ“, бр. 13/02) и го потпиша Дополнителниот Протоколот на Казнената конвенција за спречување на корупцијата (15.05.2003).
Донесен е и Законот за спречување на корупцијата ( “Службен весник на Република Македонија“ бр. 28/02), а со Законот за изменување и дополнување на Законот за спречување на корупцијата (“Службен весник на Република Македонија“, бр. 46/04) се предвидува: подигање на степенот на самостојноста и независноста на Државната комисија и јакнење на нејзината улога во заштитата на лицата што работат на сузбивање на корупцијата и заштитата на членовите на Комисијата.
Во ноември 2002 година избрани се од страна на Собранието на Република Македонија членовите на Државната комисија за спречување на корупција, која има превентивна и контролна улога и е самостојна и независна во извршувањето на нејзините надлежности.
Во јуни 2003 година Комисијата ја донесе Државната програма за превенција и репресија, која содржи препораки за неопходните мерки и активности кои треба да се превземат со цел за востановување на ефикасен механизам за превенција и репресија на корупцијата.
Составен дел на антикорупциската програма на Државната комисија е и Акциониот план, кој содржи мерки кои треба да бидат преземени на краткорочен, среднорочен и долгорочен план од страна на надлежните органи за спречување и санкционирање на корупцијата.
Паралелно со овие активности, а согласно препораките на ГРЕКО тимот, на 26.12.2003 беа усвоени и неопходните измени на член 17 од Уставот на Република Македонија, со што се овозможи користење на специјални истражни мерки во кривични истраги за најтешките кривични дела, вклучувајќи ја и корупцијата, но само врз основа на судска одлука, под услови и во постапка утврдени во закон и ако е неопходно заради спречување или откривање на кривични дела, заради водење кривична постапка или кога тоа го бараат интересите на безбедноста и одбрана на Републиката.
Во тек е подготовка и новиот Закон за следење на комуникации, со цел новата уставна одредба да добие свое законско регулирање.Овие законски измени ќе бидат проследени и со соодветна обука и соодветна техничка опрема за полициските службеници, обвинителите, истражните судии и судиите.
И на полето на креирање на законска рамка со која прецизно ќе се дефинираат мерките за заштита на сведоци, за воспоставување на процедура за интервјуирање на информатори и други сведоци чиј што идентитет е познат само на надлежниот судски орган, а во согласност со ГРЕКО препораките, се превзема следново:
Со новите измени и дополнувања на Закон за кривична постапка (“Службен весник на Република Македонија“ бр.74/04) се предвидува нова глава, насловена како – Заштита на сведоците, на соработниците на правдата и на жртвите член 270-а, 270-б.
Имено, со овие одредби обезбедува во текот на постапката, јавниот обвинител, односно истражниот судија или претседателот на советот да преземаат дејствија за обезбедување на ефикасна заштита на сведоците, на соработниците на правдата, на жртвите доколку во постапкара се јавуваат како сведоци кога постои опасност да бидат изложени на заплашување, закана со освета или опасност по животот, здравјето или физичкиот интегритет или е потребна нивна заштита.
Во насока на имплементација на одредбите содржани во Законот за кривичната постапка е и новиот текст на Законот за заштита на сведоци, кој е во собраниска процедура (прва фаза).
Во насока на имплементација на една од препораките на ГРЕКО, е и новиот Законот за јавното обвинителство (“Службен весник на Република Македонија“ бр. 38/04) со кој се основа Одделение за гонење на сторители на кривични дела од областа на организираниот криминал и корупцијата во рамки на Јавното обвинителство на Република Македонија -член 29 од Законот за јавно обвинителство. Одделението е формирано и постапува за кривичните дела за кои гонењето се презема по службена должност извршени од организирана група од најмалку три лица, која дејствува одреден период, со цел да оствари непосредна или посредна финансиска корист или друг вид материјална корист и која ќе изврши едно или повеќе кривични дела, како и за други кривични дела за кои со закон е пропишана казна затвор во траење од најмалку четири години. Одделението е надлежно да постапува пред основните судови на целата територија на Република Македонија.
Законот за финансова полиција (“Службен весник на Република Македонија“ бр. 55/02) ја утврдува надлежност на финансовата полиција за испитување на сомнителни договори, како форма на коруптивно однесување.
Што се однесува до препораките на ГРЕКО во врска со прашањето на имунитетот истите не се имплементирани, бидејки нивната реализација наметнува измена на постојното уставно решение, затоа што прашањето кое лице и под кои услови ужива имунитет е регулирано со Уставот.
