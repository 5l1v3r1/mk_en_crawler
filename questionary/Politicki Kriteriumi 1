A. ДЕМОКРАТИЈА И ВЛАДЕЕЊЕ НА ПРАВОТО
1. Ве молиме да дадете краток опис на уставната и институционалната ситуација во Република Македонија.
Устав
Уставот на Република Македонија е усвоен на 17 ноември 1991 година, од страна на Собранието на Република Македонија, по одржувањето на референдумот на 8 септември1991 година, врз чија основа Република Македонија се конституираше како самостојна и суверена држава. Уставот на Република Македонија, повеќе пати е изменуван и дополнуван со амандмани и тоа: на 6 јануари 1992 година се прогласија и усвоија Амандманите I и II на Уставот на Република Македонија, на 1 јуни 1998 година Амандманот III, на 16 ноември 2001 година Амандманите од IV до XVIII и на 30 декември 2003 година Амандманот XIX, кои станаа составен дел на Уставот на Република Македонија.
Темелните вредности на уставниот поредок на Република Македонија се заснoваат врз основните слободи и права на човекот и граѓанинот признати со меѓународното право и утврдени со Уставот, слободно изразување на националната припадност, соодветна и правична застапеност на граѓаните кои припаѓаат на сите заедници во органите на државната власт и други јавни институции на сите нивоа, владеење на правото, поделба на државната власт на законодавна, извршна и судска, политички плурализам и слободни, непосредни и демократски избори, правна заштита на сопственоста, слобода на пазарот и претприемништвото, хуманизмот, социјалната правда и солидарноста, локалната самоуправа, уредувањето и хуманизацијата на просторот и заштитата и унапредувањето на животната средина и на природата и почитување на општо прифатените норми на меѓународното право. (Член 8 од Уставот на Република Македонија).
Граѓаните на Република Македонија се еднакви во слободите и правата независно од полот, расата, бојата на кожата, националното и социјалното потекло, политичкото и верското уверување, имотната и опшествената положба. Граѓаните пред Уставот и законот се еднакви.
Организација на државната власт
Државната власт во Република Македонија функционира врз поделбата на законодавна (Собрание на Република Македонија), извршна (Претседател на Република Македонија и Влада на Република Македонија) и судска власт.
Собрание на Република Македонија
Собранието на Република Македонија е претставнички орган на граѓаните и носител на законодавната власт на Републиката. Собранието го сочинуваат 120 пратеници, кои се избираат на општи, непосредни и слободни избори со тајно гласање за време од четири години.
Собранието го донесува и изменува Уставот, донесува закони и дава автентично толкување на законите, ги утврдува јавните давачки, донесува републички буџет и завршна сметка на буџетот, донесува просторен план на Републиката, ги ратификува меѓународните договори, одлучува за војна и мир, донесува одлука за менување на границата на Републиката, донесува одлука за стапување и истапување од сојуз или заедница со други држави, распишува референдум, одлучува за резервите на Републиката, основа совети, избира Влада на Република Македонија, избира судии на Уставниот суд на Република Македонија, врши избор и разрешување на судии, врши избори, именувања и разрешувања и на други носители на јавни и други функции утврдени со Уставот и со закон, врши политичка контрола и надзор над Владата и над другите носители на јавни функции што се одговорни пред Собранието, дава амнестија и врши и други работи утврдени со Уставот (член 68 од Уставот на Република Македонија).
Собранието за вршење на работите од својата надлежност донесува и одлуки, декларации, резолуции, препораки и заклучоци. Организацијата и функционирањето на Собранието на Република Македонија се уредува со Деловник (Види подетално во I_B_2).
Претседател на Република Македонија
Претседателот на Република Македонија ја претставува Републиката и е врховен командант на вооружените сили на Македонија (член 79).
Претседателот на Републиката се избира на општи и непосредни избори, со тајно гласање за време од пет години. За претседател на Република Македонија исто лице може да биде избрано најмногу два пати, и треба да биде државјанин на Република Македонија, а може да биде избрано лице кое на денот на изборите наполнило најмалку 40 години живот. За претседател на Републиката не може да биде избрано лице кое до денот на изборите не било жител на Република Македонија најмалку десет години во последните 15 години.
Претседателот на Република Македонија го определува мандаторот за состав на Владата на Република Македонија, ги поставува и отповикува со указ амбасадорите на Република Македонија во странство, ги прима акредитивните и отповиковните писма на странските дипломатски преставници, предлага двајца судии на Уставниот суд на Република Македонија, предлага двајца членови на Републичкиот судски совет, именува тројца членови на Советот за безбедност на Република Македонија, именува и разрешува и други носители на државни и јавни функции утврдени со Уставот и со закон, доделува одликувања и признанија во согласност со закон, дава помилувања во согласност со закон и врши и други функции утврдени со Уставот.
Претседателот на Републиката го известува Собранието за прашања од негова надлежност најмалку еднаш годишно, а Собранието може да побара од претседателот на Републиката мислење за прашања од негова надлежност (член 85 од Уставот).
Претседателот на Републиката е претседател на Советот за безбедност на Република Македонија (член 86)
Сегашен претседател на Република Македонија е Бранко Црвенковски, избран на претседателските избори одржани на 15 април 2005 година.
Влада на Република Македонија
Владата на Република Македонија е носител на извршната власт. Своите права и должности Владата ги врши врз основа и во рамките на Уставот и законите (член 88 од Уставот на Република Македонија).
Организацијата и начинот на работата на Владата се уредуваат со закон. Владата ја сочинуваат претседател и министри (член 89).
Владата ја избира и разрешува Собранието. Владата и секој нејзин член за својата работа одговараат пред Собранието.
Владата ја утврдува политиката на извршување на законите и другите прописи и е одговорна за нивното извршување, предлага закони, републички буџет и други прописи што ги донесува Собранието, предлага просторен план на Републиката, предлага одлуки за резервите на Републиката и се грижи за нивно извршување, донесува уредби и други прописи за извршување на законите, утврдува начела на внатрешна организација и за работа на министерствата и другите органи на управата, ја насочува и врши надзор над нивната работа,
дава мислења за предлозите на закони и други прописи кои на Собранието му ги поднесуваат други овластени предлагачи, одлучува за признавање на држави и влади, воспоставува дипломатски и конзуларни преставништва во странство, донесува одлуки за отворање на дипломатско-конзуларни претставништва во странство, предлага именување амбасадори на Република Македонија во странство и именува шефови на конзуларни преставништва, предлага јавен обвинител, врши именување и разрешување на носители на јавни функции и други функции утврдени со Уставот и со закон и врши и други работи утврдени со Уставот и со закон (член 91).
По прашањата од својата надлежност Владата одлучува на седници, а по покана на претседателот на Владата заради учество во расправата и давање мислења и предлози по прашања за кои се повикани на седницата, без право на одлучување можат да присуствуваат директори кои раководат со други органи на државната управа и управните организации, како и преставници на јавни претпријатија, здруженија на граѓани и фондации, установи и други правни лица. Владата ја сочинуваат претседател, четири министри без ресор и четиринаесет министри кои раководат со одделни министерства (Види подетално во I_C_5).
Државна управа
Државната управа ја сочинуваат министерства и други органи на управата и организации утврдени со закон. Организацијата и работата на државната управа се уредуваат со закон што се донесува со двотретинско мнозинство гласови од вкупниот број пратеници (член 95).
Органите на државната управа работите од својата надлежност ги вршат самостојно врз основа и во рамките на Уставот и законите и за својата работа се одговорни на Владата. Со органите на државната управа во областа на одбраната и полицијата раководат цивилни лица кои непосредно пред изборот на тие функции били цивили најмалку три години (Види подетално во I_C_5).
Судство
Судската власт ја вршат судовите и тие се самостојни и независни. Судовите судат врз основа на Уставот и законите и меѓународните договори ратификувани во согласност со Уставот. Организацијата на судството е единствена и се забранети вонредни судови. Видовите, надлежноста, основањето, укинувањето , организацијата и составот на судовите, како и постапката пред нив, се уредуваат со закон, што се донесува со двотретинско мнозинство гласови од вкупниот број пратеници (член 98).
Судијата се избира без ограничување на траењето на мандатот (член 99).
Судиите ги именува и разрешува Собранието на Република Македонија. Тие уживаат имунитет, за кој исто така одлучува Собранието (член 100).
Врховниот суд на Република Македонија е највисок суд во Републиката и го обезбедува единството во примената на законите од страна на судовите (член 101).
Во Република Македонија има три Апелациони судови и 27 основни судови. Расправата пред судовите и изрекувањето на пресудата се јавни (член 102).
Републички судски совет
Републичкиот судски совет го сочинуваат седум членови, кои ги избира Собранието. Членовите на Републичкиот судски совет уживаат имунитет, за кој одлучува Собранието (член 104).
Републичкиот судски совет на Собранието му предлага избор и разрешување на судии и утврдува предлог за разрешување од судиска функција во случаите утврдени со Уставот, одлучува за дисциплинска одговорност на судиите, ја оценува стручноста и совесноста на судиите во вршењето на нивната функција и предлага двајца судии на Уставниот суд на Република Македонија (член 105). Сегашен претседател на Републичкиот судски совет е Ленче Софрониевска (Види подетално I_ D_6).
Јавно обвинителство
Јавното обвинителство е единствен и самостоен државен орган кој ги гони сторителите на кривични дела и на други со закон утврдени казниви дела и врши и други работи утврдени со закон.
Јавното обвинителство ги врши своите функции врз основа и во рамките на Уставот и законот. Јавниот обвинител го именува и разрешува Собранието за време од шест години (член 106). Јавниот обвинител ужива имунитет, за кој одлучува Собранието (член 107). Во моментов функцијата Јавен обвинител на Република Македонија ја врши Александар Прчевски (Види подетално во I_D_3).
Уставен суд на Република Македонија
Уставниот суд на Република Македонија е орган на Републиката кој ја штити уставноста и законитоста (член 108).
Собранието ги избира судиите на Уставниот суд. Собранието избира шест судии на Уставниот суд со мнозинство гласови од вкупниот број пратеници. Собранието избира тројца судии со мнозинство гласови од вкупниот број пратеници кои припаѓаат на заедниците кои не се мнозинство во Република Македонија. Мандатот на судиите трае девет години без право на повторен избор (Амандман XV).
Уставниот суд избира претседател од своите редови за време од три години и без право на повторен избор (член 109).
Уставниот суд на Република Македонија одлучува за согласноста на законите со Уставот, за согласноста на другите прописи и на колективните договори со Уставот и со законите, ги штити слободите и правата на човекот и граѓанинот што се однесуваат на слобода на уверувањето, совеста, мислата и јавното изразување на мислата, политичкото здружување и дејствување и забраната на дискриминација на граѓаните по основ на пол, раса, верска, национална, социјална и политичка припадност, решава за судир на надлежностите меѓу носителите на законодавната, извршната и судската власт, решава за судирот на надлежностите меѓу органите на Републиката и единиците на локалната самоуправа, одлучува за одговорноста на претседателот на Републиката, одлучува за уставноста на програмите и статутите на политичките партии и за здруженијата на граѓани и одлучува за други прашања утврдени со Уставот (член 110).
Уставниот суд ќе укине или поништи закон ако утврди дека не е во согласност со Уставот. Исто така Уставниот суд ќе укине или поништи друг пропис или општи акт, колективен договор, статут или програма на политичка партија или здружение, ако утврди дека тие не се во согласност со Уставот или закон. Одлуките на Уставниот суд се конечни и извршни (член 112).
Начинот на Работа и постапката пред Уставниот суд се уредуваат со акт на Судот (член 113). Сегашен претседател на Уставниот суд на Република Македонија е Лилјана Ингилизова Ристова.
Локална самоуправа
На граѓаните им се гарантира правото на локалната самоуправа. Единиците на локалната самоуправа се општините. Во општините можат да се основаат облици на месна самоуправа.
Општините се финансираат од сопствени извори на приходи определени со закон и со средства од Републиката. (член 114).
Локалната самоуправа се уредува со закон, кој се донесува со двотретинско мнозинство гласови од вкупниот број пратеници, при што мора да има мнозинство гласови од вкупниот број пратеници кои припаѓаат на заедниците кои не се мнозинство во Република Македонија. Законите за локално финансирање, локални избори, општинските граници и за градот Скопје, се донесуваат со мнозинство гласови од присутните пратеници, при што мора да има мнозинство гласови од присутните пратеници кои припаѓаат на заедниците кои не се мнозинство во Република Македонија (Амандман XVI).
Територијалната поделба на Републиката и подрачјата на општините се утврдуваат со закон (член 116). Градот Скопје е посебна единица на локална самоуправа, чија организација се уредува со закон. Градот Скопје се финансира од сопствени извори на приходи определени со закон и со средства на Републиката. Градот Скопје е самостоен во вршењето на надлежностите утврдени со Уставот и со закон, а надзорот над законитоста на неговата работа ја врши Републиката (член 117) (Види подетално во I_C_16).
Народен правобранител
Собранието избира народен правобранител, со мнозинство гласови од вкупниот број пратеници, при што мора да има мнозинство гласови од вкупниот број пратеници кои припаѓаат на заедниците кои не се мнозинство во Република Македонија. Народниот правобранител ги штити уставните и законските права на граѓаните кога им се повредени од органите на државната управа и од други органи и организации што имаат јавни овластувања. Народниот правобранител посветува особено внимание за заштита на начелата на недискриминација соодветна и правична застапеност на припадниците на заедниците во органите на државната власт, органите на единиците на локалната самоуправа и во јавните установи и служби (Амандман XI).
Народниот правобранител се избира за време од осум години, со право на уште еден избор. Условите за избор и разрешување, надлежноста и начинот на работата на народниот правобранител се уредуваат со закон (член 77). Во моментов функцијата Народен правобранител на Република Македонија ја врши Иџет Мемети (Види подетално во I_G_6, I_G_7, I_G_8, I_G_9).
