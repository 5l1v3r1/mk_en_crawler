II. ПРЕФЕРЕНЦИЈАЛНИ ТРГОВСКИ СПОГОДБИ
1. Кои преференцијални трговски спогодби ги имате склучено со трети земји? Ве молиме да доставите копии (на еден од службените јазици на ЕУ) на предметните спогодби.
Република Македонија применува 11 договори за слободна трговија (ДСТ).
Девет од овие договори се применуваат на билатерална основа со следните држави:
-Србија и Црна Гора, ДСТ склучен на 04.09.1996, со примена од 16.10.1996 (“Службен весник на РМ” бр. 59/96); - Види 26_Анекс_08_01
-Република Хрватска, ДСТ склучен на 09.05.1997, со примена од 30.10.1997 (“Службен весник на РМ” бр. 28/97, 51/02 и 100/02); - Види 26_Анекс_08_02
-Република Бугарија, ДСТ склучен на 13.10.1999, со примена од 01.01.2000 (“Службен весник на РМ” бр. 83/99 и 100/02); - Види 26_Анекс_08_03
-Република Турција, ДСТ склучен на 07.09.1999, со примена од 01.09.2000 (“Службен весник на РМ” бр. 83/99); - Види 26_Анекс_08_04
-Украина, ДСТ склучен на 18.01.2001, со примена од 10.09.2001 (“Службен весник на РМ” бр. 53/01); - Види 26_Анекс_08_05
-Босна и Херцеговина, ДСТ склучен на 24.04.2002, со примена од 01.07.2002 (“Службен весник на РМ” бр. 45/02); - Види 26_Анекс_08_06
-Република Албанија, ДСТ склучен на 29.03.2002, со примена од 15.07.2002 (“Службен весник на РМ” бр. 47/02); - Види 26_Анекс_08_07
-Романија, ДСТ склучен на 07.02.2003, со примена од 01.01.2004 (“Службен весник на РМ бр.” 52/03); - Види 26_Анекс_08_08
-Република Молдова, ДСТ склучен на 28.01.2004 со примена од 01.01.2005 (“Службен весник на РМ” бр. 77/04). - Види 26_Анекс_08_09
-
Додека, два од овие договори се применуваат на мултилатерална основа и тоа:
-Договор за слободна трговија со ЕФТА државите (Швајцарија, Норвешка, Исланд и Лихтенштајн), склучен на 19.06.2000, со примена од 01.05.2002 (“Службен весник на РМ“ бр. 89/01 и 62/03) и - Види 26_Анекс_08_10
-Спогодбата за стабилизација и асоцијација со Европските заедници и нивните земји членки (Времена Спогодба за трговија и трговски прашања), со примена од 01.06.2001.
Цел на Република Македонија е создавање на отворена пазарна економија, при што преку договорите за слободна трговија го надминува хендикепот на мал пазар и им овозможува безцарински пристап на стоките кои потекнуваат од нејзината територија. Регионалното трговско интегрирање со земјите од југо-источна Европа, меѓу другото, е и во функција на подготвување на економските ентитети за полесно интегрирање во ЕУ.
Договорите за слободна трговија овозможуваат трговијата со индустриски и земјоделски производи да се одвива според преференцијални третмани. Со преференцијалните третмани всушност се обезбедува веднаш или постепено намалување на царинските давачки за различни групи на производи, со потекло од договорната страна.
Во рамки на договорите се дадени членови кои ја регулираат материјата на одредени договори во СТО и тоа: примена на заштитни мерки во услови на нарушување на трговијата со одредени производи, структурното прилагодување на млада индустрија, потоа начин на примена на анти-дампинг, интелектуалната сопственост, јавните набавки и др.


Денес, Република Македонија има постигнато висок степен на трговска либерализација, кој што произлегува од долгорочната и постојана примена на договорите за слободна трговија.
Република Македонија има склучено договори за слободна трговија со симетричен пристап во одвивање на трговијата со: Србија и Црна Гора, Република Хрватска, Република Албанија, Република Бугарија, Романија и Република Молдова. Потоа, договори со асиметричен пристап во полза на Република Македонија се склучени со: Укрaина, Република Турција, ЕФТА државите и земјите членки на ЕУ.
Единствен договор за слободна трговија кој што Република Македонија го склучи со асиметричен пристап во полза на другата страна е договорот со Босна и Херцеговина.
Република Македонија денес над 95% либерализација во трговијата со индустриски и земјоделски производи остварува со: Србија и Црна Гора, Република Хрватска и Босна и Херцеговина. Ваквата либерализација во трговијата со индустриски производи со Србија и Црна Гора и Република Хрватска е постигната во 2000 година.
Всушност, либерализацијата постигната со Србија и Црна Гора е 99%. По 1% од индустриските (исклучиво црна металургија) и земјоделски производи со Србија и Црна Гора подлежат на годишни квантитативни ограничувања.
Либерализацијата со Република Хрватска е 95%. Само за 5% на земјоделски производи се пресметува намалена или целосна царина без количини.
Либерализација на трговијата со земјоделски производи со Република Хрватска од 1 јануари 2005 година ќе биде 97%.
Целокупниот извоз од Босна и Херцеговина на индустриски и земјоделски производи во Република Македонија е либерализиран со стапување во сила на договорот односно од 1 јули 2002. Додека пак, македонскиот извоз со индустриски и земјоделски производи постепено се либерализира, при што од 1 јануари 2005 година македонскиот извоз ќе биде со 0%.
Трговската либерализација на Република Македонија со Република Албанија денес е 60%. Либерализацијата на трговијата со индустриски производи е 70%, а 50% со земјоделски производи. Останатите 50% од земјоделски производи се тргуваат во рамки на годишни квоти без царина, а надвор од квотата и оние без квоти се применува МФН. Од 1 јануари 2007 година, трговската либерализација со индустриски производи на двете страни ќе биде 100%.
Република Македонија околу 90% на либерализација во трговијата само со индустриски производи остварува со: Република Бугарија, Романија и Република Молдова. Овој процент на либерализација е постигнат во 2004 година. Останатите 10% ќе се либерализираат на 1 јануари 2005 година со Република Бугарија, на 1 јануари 2008 година со Романија и на 1 јануари 2009 година со Молдова. Единствено најчувствителните индустриски производи се предмет на царински давачки во наведените транзициони периоди.
Договорите за слободна трговија на Република Македонија со Република Турција и ЕФТА државите овозможува целосна либерализација на македонскиот извоз со индустриски производи на нивните пазари со стапување во сила на договорите. Од друга страна, целосна либерализација на турскиот извоз на индустриски производи на македонскиот пазар ќе се применува од 1 јануари 2008 година, и 1 јануари 2011 година за ЕФТА државите.
Договорот за слободна трговија меѓу Република Македонија и Украина овозможува целосна либерализација на македонскиот извоз со индустриски производи од 2005 година, а целосна либерализација на чувствителните украински индустриски производи е договорено од 2007 година и 2010 година за најчувствителните индустриски производи.
Либерализација на трговијата со земјоделски производи со: Република Бугарија, Република Турција, Украина, Романија и Молдова се одвива исклучиво во рамки на годишни тарифни квоти. По исполнување на квотите, како и останатите земјоделски производи кои не се предмет на тарифни квоти се тргуваат со полна царина.
Во мултилатералниот договор за слободна трговија со ЕФТА државите, трговијата со земјоделски производи е регулирана во посебни Протоколи за земјоделство со секоја држава, кои протоколи либерализацијата ја овозможуваат преку утврдување на квоти или без квоти со намалени царини од основните царини. Со измена и дополнување на договорот со ЕФТА државите (2003 година), Швајцарија, Исланд, Лихтенштајн и Норвешка овозможија поголема либерализација на македонскиот извоз со земјоделски производи.
Република Македонија во април 2004 година, поднесе официјално барање за нејзино пристапување во ЦЕФТА. Во јуни 2004 година, барањето на Република Македонија беше и официјално прифатено од земјите членки на ЦЕФТА, а во периодот од 13-14 септември 2004 година, се одржа Првиот мултилатерален состанок на експертските групи за текот на преговорите за членство на Република Македонија во ЦЕФТА. Исто така одржани се две рунди на билатерални преговори.
Преговорите на Република Македонија со земјите-членки на ЦЕФТА (Романија, Република Бугарија и Република Хрватска) се во насока на овозможување на поголема либерализција од она што сега се применува со билатералните договори за слободна трговија.
Со пристапување на Република Македонија во ЦЕФТА, билатералните договори за слободна трговија со Република Бугарија, Република Хрватска и Романија ќе се заменат со ЦЕФТА договорот.
2. Дали вашите државни органи имаат направено глобална анализа за разликите меѓу тие спогодби и спогодбите што ЕУ евентуално ги има склучено со истите трети земји? Доколку е направена анализа, ве молиме да ни ги доставите резултатите од истата. Доколку не е направена, дали постојат планови да се направи таква анализа? Ве молиме да не информирате за сите релевантни поединости на тие планови.
Глобална споредбена анализа на македонските преференцијални договори и преференцијалните договори кои што ЕУ ги има склучено со трети земји досега не е изготвена. За содржината на одредени Договори на ЕУ со трети земји, имаме одредени сознанија. Глобална споредбена анализа планираме да изготвиме по добивање на формален статус на земја кандидат за членство во ЕУ.
3. Колкав напредок е постигнат во повторното преговарање на вашата Спогодба за слободна трговија со Србија и Црна Гора?
Трговијата помеѓу Република Македонија и Србија и Црна Гора се одвива согласно Договорот за слободна трговија склучен 1996 година, според националните законодавства на двете држави. Во јуни 2001 година, двете страни се договорија да пристапат кон измена и дополнување на Спогодбата согласно правилата и одредбите на СТО и регулативите на ЕУ.
Мешовитата комисија која е одговорна за непречено спроведување на Спогодбата за трговија меѓу Владата на Република Македонија и Сојузната Влада на СР Југославија, во јуни 2001 година формира Мешовита Поткомисија за измена и дополнување на Спогодбата за трговија меѓу Владата на Република Македонија и Сојузната Влада на СР Југославија.
Поткомисијата за измена и дополнување на Спогодбата за трговија заклучно со фебруари 2003 година, целосно го усогласи текстот на Договорот за слободна трговија меѓу Република Македонија и Србија и Црна Гора, вклучувајќи го и Протоколот за потекло на стоката. Единствено отворени останаа прашањата за анексите, со кои се регулира квантитативното ограничување на мал број индустриски (исклучиво црната металургија) и земјоделско- прехранбените производи.
Поткомисијата на четири состаноци активно работи на усогласувањето на анексите за производите кои се предмет на квантитативно ограничување од постоечката Спогодбата за трговија.
Македонската страна постојано предлага целосна либерализација на црната металургија со стапување во сила на усогласениот текст на Договорот и натамошна либерализација на квантитативните земјоделско-прехранбените производи, во транзиционен период од 3 години, почнувајќи од 2004 година. Со тоа, целокупната трговија со Србија и Црна Гора би се одвивала без царина и царински давачки од 2006 година.
Ваквите македонски предлози не се прифатени од српско-црногорската страна, при што се инсистира на два предлога и тоа: 1. квотирање на нови земјоделски производи (грозје, домати, краставици и корнишони, вино, лубеници и пиперки) или 2. да се изготви нов текст на Договор со комплетно нови листи на царински квоти за најчувствителни земјоделски и индустриски производи.
Со оглед дека степенот на либерализација на трговијата согласно постоечката Спогодбата за трговија е 99% од 2000 година, Република Македонија укажа дека интенцијата на двете страни треба да биде кон зголемување на либерализацијата, во духот на спроведување на Меморандумот за либерализација и олеснување на трговијата во рамки на Пактот за стабилност, во кој е наведено дека заклучно со 2007 година, земјите од регионот треба да постигнат 90% либерализација во индустрискиот и земјоделскиот сектор.
Со оглед дека на ниво на Поткомисија со ваквите спротивставени ставови не можеше да се постигне конечен договор, предложи Мешовитата Комисија за спроведување на Спогодбата за трговија, предводена од министрите за економија, да одлучи по предлозите.
Во јули 2004 година, на седница на Мешовитата Комисија, српско-црногорската страна предложи неколку варијанти:
-од 1 јануари 2005 година, целосна либерализација на листите со земјоделските и индустриските производи, кои сега се на квантитативно ограничување; и
-воведување на квоти за македонските производи (грозје, домати, краставици и корнишони, вино, лубеници и пиперки, ) со 0% царина, а над квотата со 50% намалена царина од МФН, и (јаболка, свеж пекарски квасец, вермут, останати вина и тутун) со 0% царина во рамки на квота, а над квотата МФН стапката би се намалувала во транзиционен период од 4 години;
Македонската страна укажа дека квотирање на земјоделски производи е можно под услов да се овозможи примена на принципот “прв дојден-прв услужен”, при што би се одбегнало секакво администрирање при распределбата на квоти, без издавање на согласности и решенија. Ваквиот принцип Република Македонија го применува од 2001 година, со сите држави со кои применува договори за слободна трговија, вклучувајќи ја и Србија и Црна Гора.
Србија и Црна Гора увозот на квотирани производи го регулира со комисиска распределба, за кое македонската страна смета дека може да дојде до отежнување на навремен извоз на македонскиот производ на српско-црногорскиот пазар, со оглед дека горенаведените производи имаат безцарински третман.
4. Колкав напредок е постигнат во преговорите за потпишување на Спогодба за слободна трговија со УНМИК/Косово?
Со вклучување на УНМИК во септември 2003 година, во работата на Работната група за либерализација и олеснување на трговијата во рамки на Пактот за стабилност, во декември 2003 година, УНМИК ја отпочна иницијативата за склучување на Договор за слободна трговија
меѓу Република Македонија и УНМИК за територијата Косово. Ваквата иницијатива произлегува од барањето на УНМИК за економско интегрирање на територијата Косово во регионот.
Република Македонија трговијата со територијата Косово, ја врши во рамки на примена на Договорот за слободна трговија меѓу Владата на Република Македонија и Владата на Федеративна Република Југославија, каде што 99% од производите се тргуваат ослободени од плаќање на царина и царински давачки.
Преговорите за склучување на Привремен Протокол за слободна трговија почнаа во втората половина на декември 2004 година.
