III. ДИРЕКТНО ОДДАНОЧУВАЊЕ
1. Дали вашето законодавство дозволува за спојувањата на домашните претпријатија, поделувањата, преносот на средства и размена на акции, плаќање на данок на капитална добивка до негова стварна реализација (односно до располагање со средствата на кои данокот се однесува)?
Капиталните добивки влегуваат во даночната основа на данокот на добивка и не се оданочуваат со друг пропис.
Според одредбите од членот 25 од Законот за данок на добивка (“Службен весник на РМ” бр.80/93, 33/95, 43/95, 71/96, 5/97, 28/98, 11/01, 2/02, 44/02 и 51/03) капиталните добивки остварени од продажба на хартии од вредност, опрема и недвижен имот се вклучуваат во даночната основа на обврзникот и се приход на даночниот период. Во таа смисла македонското законодавство дозволува одложено оданочување на капиталните добивки остварени во текот на годината на тој начин што тие се приход на даночниот период заедно со сите други приходи остварени по било кој основ од вршењето на дејноста на обврзникот. За основата на која се оданочуваат капиталните добивки и сите ослободувања види подетално
10_III_2.
Во рамките на даночните реформи во Република Македонија, со цел усогласување и на директните даноци со Европските мерки, веќе е изготвена Нацрт-верзија на нов Закон за данок на добивка во кој прашањето за оданочување на пренос на средствата и правото на учество при реорганизации (спојувања, поделба, пренос на средства и размена) подетално е објаснето.
Според овој нацрт закон, ако правно или физичко лице или група лица му даде средства на правно лице како замена за право на учество во тоа правно лице и лицето или групата лица кои ги дава средствата станува сопственик на 50% или повеќе од правата на учество на правното лице веднаш по давањето, се применуваат следните правила:
-давањето средства и стекнувањето на права на учество не се сметаат за оданочиви трансфери;
-основата на секое средство кое го добило правно лице е еднаква на основата или прилагодената основа на средството на лицето кое го дало;
-основата на правата на учество кое ги добило лицето кое ги дало средствата е еднаква на основата или прилагодената основа на средствата кои ги дало тоа лице.
Распределба на средства која ја врши правно лице на своите учесници-физички лица се смета за оданочив трансфер на средства за целите на овој закон, освен ако правно лице во ликвидација во согласност со планот за ликвидација доставен до УЈП ги распределува средствата на правно лице кое е сопственик на правата на учество на правното лице кај кое се врши ликвидација пред планот за ликвидација. За истото, се применуваат следните правила:
-распределбата на средства не се смета за дивиденда или за оданочив трансфер;
-враќање на правата на учество на правно лице кај кое се врши ликвидација не се смета за оданочив трансфер;
-основата на секое средство кое го добива учесникот е еднаква на основата на таквото средство на правното лице кај кое се врши ликвидација.
2. Кои се основните карактеристики на вашиот режим при одданочување на обемот на фиксни (долгорочни) средства на претпријатијата?
a.Какви видови на ислкучоци/изземања применувате при одданочувањето на капиталните добивки на претпријатијата?
b.Дали исти правила се применуваат за трговијата и за деловните работи (бизнисот) на лицата? Ако не, кои правилата се применуваат за лица?
c.Кои се правилата кои се применуваат за лица во рамките на нивното портфолио управување?
Капиталните добивки остварени од продажба на хартии од вредност, опрема и недвижен имот се вклучуваат во даночната основа на обврзникот во висина од 70%. Капитална загуба остварена од продажба на хартии од вредност се пребива со капиталните добивки остварени во истата година. Ако и по извршеното пребивање се појави капитална загуба, вишокот се пренесува на идните капитални добивки во наредните три години. (член 26 и 27 од Законот за данок на добивка, “Службен весник на РМ “ бр.80/93, 33/95, 43/95, 71/96, 5/97, 58/98, 11/01, 2/02 , 44/02 и 51/03).
a)
Капиталните добивки остварени од продажба на хартии од вредност се ослободени од оданочување до 31.12.2005 година.
b)
При оданочувањето на капиталните добивки остварени од физички лица воглавно, се применуваат истите правила. Според Законот за персоналниот данок на доход, со кој е уредено оданочувањето на капиталните добивки од продажба на хартии од вредност, удели и недвижен имот, даночна основа претставува 70% од утврдената капитална добивка. Остварената капитална загуба од продажба на хартии од вредност може да се пребива со капиталните добивки и ако и по извршеното пребивање се појави капитална загуба, вишокот се пренесува на идните капитални добивки во наредните три години. Со посебна одредба а со цел развој на пазарот на хартии од вредност, не се оданочуваат капиталните добивки остварени при продажба на хартии од вредност за период од 06.02.2001 до 01.01.2006 година).
c)
Според членот 53 став 4 од Законот за персоналниот данок на доход (“Службен весник на РМ “ бр.80/93, 3/94, 70/94, 71/96, 28/97, 8/01, 50/01, 52/01, 2/02, 44/02, 96/04), не се плаќа данок на капиталните добивки остварени при продажба на недвижен имот кој обврзникот го продава по истекот на три години од денот кога го стекнал. Исто така, доколку обврзникот ги вложи средствата од продажба на недвижен имот за решавање на своето станбено прашање или станбеното прашање на член на своето семејство, се ослободува од плаќање на данок на капитална добивка.
Посебни правила за оданочување на капиталните добивки остварени од хартии од вредност, во зависност од времетраење на сопственоста над истите (колку долго обврзникот ги држел во својот портфел), не се применуваат.
3. Дали применувате специјален даночен режим за деловните реорганизации?
a.Што опфаќаат тие реорганизации?
b.Како овој специјален даночен режим се применува?
c.Дали овој даночен режим се применува во прекугранични активности? Ако не, кој се применува?
Во постојниот Закон за данок на добивка (“Службен Весник на РМ “ бр. 80/93, 33/95, 43/95, 71/96, 5/97, 58/98, 11/01, 2/02, 44/02 и 51/03) по однос на наведеното прашање е регулирано дека, правото на пренесување на загубите од деловни, финансиски и неделовни трансакции на товар на добивката во идните пресметковни периоди, но најмногу до три години не може да се користи во случај на промена на статусот на даночниот обврзник врз основа на спојување, припојување, поделба и слично (член 23-а став 2 од Законот).
Даночните ослободувања по основ на странски влог не се однесуваат за даночни обврзници кои настанале со спојување односно со поделба (член 33 став 4). Даночните ослободувања не се однесуваат и за новоосновани субјекти. Како обврзник кој за прв пат почнува со вршење на дејност не се смета обврзникот кај кого дошло до статусни промени (спојување, припојување, поделба), регулирано во член 36 став 2 од Законот.
Со новиот Закон за данок на добивка за кој е изготвена нацрт-верзија се предлага:
а)
Реорганизацијата значи:
-припојување на една или повеќе компании кои ги пренесуваат сите свои средства и финансиски обврски на постојна компанија во замена за 50% или повеќе од правата на учество во компанијата која ги прима;
-спојување на две или повеќе компании кои ги пренесуваат сите свои средства и финансиски обврски на компанија која што тие ја формирале во замена за 50% или повеќе од правата на учество во компанијата која ги прима;
-превземање на 50% или повеќе од правата на учество во домашно правно лице, единствено со цел да се направи размена на правото на учество со правно лице кое е страна на реорганизацијата. Преземање на контролата над ентитетот во замена единствено заради гласачки интереси во преземениот ентитет.
-превземање на 50% или повеќе од средствата во домашно правно лице или постојана деловна единица во епублика Македонија од страна на домашно правно лице единствено како замена за права на учество во лице кое е страна на реорганизацијата. Суштинско преземање на сите средства на ентитетот во замена единствено заради гласачки интереси во преземениот ентитет.
-поделба на домашно правно лице во две или повеќе домашни правни лица, без разлика дали оригиналното правно лице останува да постои.
b)
Во врска со реорганизацијата која нема даночна евазија како главна цел, при преносот на средствата или правата на учество се применуваат следните правила:
-трансферот на средства меѓу правните лица кои се страни на реорганизацијата не се смета за оданочив трансфер.
-Основата на средството на лицето кое го добило средството е еднаква на основата на средството на лицето кое го пренело средството;
-размената на правата на учество во правно лице кое е страна на реорганизацијата за права на учество во друго правно лице кое е страна на реорганизацијата не се смета за дивиденда или оданочив трансфер.
-Основата на правата на учество кои ги добива лицето е еднаква на основата на правата на учество кои лицето ги пренесува;
-распределбата на правата на учество во правното лице кое е страна на реорганизацијата на лице кое е сопственик на права на учество во друго правно лице кое е страна на реорганизацијата, не се смета за дивиденда.
-Основата на правата на учество кои биле во сопственост пред распределбата се алоцира помеѓу таквите права на учество и распределените права на учество во однос на пазарната цена на правата на учество веднаш по распределбата.
-правно лице кое ги добива средствата при реорганизација ги презема сметководствениот метод, методот на амортизација и неискористените фискални загуби на правното лице кое ги префрла средствата.
с)
Наведените правила (образложени под б) кои се применуваат при преносот на средства и права на учество во врска со реорганизацијата се однесуваат само за домашните правни лица
кои се страни на реорганизација, па според тоа не се применуваат во прекуграничните активности, односно страни на реорганизација не се странски правни лица.
4. Ве молиме доставете информација за одданочувањето на зголемувањето на капиталот по компании.
Според постојното законодавство на Република Македонија зголемувањето на капиталот на друштвата, не се оданочува со посебен закон.
Според Законот за трговски друштва (“Службен весник на РМ“ бр.28/04) зголемувањето на основната главнина на акционерските друштва може да се врши со: нови влогови (издавање на нови акции), условно зголемување на основната главнина (со одлука за условно зголемување за остварување на определени цели на друштвото), одобрен капитал (кога органот на управување е овластен со статутот на друштвото да ја зголеми основната главнина до определен номинален износ, со издавање на нови акции) и со средствата на друштвото. Зголемувањето на главнината по пат на влогови, условно зголемување на основната главнина и со одобрен капитал, не се оданочува. Зголемувањето на основната главнина на друштвото, од средствата на друштвото, кое се врши со преобразба на добивката, резервите и од добивката која не била распределена за дивиденди или за други намени, исто така не се оданочува, доколку претходно е извршено оданочување на добивката според Законот за данокот на добивка.
5. Дали вашето законодавство дозволува собирање на задржаниот данок од плаќање (дивиденди, камати, за патенти, ренти и сл.) на други правни лица (физички лица или претпријатија) кои се наоѓаат во државата или се надвор од неа?
a)Кои се главните карактеристики на режимот на оданочување на доходот од капитал (личен доход, доход на претпријатието)?
b)Дали постои задржан данок на приход од капитал (камати од банкарски депозити, должнички инструменти)? Ве молиме да ја наведете даночната основица, даночните стапки, изземањата, фискални третмани на резидентите (домашен и странски приход) и нерезидентите, автоматско известување итн.
c)Се применува ли данок на промет или такси на вредност, договори за кредити, договори за осигурување, итн?
Задржување на данокот (данок по одбивка) според нашето законодавство е уредено со Законот за персоналниот данок на доход (“Службен весник на РМ“ бр. 80/93, 3/94, 70/94, 71/96, 28/97, 8/01, 50/01, 2/02, 44/02 и 96/2004) при оданочувањето на приходите на физички лица. Според членот 75 од овој закон, данокот по одбивка се врши при исплата на личните примања (плати, пензии и други лични примања), на приходите од авторски права и права од индустриска сопственост, на дивидендите, на каматите и на приходите од имот и имотни права ( закупнини и сл.), доколку исплатувачот на приходот од имот и имотни права е лице кое води деловни книги. Според одредбите во член 76 и 95 од Законот за персоналниот данок на доход, пресметувањето и задржувањето на даноците по одбивка го врши исплатувачот на приходот за секој обврзник и за секој поединечно исплатен приход. Данокот по задршка се пресметува и плаќа според стапките на данокот што важат на денот на исплатата на приходот. За лицата кои не се резиденти на Република Македонија данокот се пресметува со примена на трите даночни стапки (15%, 18% и 24%) и платениот данок се смета за конечно платена даночна обврска. За лицата резиденти пресметувањето на задржаниот данок се врши аконтативно, по стапката од 15%, освен за личните примања каде и при аконтативните исплати данокот се пресметува со примена на двете даночни стапки од даночната прогресија.
Во Закон за данокот на добивка (“Службен весник на РМ“ бр.80/93, 33/95, 43/95, 71/96, 5/97, 28/98, 11/01, 2/02, 44/02 и 51/03) со кој се оданочуваат правните лица, не е пропишано задржување на данокот.
Со новиот Нацрт Закон за данокот на добивка, предвидени се одредби за задржување на данокот за приходите што ги остваруваат странски правни лица и претприемачи, доколку поинаку не е регулирано со договорите за избегнување на двојното оданочување. Задржување на данокот е предвидено за: приходи од дивиденди, приходи од камати, приходи од забавни и спортски активности организирани во Република Македонија, приходи од вршење на консалтинг, менаџмент, финансиски, технички и друг вид услуги, приходи од наемнини, приходи од награди доделени на спортски натпревари, приходи од премии за осигурување или реосигурување од ризици во Република Македонија, приходи од телекомуникациски услуги меѓу републиката и странска држава. Исклучок се трансферите на делот од добивката на постојана деловна единица во Република Македонија на која е платен данокот на добивка според прописите на Република Македонија, потоа приходот од камати остварен од должнички инструменти издадени од Владата на Република Македонија, Народната банка на Република Македонија, банки или др. институции кои делуваат како претставник на Владата на Република Македонија и приходите од камати на депозити во банки лоцирани во Република Македонија. Данокот што се задржува согласно овој нов закон се пресметува на бруто приходот по стапка од 15%, освен на приходите од камати каде е предвидена стапка од 5% и на приходите од наемнини, каде е предвидена стапка од 10%.
а)
Доходот од капитал остварен од физички лица се оданочува според Законот за персоналниот данок на доход, преку оданочување на приходите остварени од дивиденди, другите приходи остварени со учество во добивката кај правни и физички лица и преку оданочување на приходите од камати (член 47 од овој закон).
Дивидендите и приходите остварени со учество во добивката кај правни и физички лица аконтативно се оданочуваат по стапка од 15%, на основа која изнесува 50% од исплатениот износ на дивидендата (според член 49 и член 79 од овој закон). По истекот на даночниот период (календарската година), исплатените дивиденди со истата даночна основа (50% од исплатениот износ), заедно со другите остварени приходи го формираат годишниот доход на обврзникот, кој се оданочува со прогресивните даночни стапки од 15%, 18% и 24%. Аконтативно платениот данок на дивидендите се одбива од конечно утврдената даночна обврска.
Даночниот третман на приходите од камати остварени од физички лица според Законот за персоналниот данок на доход е следен:
-каматите од јавни заеми, каматите од обврзници издадени од Република Македонија и единиците на локалната управа и каматите на штедни влогови, тековни сметки и депозити, не се оданочуваат (член 6 точка 18, 19 и 20),
-каматите на орочени штедни и други депозити, не се оданочуваат во период од 06.02.2001 година до 01.01.2006 година ( содржано во преодните одредби на Законот за персоналниот данок на доход),
-каматите по заеми дадени на физички и правни лица и останатите камати од хартии од вредност се оданочуваат, со задржување на аконтации на данокот на доход, по стапка од 15%.
Доходот од капитал кај правните лица се оданочува според Закон за данокот на добивка. Добивката се утврдува во даночната пријава (даночен биланс), како разлика помеѓу вкупните приходи и вкупните расходи, во износи кои се утврдени согласно со прописите за сметководство, сметководствените стандарди, освен за приходите и расходите за кои со овој закон е пропишан друг начин на утврдување (член 8). Стапката на данокот на добивка изнесува 15%. Капиталните добивки остварени од продажба на хартии од вредност, опрема и недвижен имот се вклучуваат во даночната основа на која се утврдува данокот на добивка во висина од 70% и се оданочуваат по пропишаната стапка.Одредбите од законот со кој се оданочуваат капиталните добивки од хартии од вредност не се применуваат од 21.02.2001 година до 01.01.2006 година и дотогаш нема се вклучуваат во даночната основа на која се утврдува данокот на добивка. Капиталните загуби од продажба на хартии од вредност можат да се пренесуваат на идните капитални добивки во наредните три години.
b)
Задржување на данокот на приходите од капитал по основ на камати што се остварени од физички лица, се врши согласно со Законот за персоналниот данок на доход. Според членот 75, став 1, точка 3 од овој закон аконтациите на данокот на приходите од камати ги пресметува
иуплатува исплатувачот на каматите, но со оглед што каматите од јавни заеми, каматите од обврзници издадени од Република Македонија и единиците на локалната управа и каматите на штедни влогови, тековни сметки и депозити, не се оданочуваат, а каматите на орочени штедни
идруги депозити нема да се оданочуваат до 01.01.2006 година, задржување на данокот се применува само при исплата на камати по заеми дадени на физички и правни лица и на други хартии од вредност (член 47, точка 2 и 3). Аконтациите на данокот по одбивка се пресметуваат по стапка од 15%, а основа на данокот претставува разликата помеѓу износот на каматата и износот пресметан по стапката на пораст на цените на мало во соодветниот период. Задржувањето на данокот го врши исплатувачот на каматата на денот на исплатата, односно, на денот на ставањето на располагање на каматата. Приходот од камата е дел од вкупниот годишен доход на обврзникот, остварен од разни извори, кој на годишно ниво се оданочува со двете прогресивни стапки на данокот на доход, а аконтативно платениот данок се одбива од утврдената годишна конечна обврска на данокот.
Приходите од камати што ги остваруваат даночни обврзници-нерезиденти се оданочуваат на ист начин и по исти основи како и за резидентите, освен што пресметувањето на данокот со задршка се врши со примена на двете даночни стапки и задржаниот данок се смета како конечно намирена даночна обврска.
Според членот 77 од Законот за персоналниот данок на доход, исплатувачот на приходот за кои се плаќа данок по одбивка, е должен до органот за јавни приходи да достави годишен извештај за извршените плаќања по обврзник, а на обврзникот при секое плаќање на му издаде примерок од пресметката за задржаниот данок и збирен податок по истекот на годината, најдоцна до 15 февруари за вкупно платените аконтации на данокот во претходната година.
Во Законот за данокот на добивка приходите од дивиденди остварени со учество во капиталот на друг обврзник - резидент на Република Македонија, вклучувајќи ги и приходите од учество во добивката на друштва со ограничена одговорност, не се вклучуваат во даночната основа под услов да се оданочени кај обврзникот кој врши исплата. Приходите што ги остваруваат правните лица по основ на камати од банкарски депозити и камати од должнички инструменти, немаат посебен даночен третман и се оданочуваат преку данокот на добивка.
Со новиот Нацрт Закон за данокот на добивка, за приходите од дивиденди остварени кај друг обврзник ќе се врши на ист начин како и со постојниот закон, додека кај каматите, сите ненаплатени камати и приходи од камати од должнички инструменти издадени или гарантирани од страна на Владата на Република Македонија, Народната банка на Република Македонија, банките или другите финансиски иституции кои настапуваат како агент на Владата на Република Македонија, нема да се оданочуваат.
c)
Во македонското законодавство не е пропишан посебен данок или такса за вредност, договори за кредити, договори за осигурување итн.
6. Како се третира странскиот приход, кој го примаат резидентни даночни обврзници, во вашата земја? Кој вид на систем го применувате за избегнување на двојното оданочување?
Резидентите на Република Македонија се обврзници на данокот на доход за доход остварен во земјата и во странство. (став 1 од член 7 од Законот за персоналниот данок на доход, “Службен весник на РМ“ бр. 80/93, 3/94, 70/94, 71/96, 28/97, 8/01, 50/01, 52/01, 2/02, 44/02 и 96/04). Доходот што резидентите на Република Македонија го остваруваат во странство се оданочува по постапка и на начин на кој се оданочува доходот остварен во земјата, освен ако со меѓународни билатерални или мултилатерални договори не е предвидено поинаку.
При оданочување на странскиот доход на резидентните даночни обврзници, а заради избегнување на двојното оданочување се применува начелото на признавање на платениот данок во друга држава, но најмногу до износот што би се добил со примена на даночните стапки на данокот на доход во Македонија (член 13 од Законот за персоналниот данок на доход).
Според Законот за данокот на добивка (“Службен весник на РМ“ бр.80/93, 33/95, 43/95, 71/96, 5/97, 28/98, 11/01, 2/02, 44/02 и 51/03) е утврдено правото на даночниот обврзник резидент на Република Македонија за добивката остварена во странство на која платил данок во друга држава, да му се намали пресметаниот данок на добивка во земјата, за износот на платениот данок во странство, но најмногу до износот на данокот што би се добил со примена на домашната даночна стапка(15%). Матичното правно лице-резидент има право на намалување на пресметаниот данок во земјата за износот на данокот што го платила неговата подружница во друга држава, само доколку добивката од подружницата е вкучена во приходите на матичното правно лице. Право на намалување на данокот има домашно правно лице кое во периодот од најмалку една година, држело 25% или повеќе акции односно учество во нерезидентна подружница, што го докажува со соодветна документација и со нејзиниот биланс на успех и даночен биланс.
7. Ве молиме да доставите копија ( на еден од службените јазици на ЕУ) од вашето законодавство, кое се однесува на одночување на доход, добивка и/или капитални добивки, вклучувајќи и друго законодавство кое е поврзано со наведеното, како што се прописите кои се однесуват на поттикнување на вложувањата или управни прирачници, итн. Ве молиме опишете ги постапките (процедурите) за плаќање на данок на личен доход и методите за пресметување кои ги користите. Како ја вршите контролата?
Во прилог се доставува законодавството кое се однесува на оданочување на доходот, добивката и капиталната добивка:
1.Законот за персоналниот данок на доход (ПДД) - (“Службен весник на РМ“ бр.80/93, 3/94, 70/94, 71/96, 28/97, 8/01, 50/01, 52/01, 2/02, 44/02 и 96/04), види 10_Анекс_01,
2.Упатство за пресметување и плаќање на аконтациите на персоналниот данок на доход на личните примања (“Службен весник на РМ“ бр.51/01, 69/01 и 95/04), види
10_Анекс_20,
3.Закон за данок на добивка (“Службен весник на РМ“ бр.80/93, 33/95, 43/95, 71/96, 5/97, 28/98, 11/01, 2/02, 44/02 и 51/03), види 10_Анекс_02,
4.Правилник за начинот на пресметување и уплатување на данокот на добивка и спречување на двојното ослободување или двојното оданочување (“Службен весник на РМ“ бр. 92/01, 51/02, 54/03 и 56/03), види 10_Анекс_21,
5.Правилник за формата, содржината и начинот на пополнување на аконтативната даночна пријава за утврдување на персоналниот данок на доход на капиталните добивки (“Службен весник на РМ“ бр.80/93, 3/94, 70/94, 71/96, 28/97, 8/01 и 50/01), види 10_Анекс_22.
Персоналниот данок на доход се плаќа годишно на збирот на нето приходите од сите извори, со исклучок на оние приходи што се со закон изземени од оданочување. Годишниот данок на доход го утврдува со решение органот за јавни приходи врз основа на податоците од даночната пријава, деловните книги и другите податоци кои се од значење за утврдување на даночната обврска.
Ако обврзникот на општиот повик не поднесе даночен биланс и даночна пријава во пропишаниот рок, или ако деловните книги не можат да послужат како основа за утврдување на даночната обврска, данокот се утврдува:
1)врз основа на службените податоци за остварениот приход и за трошоците на работењето на обврзникот со кои располага органот за јавни приходи;
2)со споредување со обврзник од иста или слична дејност при што како елементи на споредување особено се земаат местото каде што се врши дејноста, стручната квалификација, годините на старост, опременоста со средствата за работа, бројот на вработените, асортиманот на производите и услугите и други околности и факти што се од значење за остварувањето на приходот;
3)врз основа на утврдени податоци од страна на органот за јавни приходи по пат на извршено снимање за остварениот обем на работа односно промет;
4)врз основа на споредување со просечните бруто плати на вработените кај правните лица од иста или слична дејност кои таа дејност ја вршат под приближно еднакви услови и
5)врз основа на стручен наод и мислење на вештак.
При пресметување на данокот на доход на годишно ниво се применуваат прогресивни стапки од 15% за доход за оданочување до 360.000 денари, 18% за делот од доход за оданочување што е од 360.000 денари до 720.000 денари и 24% за делот од доход за оданочување што е над 720.000 денари.
Обврзникот на данокот разликата меѓу годишниот износ на данокот и уплатената аконтација во текот на годината ја плаќа во рок од 30 дена од денот на доставувањето на решението за утврдената годишна даночна обврска.
Во текот на годината пресметувањето и плаќањето на данокот на доход се врши аконтативно. Пресметувањето на аконтацијата на данокот на доход се утврдува како:
-аконтација на данокот по одбивка, што значи дека исплатувачот на приходите (даночен должник) го пресметува и уплатува данокот пред исплатата на приходот на физичкото лице (даночен обврзник);
-аконтација на данокот врз основа на решение на органот за јавни приходи.
Органот за јавни приходи води регистар на обврзниците на данокот на доход со податоци што се од значење за утврдување на даночната обврска.
Пресметувањето и задржувањето на данокот по одбивка го врши исплатувачот (даночен должник) за секој поединечно исплатен приход на физичкото лице(даночен обврзник). Утврдувањето на данокот по одбивка се врши при исплатата на: личните примања (плати, пензии и други лични примања), на приходите од авторски права и права од индустриска сопственост, дивидендите, каматите и приходите од имот и имотни права( закупнини и сл.), доколку исплатувачот на приходот од имот и имотни права е лице кое води деловни книги. Даноците по одбивка се пресметуваат и плаќаат според стапките на данокот што важат на денот на исплатата. За лицата кои не се резиденти на Република Македонија пресметувањето на данокот по одбивка се врши со примена на даночните стапки од даночната прогресија (15%,18% и 24%) при што платениот данок се смета за конечно платена даночна обврска. За лицата резиденти пресметувањето на задржаниот данок се врши аконтативно, по стапка од 15%, освен за личните примања каде се применуваат даночните стапки од даночната прогресија.
Пресметувањето на данокот по решение го врши органот за јавни приходи врз основа на податоците од даночната пријава, даночниот биланс, деловните книги и другите податоци кои се од значење за утврдување на даночната обврска. Утврдувањето на данокот по решение се врши за приходите од земјоделска дејност, од самостојна дејност, капиталните добивки и другите приходи на кои аконтацијата на данокот не се плаќа по одбивка.
Пресметувањето на даноците што се утврдуваат по решение на органот за јавни приходи се врши аконтативно, по стапка од 15%, освен за приходите од самостојна дејност и земјоделска каде се применуваат даночните стапки од даночната прогресија, при што платениот данок за приходите од земјоделска дејност според катастарски доход и другите приходи на кои аконтацијата на данокот не се плаќа по одбивка се смета за конечно платена даночна обврска.
Даноците што се утврдуваат се решение на органот за јавни приходи се плаќаат:
1)приходите од земјоделска дејност кои се плаќаат на катастарски приход - тримесечно во еднакви рати;
2)приходите од самостојна дејност - месечно до 15 во месецот;
3)приходите од имот и имотни права - месечно до 15 во месецот и
4)капиталните добивки и на другите приходи кои се остваруваат повремено во рок од 30 дена од денот на утврдувањето на обврската.
Доколку данокот на доход не се плати во законски утврдените рокови, обврзникот плаќа камата во висина од 0,05% дневно.
Контрола на пресметување и плаќање на данокот
Контролата на пресметувањето и плаќањето на персоналниот данок на доход се врши интерно и екстерно со инспекциски надзор.
Интерната контрола се спроведува во Управата за јавни приходи каде се врши прием на даночните пријави и пресметките од плата. Примените и комплетирани даночни пријави и пресметки од плата се обработуваат при што се врши контрола на точноста на искажаните општи податоци за даночниот обврзник и периодот на оданочување, а врз основа на внесени алгоритми се врши и математичка контрола.
Спроведувањето и примената на даночните прописи се врши согласно Законот за утврдување и наплата на јавните приходи.
Екстерната контрола со инспекциски надзор опфаќа: проверка на правилноста и точноста на водењето на документацијата од работењето и другата пропишана евиденција кај даночниот обврзник, проверка на законитоста и навременоста на пресметувањето и плаќањето на данокот, проверка на финансиските трансакции на даночниот обврзник, проверка на деловните и други простории во кои се врши дејноста, проверка на состојбата и вредноста на недвижностите, имотот и имотните права што подлежат на оданочување.
Управата за јавни приходи, Фондот на пензиското и инвалидското осигурување на Македонија, Фондот за здравствено осигурување на Македонија и Агенцијата за вработување на Република Македонија имаат потпишано Протокол за меѓусебна соработка. Еден сегмент на соработката помеѓу горенаведените институции е во насока на заеднички инспекциски надзор со цел утврдување на точноста, правилноста и законитоста на пресметувањето и плаќањето на персоналниот данок на доход и придонесите од плати.
Работите на инспекциски надзор ги врши даночен инспектор кој има легитимација издадена од Министерот за финансии.
За преземените дејства во постапка на инспекциски надзор, инспекторот составува записник.
Доколку при инспекцискиот надзор се утвдри дека даночниот обврзник не го пресметал, неправилно го пресметал или не го уплатил данокот и другите јавни давачки во секој случај ќе се донесе решение.
Даночниот обврзник кој пристигнатиот даночен долг, паричните казни и каматите доброволно не ги плати во пропишаниот рок, наплатата се врши по присилен пат.
8. Дали применувате било каква шема на преференцијално оданочување? Ако применувате, Ве молиме да дадете детален опис на тие шеми, (главната цел на таа шема, минималните барања, даночни олеснувања, дали се временски ограничени, видови на корисници, итн.)
Законодавството во Република Македонија овозможува одредени даночни олеснувања и ослободувања за обврзниците на данокот на добивка и на персоналниот данок на доход.
Даночни олеснувања и ослободувања според Законот за данок на добивка (“Службен весник на РМ“ бр.80/93, 33/95, 43/95, 71/96, 5/97, 28/98, 11/01, 2/02, 44/02 и 51/03)
•На даночниот обврзник кај кој се вложени средства од странски лица му се намалува пресметаниот данок сразмерно на учеството на странскиот капитал, под услов учеството на странскиот капитал да изнесува најмалку 20% во вкупно вложениот заеднички траен капитал. Под вложени средства од странски лица се смета и откупот на акции од страна на странското лице. Ослободувањето од данокот се однесува и за даночни обврзници кои се основани целосно со странски капитал. Ослободувањето од данокот се однесува само за период од првите три години почнувајќи од годината во која се остварува добивката, под услов обврзникот кој го користел ова ослободување да работи најмалку уште три години по истекот на последната година во која го користел правото на даночно ослободување.
•На даночниот обврзник му се намалува даночната основа за износот на инвестициите во движен и недвижен имот, до 100.000 ЕВРА во денарска противвредност, во тековната година, освен во патнички автомобили, мебел, теписи, уметнички дела од ликовната и применетата уметност и други украсни предмети за опремување на административните простории. Доколку даночното олеснување, обврзникот не го искористи до крајот на тековната година, има право да го пренесе во наредните периоди до негово целосно искористување.
•На обврзникот, за износот на инвестициите во движен и недвижен имот над 100.000
ЕВРА во денарска противвредност, во тековната година, освен во патнички автомобили, мебел, теписи, уметнички дела од ликовната и применетата уметност и други украсни предмети за опремување на административните простории, му се намалува даночната основа до 30%, но не повеќе од остатокот на неискористениот дел од инвестицијата.
•Даночниот обврзник кој остварува технолошка модернизација или набавува средства за заштита на животната средина и природата има право на забрзана амортизација на основните средства, но најмногу до висина која за 25% ја надминува амортизацијата пресметана по една од методите за пресметка на амортизацијата.
•На даночниот обврзник кој извршил вложување во подрачја на стопански недоволно развиените општини и во специфични подрачја (ридско-планински реони, пограничен појас и компактно заостанати подрачја) му се намалува даночната основа во висина на вложените средства, но најмногу до 50% од основата.
•Обврзникот кој е корисник на слободна економска зона се ослободува од плаќање на данокот на добивка за период од 10 години од отпочнувањето на вршењето на дејноста во слободната економска зона, под услови и постапка утврдени со Законот за слободни економски зони.
•На даночниот обврзник му се намалува даночната основа во висина на средствата вложени за заштита на животната средина и на природата, значи 100% се признава износот вложен за оваа намена.
•На обврзникот кој за прв пат почнува со вршење на дејност, во првата година во која искажува добивка, пресметаниот данок му се намалува за 50% под услов да продолжи со вршење на дејноста најмалку уште три години од денот на користењето на намалувањето. Во спротивно, го должи неплатениот данок во износ ревалоризиран со стапката на пораст на цените на мало.
•Како обврзник кој за прв пат почнал со вршење на дејност не се смета обврзникот кај кого дошло до статусни промени (спојување, припојување, поделба, сопственичка трансформација и слично).
•Во функција на развојот на берзата во Република Македонија, пресметаниот данок на добивка се намалува за 50%, за обврзникот кој котира на официјалните пазари на берза, од моментот на котацијата во наредните три години. Ова даночно намалување ќе се користи до 31 декември 2005 година.
•На обврзникот кој е должен согласно Законот за регистрирање на готовинските плаќања да воведе и да користи одобрен систем на опрема за регистрирање на готовинските плаќања, му се намалува пресметаниот данок за набавени до десет фискални апарати во висина на нивната вредност.
Доколку обврзникот даночното ослободување не го искористи до крајот на тековната година, има право да го пренесе во наредниот период.
•Загубите од деловни, финансиски и неделовни трансакции може да се пренесуваат на товар на добивката во идните пресметковни периоди, но најмногу до 3 години, сметано од годината во која се искажани.
Ова право не може да се користи во случај на промена на статусот на даночниот обврзник по основ на спојување, припојување, поделба, сопственичка трансформација и слично.
•Капиталните добивки остварени од продажба на хартии од вредност, опрема и недвижен имот, се вклучуваат во даночната основа во висина од 70%.
•Капиталните добивки остварени од хартии од вредност нема да се оданочуваат до 01.01.2006 година со цел да се придонесе за развојот на пазарот на хартии од вредност во Република Македонија.
•Дивидендите остварени со учество во капиталот на друга компанија се ослободени од оданочување под услов да се оданочени кај обврзникот кој врши исплата според општата стапка на Законот за данок на добивка.
•Даночните обврзници кои што според домашните законски прописи стекнале статус на заштитни друштва, според одредбите од Законот за вработување на инвалидни лица („Службен весник на РМ" бр. 44/2000 и 16/2004) не се обврзани да го плаќаат пресметаниот данок на доход се додека ги исполнуваат условите пропишани со законот.
•При трансферот на делот на добивката остварена од страна на странско правно лице не се плаќа данок на добивка на износот кој се трансферира.
Даночни олеснувања и ослободувања според Законот за персонален данок на доход
(“Службен весник на РМ“ бр.80/93, 3/94, 70/94, 71/96, 28/97, 8/01, 50/01, 52/01, 2/02, 44/02 и 96/04)
Општи ослободувања:
1.Постои општо лично ослободување од данок на доходот што го остварува физичко лице - даночен обврзник во износ од 30.000 денари на годишниот доход. Личното ослободување пред почетокот на секоја година се валоризира со планираниот пораст на нето платите на вработените во Републиката за годината, утврдени во Макроекономската политика на Владата на Република Македонија и го објавува Министерот за финансии на почетокот на секоја година.
2.Придонесите за пензиско и инвалидско осигурување, здравствено осигурување и вработување ја намалуваат даночната основа на која се пресметува персонален данок на доход.
3.Капиталната добивка остварена со продажба на хартии од вредност, учество во капиталот и недвижен имот се внесува во даночната основа во висина од 70% од разликата меѓу набавната и продажната вредност, а се оданочува по стапка од 15%.
Капиталните добивки остварени од продажба на хартии од вредност се ослободени од оданочување до 01.01.2006 година.
4.Дивидендите што се исплатуваат на физички лица се оданочуваат по одбивка по стапка од 15% на основа намалена за 50% од бруто дивидендите. Со договорите за одбегнување на двојното оданочување стапката може да биде пониска.
5.Каматите на орочени штедни и други депозити се ослободени од оданочување до 01.01.2006 година, а каматите на штедни влогови и депозити на тековни сметки по видување, каматите на јавни заеми и каматите на обврзници издадени од Република Македонија и единиците на локалната самоуправа се целосно ослободени.
6.Ослободување од персонален данок на доход од плата на вработените лица во препријатија за професионална рехабилитација и за вработување на инвалиди.


7.При пресметување на данокот на доход за приходи од имот и имотни права се признаваат трошоци во висина од 40%, а при утврдување на основата на данокот на доход за приходите од имот остварени од давање под закуп на станбени и деловни простории се признаваат во висина од 50%.
8.При утврдување на нето приходот од авторски права и права од индустриска сопственост се признаваат трошоци во опсег од 25% - 60% во зависност од видот на авторското дело.
9.Данокот на доход за добивките од игри на среќа и други наградни игри не се плаќа ако поединечната добивка не го надминува износот од 10.000 денари.
10.Согласно Законот за вработување и осигурување во случај на невработеност (“Службен весник на РМ“бр. 37/97, 25/00, 101/00, 50/01, 25/03 и 37/04) работодавецот кој ќе вработи работник на неопределено време над бројот на вработените на неопределено време се ослободува од плаќање на персонален данок на доход за нововработените лица за време од три години. Работодавецот кој започнува вршење на дејност како трговец поединец или основа трговско друштво, како и физичко лице кое врши дејност во согласност со закон има право на ослободување од персонален данок на доход за време од три години доколку достави доказ од надлежниот регистарски орган дека пред отпочнувањето на вршење на дејноста не бил регистриран за вршење на дејност.
Даночни олеснувања и ослободувања за вршителите на самостојна дејност:
-на обврзникот му се намалува даночната основа за износот на извршените инвестиции во опрема, освен во патничките автомобили, мебел, теписи, уметнички дела од ликовната и применетата уметност и други украсни предмети за опремување на административни простории, за проширување на сопствената дејност, но најмногу до 25% од даночната основа;
-на обврзникот кој е должен, согласно со Законот за регистрирање на готовински плаќања, да воведе и да користи одобрен систем на опрема за регистрирање на готовинските плаќања, му се намалува пресметаниот данок за набавени до десет фискални апарати, во висина на нивната вредност. Доколку даночниот обврзник даночното ослободување не го искористи до крајот на тековната година има право да го пренесе во наредниот период.
-на обврзникот кој за прв пат почнува со вршење на самостојна дејност пресметаниот данок во првата година му се намалува за 50%. Како обврзник кој за прв пат почнал со вршење на самостојна дејност не се смета:
1)обврзникот кај кого дошло до статусни промени (спојување, припојување, поделба и слично);
2)обврзникот кој веќе вршел иста или слична дејност и
3)обврзник кој почнува да врши самостојна дејност со преземање од некој член на семејството.
Ако обврзникот престане со вршење на дејноста пред истекот на четири години од денот на користењето на намалувањето, го должи неплатениот данок во износ ревалоризиран со стапката на порастот на цените на мало според податоците на Државниот завод за статистика;
Олеснувања и ослободувања за обврзниците кои вршат земјоделска дејност:
1.Од даночната обврска се ослободува - обврзникот во пасивните подрачја на кој земјоделството му е основна дејност. Пасивните подрачја ги определува Владата на Република Македонија.
2.Се ослободува од плаќање на данокот од земјоделска дејност за период од пет години лицето кое за првпат ќе се определи за вршење на земјоделска дејност како основна дејност, како и лицето кое ќе се врати на село и ќе се реактивира како вршител на земјоделска дејност, а кое било евидентирано како невработено лице.
3.Обврзниците кои остваруваат приходи од земјоделска дејност, а кои данокот го плаќаат според катастарскиот приход не се оданочуваат од 01.01.2002 година до 31.12.2006 година.


4.На обврзникот кој остварува приходи од земјоделска дејност му се намалува даночната основа за износите на извршените вложувања во економските згради и земјоделска опрема, но најмногу до 30% од катастарскиот приход.
5.На обврзникот кој вложил средства во мелиорација му се дава олеснување во вид на намалување на данокот во висина од 50% а за комасација во висина од 100% во годината во која се врши мелиорација, односно комасацијата.
6.Од даночната обврска привремено се ослободува обврзникот за:
-земјиштето кое било неупотребливо, за пет години од почетокот на оспособувањето на
земјиштето и -земјиштето на кое се подигнуваат нови лозја, овоштарници и други долгогодишни
засади, за пет години.
Ослободувањето се признава доколку измената на културата е заведена во катастарот на земјиштето.
