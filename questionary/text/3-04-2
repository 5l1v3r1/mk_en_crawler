II. СИСТЕМ НА ПЛАЌАЊА
1. Дали финансиските институции имаат обврска да ги известуваат своите клиенти за условите за извршување на меѓународни дознаки? Ако да, за кои?
НБРМ ги пропишува условите и начинот на вршење на платниот промет со странство, согласно со Законот за девизно работење ("Службен весник на Република Македонија" бр. 34/01, 49/01, 103/01 и 51/03) . За таа цел, НБРМ донесе Одлука за начинот на вршење на платен промет со странство ("Службен весник на Република Македонија" бр. 53/02) и Упатство за начинот на вршење на платниот промет со странство ("Службен весник на Република Македонија" бр. 79/02 и 98/02), во кои се утврдени временските лимити за извршување на меѓународните плаќања и начинот на информирање на клиентите.
Врз основа на оваа регулатива и деловната етика, финансиските институции донесуваат интерни одлуки за условите за извршување на платниот промет со странство и висината на надоместот. Одредени елементи од тие одлуки се составен дел од договорот кој се склучува со клиентот кој не е физичко лице за извршување на работите на платниот промет и кредитните работи со странство. Информирањето за извршувањето на услугите на физичките лица се врши при издавањето на налогот за плаќање или трансфер на средства во странство.
Во наредниот период НБРМ ќе изврши измени и дополнувања на регулативата од областа на вршење на платен промет со странство со цел целосно инкорпорирање на одредбите од Директивата 97/5/EC на Европскиот парламент и Советот на Европската унија од 27.01.1997 година.
2. Дали финансиските институции имаат обврска да ги известуваат своите клиенти за извршените меѓународни дознаки? Ако да, за кои?
НБРМ ги пропишува условите и начинот на вршење на платниот промет со странство, согласно со Законот за девизно работење("Службен весник на Република Македонија" бр. 34/01, 49/01, 103/01 и 51/03). За таа цел, НБРМ донесе Одлука за начинот на вршење на платен промет со странство ("Службен весник на Република Македонија" бр.53/02) и Упатство за начинот на вршење на платниот промет со странство ("Службен весник на Република Македонија" бр. 79/02 и 98/02).
Согласно со точка 5 од Одлуката за начинот на вршење на платен промет со странство, финасиските институции имаат обврска да ги известуваат своите клиенти за пристигнатиот прилив. За извршените меѓународни плаќања, а согласно досегашната банкарска практика, финансиската институција на клиентот му става на располагање извод од сметката, копија од документите за извршеното плаќање и, доколку е договорено, дополнително се доставува копија од SWIFT пораката.
При прилив на средства, клиентот од страна на финансиската институција добива Образец 743 - Извештај за наплата од странство, кој согласно точка 176 од Упатството за начинот на вршење на платниот промет со странство ("Службен весник на Република Македонија" бр. 79/02 и 98/02) ги содржи следните податоци за наплатата:
1.Назив, адреса, матичен број на банката која ја прима - обработува наплатата;
2.Назив, адреса, матичен број на корисникот на наплатата.
3.Бројот под кој налогот е заведен во регистарот на банката;
4.Назив на странска банка;
5.Назив на нерезидент - налогодавач;
6.Назив на странска контокорентна банка;


7.Опис на наплатата од налогот на странската банка (SWIFT порака);
8.Износ во валута и датум на кој е одобрен приливот на сметката на банката во странство или задолжена сметката на нерезидентот кај банката;
9.Износ во странска валута на застапничката провизија и банкарски трошоци, кои се одбиени во странство, ако е тоа наведено во налогот на странската банка;
10.Среден курс кој банката го применува за пресметка и книжење на наплатата и денарска противвредност;
11.Износ на пресметан надомест за услуга кој банката го наплатува од корисникот на наплатата; и
12.Други статистички податоци.
Финасиските институции ги известуваат своите клиенти за извршеното плаќање во странство согласно инструкциите на клиентот доставени со Образец 1450 - Налог за извршување на дознака во странство. Согласно точка 176 од Упатството за начинот на вршење на платниот промет со странство, меѓу другото овој образец содржи: информации за бројот под кој налогот е заведен во регистарот на банката, износот во валута, датумот на извршување на плаќањето и курсот кој го применува банката.
Во наредниот период НБРМ ќе изврши измени и дополнувања на регулативата од областа на вршење на платен промет со странство со цел целосно инкорпорирање на одредбите од Директивата 97/5/EC на Европскиот парламент и Советот на Европската унија од 27.01.1997 година.
3. Дали има временско ограничување за извршување на меѓународна дознака? Ако постои колку трае? Дали е предвиден надоместок за клиентот ако тоа не е почитувано?
Временските ограничувања за извршување на меѓународни плаќања се утврдени од страна на НБРМ со Одлуката за начинот на вршење на платен промет со странство ("Службен весник на Република Македонија" бр. 53/02) и Упатството за начинот на вршење на платниот промет со странство ("Службен весник на Република Македонија" бр. 79/02 и 98/02). Со оваа регулатива постои временско ограничување на извршувањето на меѓународното плаќање, како што е подолу наведено.
Согласно точка 4 и точка 5 од Одлуката, банката преку која е извршена наплатата е должна за пристигнатиот прилив да го извести корисникот на наплатата наведен во налогот, истиот работен ден (доколку условите за исполнување на обврската се стекнати до 10 часот) или најдоцна наредниот работен ден од приемот на покритието (доколку условите се стекнати по 10 часот). Истовремено корисникот на наплатата има обврска во рок од три работни дена да и достави на банката потребни податоци за одобрување на приливот на неговата сметка.
Согласно точка 42 од Упатството, кое е составен дел од Одлуката, банката е должна исправно пополнетиот налог за плаќање во странство да го изврши истиот работен ден (доколку условите за исполнување на обврската се стекнати до 10 часот) или најдоцна наредниот работен ден од приемот на покритието (доколку условите се стекнати по 10 часот).
Не е пропишан посебен надомест за штета на клиентот доколку банката не ги почитува роковите за извршување на платниот налог во странство. Клиентот може да добие надомест преку редовна судска постапка за утврдување на штета.
4. Дали постои некаков надомест за клиентот ако дознаката не е извршена во согласност со неговите упатства?
Во случај кога плаќањето кон странство нема да се изврши согласно со инструкциите на клиентот нема посебни одредби за надомест. Надоместот клиентот може да го надокнади преку редовна судска постапка за утврдување на штета.
НБРМ има посебно одделение за девизна контрола чија задача е перманентно теренско следење на работењето на банките во областа на девизното работење, меѓу кое е и платниот промет со странство. Во случај на непочитување на Актите на НБРМ за платен промет со странство, согласно со член 56, точка 29 од Законот за девизно работење("Службен весник на Република Македонија" бр. 34/01, 49/01, 103/01 и 51/03), предвидени се казни за банките, и тоа казна од 250.000 до 300.000 денари за банката и 40.000 до 50.000 денари за одговорното лице во банката.
Од досегашната пракса може да се каже дека нема поплаки до НБРМ од страна на клиентите на банките за дознаки кои не се извршени согласно со нивните упатства.
5. Дали постои можност за решавање на споровите помеѓу клиентите и финансиските институции надвор од судот? Ако постои, објаснете како тоа функционира?
Во составот на Стопанските комори постои Суд на честа како независен орган чија надлежност, состав, организација и финансирање се утврдуваат со акт на комората. Судот на честа се грижи за развивање, остварување и зајакнување на добрите деловни обичаи и деловниот морал. (член 30 и 31 од Закон за стопански комори "Службен весник на Република Македонија" бр. 54/02). Во пракса, ваквата можност досега не е користена од страна на финанасиските институции и нивните клиенти.
Во изработка е Закон за медијација која ќе го регулира прашањето за решавање на споровите меѓу субјектите во Република Македонија надвор од судовите, со цел побрзо и поефикасно затварања на проблемите.
6. Кога правно се спроведени налозите за плаќање и преносот на хартиите од вредност? Дали постојат посебни одредби во случај на стечајна постапка или во случај на постоење на инструменти за колатерално осигурување?
Согласно член 23 од Законот за платен промет ("Службен весник на Република Македонија"
бр. 32/01, 50/01, 52/01, 103/01, 37/02, 41/02, 61/02 и 42/03) налозите за плаќање во денари,
односно плаќањата помеѓу учесниците во платниот промет се сметаат за конечни (правно спроведени) кога резултатот од утврдувањето на обврските кои потекнуваат од овие плаќања носителот на платен промет го порамнува во системот за порамнување во НБРМ. Системот за порамнување во НБРМ - МИПС (Македонски Интербанкарски Платен Систем) работи во реално време во периодот од 7:30 до 17:00 часот. Плаќањата кои се извршуваат во овој систем се конечни веднаш по порамнувањето (кое се одвива во реално време). Трансферите за порамнување на плаќањата од клириншката куќа за плаќања со мали вредности - КИБС се порамнуваат во МИПС во периодот помеѓу 14:30 и 15:30 часот, по што тие се конечни. Трансферите за порамнување на нетирањето на хартиите од вредност се порамнуваат во МИПС во периодот помеѓу 10:00 и 11:00 часот, по што тие се конечни, додека порамнувањето на хартиите од вредност се врши во Централниот Депозитар за Хартии од Вредност. Порамнувањето на хартиите од вредност се врши три дена по тргувањето (Т+3).
Во Законот за хартии од вредност (“Службен весник на Република Македонија“ бр.63/00, 103/00, 34/01, 04/02, 37/02, 31/03, 85/03 и 96/04) се дефинирани видовите на хартиите од вредност (акција, обврзница, сертификат за депозит, благајнички, комерцијални и државни записи).
Согласно со член 2 од Законот за хартии од вредност, хартиите од вредност се издаваат, пренесуваат и се водат како електронски запис во Централниот депозитар за хартии од вредност, а согласно со член 9 од истиот закон, „Правата и обврските од хартиите од вредност настануваат од моментот на нивното запишување во Централиот Депозитар за хартии од вредност„. Согласно член 137 од Законот за хартии од вредност, правата на имателот од хартијата од вредност, настануваат со запишувањето на хартијата од вредност на сметка на сопственикот во Централниот депозитар за хартии од вредност и се пренесуваат со запишува- ње на хартијата од вредност на сметката на новиот сопственик во Централниот депозитар за хартии од вредност и правата од хартијата од вредност правно се стекнуваат, ограничуваат или пренесуваат со соодветното запишување во Централниот депозитар за хартии од вред- ност, ако со закон поинаку не е определено.
Средствата на клиентите на учесниците во Централниот Депозитар за Хартии од Вредност (брокерските куќи и банките кои имаат дозвола за брокерско работење), согласно со член 114 од Законот за хартии од вредност, се чуваат на посебна сметка (во НБРМ) и смеат да се користат само во согласност со договорот на клиентот, а согласно со член 138 од Законот за хартии од вредност, обврските за пренос на хартиите од вредност, настанати врз основа на трансакциите со хартии од вредност, се намируваат со истовремена испорака на хартиите од вредност и плаќањето на цената за хартиите од вредност, согласно DVP принципот - „испорака наспроти плаќање„.
Во постапката за стечај, согласно член 80 од Законот за стечај (“Службен весник на Република Македонија“ бр. 55/97, 53/00, 37/02 и 17/04) лице кое врз основа на некое свое стварно или лично право може да докаже дека некој предмет (хартии од вредност) не спаѓа во стечајна маса, не е стечаен доверител. Неговото право на издвојување на предметот ќе се утврдува според правилата што важат за остварување на тие права надвор од стечајната постапка. Меѓутоа, согласно со член 141 од Законот за хартии од вредност, ако се отвори стечај над учесник во ЦДХВ, одредбите од Законот за стечај за „оспорување на минати трансакции„ нема да важат за трансакции за порамнување кои се извршени од страна на ЦДХВ, согласно со пропишаните акти и процедури.
Согласно член 15 од Законот за договорен залог("Службен весник на Република Македонија" бр. 05/03 и 04/05), правото на невладетелски залог (хартиите од вредност се водат како електронски запис во Централниот депозитар за хартии од вредност, оттука рачниот залог се заснова само во форма на невладетелски залог) се стекнува со склучување на договор за залог, со попис и опис на заложната хартија од вредност и упис на залогот во Заложниот регистар.
