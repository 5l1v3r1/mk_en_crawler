I. ТЕЛЕКОМУНИКАЦИСКИ УСЛУГИ
А. Основни податоци
Ве молиме да доставите основни податоци за моменталната состојба на пазарот на телекомуникациски услуги во вашата земја. Показателите треба да се одберат за да се овозможи приказ на Македонскиот пазар сличен на оној кој земјите кандидатки го користат во редовните извештаи(1) за спроведување на регулаторната рамка на ЕУ. Референтен датум е 30.06.2004 (за податоци за статусот) или календарска година 2003 (за кумулативни податоци).
За понатамошни упатства во врска со бараните индикатори ве молиме да ги земете предвид извештаите објавени за земјите кандидати на веб-сајтот на ДГ ИНСФО на: http://europa.eu.int/information_society/topics/ecomm/all_about/international_aspects/main_a reas_work/eu_enlargement/index_en.htm
Деловите 4, 5 и 6 од извештаите се релевантните делови, а значењето на кратенките користени во извештаите е објаснeто во дел 7. Прашалникот кој се користел за збир на овие извештаи може да се побара од Комисијата.
Основните податоци и статистики се дадени во табелите во анекс, види 19_Анекс_01.
B. Правна и институционална рамка
1. Ве молиме опишете ја правната рамка на секторот со осврт кон постоечкото и планираното примарно и секундарно законодавство.
Со Законот за телекомуникации (“Службен весник на РМ” бр. 33/96, 17/98, 28/00, 04/02 и 37/04) се уредени прашањата за условите и начинот под кои се остварува дејноста во областа на телекомуникациите.
Со измените на Законот за телекомуникации од 1998 година се обезбедија услови за приватизација на А.Д. “Македонски телекомуникации” (во натамошниот текст А.Д. МТ), се дефинираа ексклузивните права во одреден сегмент, се воведе конкуренција во мобилната телефонија и во интернет услугите, се дефинира обсегот и условите за давање на универзална телекомуникациска услуга, се уреди прашањето на давање на телекомуникациски услуги по пат на концесија, се дефинира управувањето, користењето и контролата на радиофреквентниот спектар, како и процедурата со користењето на радио станици и терминална опрема, како и вршењето на инспекцискиот надзор.
Исто така, со измените на Законот за телекомуникации од 1998 година востановено е Регулаторно тело за телекомуникациите -Управа за телекомуникации, како правно лице, во состав на Министерството за транспорт и врски.
Со измените на законот за телекомуникации од 2004 година, е овозможена конкуренција во Република македонија превземена со Спогодбата за стабилизација и асоцијација за воведување на конкуренција и либерализација од 01.06.2004 година.
Измените на законот од 2004 година содржат одредби со кои се обезбедува поголема заштита на корисниците на телекомуникациските услуги во однос на ограничувањето на достапноста на услугите без надоместок, добивање на детална сметка без надоместок и др.
Врз основа на Законот за телекомуникации, покрај други акти, донесени се и следните подзаконски акти:
-Правилник за меѓусебно поврзување на јавни телекомуникациски мрежи; (Сл Весник на РМ бр. 69/99);
-Правилник за универзална услуга; (“Службен весник на РМ” бр.106/00);
-Правилник за нумерација; (“Службен весник на РМ” бр. 47/99, 39/02);
-План за намена на радио фреквенции (“Службен весник на РМ” бр. 62/97); и др.
Во првото тромесечје на 2005 година ќе се донесе нов Закон за електронски комуникации, кој ќе ја уредува областа на комуникациите, базиран на европското законодавство, односно на директивите, одлуките и препораките од Реформските пакети на Европската Унија и тоа: Директивата 2002/19/ЕC за интерконекција и пристап до електронските комуникациски мрежи и услуги (Директивата за пристап), Директивата 2002/20/ЕC за овластувања на електронски комуникациски мрежи и услуги (Директива за овластување); Директивата 2002/21/ЕC за заедничка регулативна рамка за електронски комуникациски мрежи и услуги (Рамковна директива); Директивата 2002/22/ЕC за универзална услуга и за правата на корисниците што се однесуваат на електронските комуникациски мрежи и услуги (Директива за универзална услуга); Директивата 2002/77/ЕC за конкуренција на пазарот за електронски комуникациски мрежи и услуги; Директивата 2002/58/ЕC која се однесува на обработката на личните податоци и заштита на приватноста во електронските комуникации (Директива за заштита на податоците и приватноста); Одлуката 2002/676/ЕC за регулативна рамка за користење на радиофреквенцискиот спектар во ЕУ (Одлука за радиофреквенцискиот спектар) : Регулатива 2000/2887/ЕC за неврзан пристап кон локална јамка односно претплатничка линија; Директива 98/48/ЕC, која ја надополнува Директивата 98/34/ЕC за обезбедување на услуги на информатичко општество: Директива 98/84/ЕC за правна заштита на услугите кои се базирани или се поврзани со условен пристап; Директива 98/61/ЕC која ја надополнува Директивата 97/33/ЕC за преносливост на број и предизбор на оператор; Директива 98/10/ЕЗ за примена на принципот за слободен пристап на мрежа (ОНП) за говорна телефонија; Директива 92/44/ЕC за изнајмени линии; Директива 97/33/ЕC за интерконекција во телекомуникациите за обезбедување на универзална услуга и интероперабилност со примена на принципот (ОНП).
Новиот закон ќе обезбеди либерализација и конкуренција во сите сегменти на телекомуникацискиот пазар, недискриминаторни услови за пристап на PSTN мрежата од страна на новите оператори и сервис провајдери ; објективни критериуми и разумни цени за интерконекција и изнајмени линии; обезбедување на универзална услуга со задолжителен минимален пакет на сервиси; заштита на корисниците на телекомуникациски услуги; востановување на независно регулаторно тело (Агенција) за телекомуникации, и други прашања сврзани со целосно уредување на телекомуникацискиот сектор.
Со новиот Закон за електронски комуникации и со подзаконските акти кои ќе произлезат од законот, целосно ќе се уреди областа на комуникациите во Република Македонија.
2. Ве молиме опишете ја постоечката и планираната институционална рамка на секторот со осврт на владините тела, улогата на Собранието и можната улога на собраниските комисии, како и улогата на претставничките организации на учесниците во јавниот и приватниот сектор и на потрошувачите.
Според Законот за телекомуникации (“Службен весник на РМ” бр. 33/96, 17/98, 28/00, 04/02 и 37/04) за регулирање на работите во областа на телекомуникациите надлежни се Министерството за транспорт и врски и Управата за телекомуникации.
Министерството за транспорт и врски ја реализира политиката на Владата на Република Македонија во областа на телекомуникациите; ги координира телекомуникациските активности; го унапредува развојот на конкуренцијата; го донесува Планот за намена на радиофреквенциските опсези на предлог на Управата; ја изготвува и донесува листата на универзални услуги; ги спроведува уредбите на Владата на Република Македонија за вршење на телекомуникациски активности при постоење на воена или вонредна состојба или природни катастрофи; соработува со администрациите на странските држави; врши меѓународна координација на радиофреквенциите; ја застапува Република Македонија во меѓународните преговори во областа на телекомуникациите и во меѓународните организации и конференции во областа на телекомуникациите.
Управата за телекомуникации ги спроведува следните активности:
-обезбедува корисниците да имаат пристап до јавните телекомуникациски мрежи и јавните телекомуникациски услуги на недискриминаторска основа;
-презема мерки и пропишува заштита за да ги спречи јавните телекомуникациски оператори и давателите на јавна телекомуникациска услуга од ангажирање во антиконкурентни активности;
-ги контролира цените и квалитетот на јавните телекомуникациски услуги согласно одредбите од овој закон;
-прави анализи и редовно доставува извештај до Министерството за транспорт и врски во врска со развојот во областа на телекомуникациите во Република Македонија и во странство;
-дава предлози на министерот за транспорт и врски за доделување на концесии;
-дава предлози на министерот за транспорт и врски во врска со износот на надомес- тоците пропишани во согласност со овој закон;
-издава дозволи за телекомуникациски активности пропишани во овој закон;
-одобрува употреба на радио станици и терминална опрема кои се користат во Република Македонија и издава сертификати за одобрување;
-утврдува стандарди за меѓусебното поврзување на телекомуникациските мрежи, кога јавните телекомуникациски оператори не се во состојба да се договорат;
-врши инспекциски надзор.
Во Секторот за комуникации како надлежен Сектор во Министерството за транспорт и врски, се изготвуваат текстовите на предлог на законите од областа на телекомуникациите, радиодифузијата и поштенскиот сообраќај и понатаму од страна на Министерството за транспорт и врски се доставуваат во владина процедура. Најнапред законските проекти се разгледуваат од страна на Генерален секретаријат на Владата, понатаму се разгледуваат на Комисија за политички систем и Комисија за тековна економска политика и усогласените текстови се ставаат на седница на Влада. Предлозите на законите од Влада се доставуваат до Собранието на Република Македонија кое ги разгледува на пленарни седници врз основа на претходна собраниска процедура на разгледување од страна на Комисијата за транспорт и врски и екологија и Законодавно-правната комисија, каде е можно доставување на амандмани.
При изготвување на законските проекти во Министерството за транспорт и врски е востановена пракса да се врши поширока консултација и со директно учество на јавните телекомуникациски оператори, давателите на јавни телекомуникациски услуги и претставниците на поедини здруженија од приватни електронски медиуми, здруженија на потрошувачи и други здруженија и институции со цел да се согледаат актуелните прашања од сите аспекти.
Согласно Предлог-законот за електронски комуникации, за регулирање на работите од областа на електронските комуникации надлежни се: Министерството надлежно за работите од областа на електронските комуникации и Агенцијата за електронски комуникации.
Министерството надлежно за работите од областа на електронските комуникации: ја реализира политиката на Владата на Република Македонија во областа на електронските комуникации; изготвува законска регулатива од областа на електронските комуникации во соработка со Агенцијата; врши работи во врска со развојот на електронските комуникации и информатичките технологии.
Министерот кој раководи со органот на државната управа надлежен за работите од областа на електронските комуникации, покрај другото, ја подготвува Националната стратегија за развој во областа на електронските комуникации и информатичките технологии; го промовира развојот на конкуренцијата во областа на електронските комуникации и зголемувањето на


достапноста и користењето на електронските комуникации и информатички технологии утврдени од Владата на Република Македонија; ги координира и усогласува работите од областа на електронските комуникации и информатичкото општество; спроведува уредби со законска сила за вршење на дејноста од областа на електронските комуникации во услови на воена и вонредна состојба; дава предлог до Владата на Република Македонија за начинот на користење и времето на спроведување на едиствениот Европски број за итен повик Е-112 во Република Македонија; ја промовира Република Македонија во меѓународните организации во областа на комуникациите и информатичкото општество, преговара и потпишува билатерални и меѓународни спогодби во областа на комуникациите и информатичкото општество во име на Владата на Република Македонија.
Исто така, согласно новиот Закон ќе се основа Агенција за електронски комуникации, како независно Регулаторно тело во областа на електронските комуникации. Надлежностите на Агенцијата се таксативно наброени во Предлог-законот, а како позначајни се издвојуваат: надзорот, контролата и следењето на работата на операторите на електронските комуникациски мрежи и на давателите на услуги; обезбедувањето на интерконекција меѓу електронските комуникациски мрежи според недискриминаторски услови врз основа на одобрени референтни понуди; вршењето на регистрација со нотификација на операторите на електронски комуникациски мрежи и даватели на електронски комуникациски услуги: издавањето одобренија за користење на радиофреквенции; доделувањето броеви и серии на броеви на оператори на јавни комуникациски мрежи и даватели на јавни комуникациски услуги; спроведувањето на јавни тендери за доделување и користење на радиофреквенции; контролата на цените на комуникациските услуги и преземањето мерки во случаи кога оператор, сам или заедно со друг има доминантна позиција на релевантниот пазар на комуникациски услуги; контролата на тарифните режими утврдени во постојните договори за концесија; соработката со надлежните институции од областа на радиодифузијата и заштитата на конкуренцијата; донесувањето и спроведувањето на подзаконски акти, како и примената на национални и меѓународни стандарди и технички прописи и др.
Иницијалните одредби на Предлог-законот за електронски комуникации се во процес на ревизија од страна на TAIEX експертот.
3. Кои законодавни и регулаторни одредби обезбедуваат чесна / фер трговија и заштита на потрошувачите во секторот?
Заштита на правата на корисниците се уредени со Законот за телекомуникации (“Службен весник на РМ” бр. 33/96, 17/98, 28/00, 04/02 и 37/04) и Законот за заштита на конкуренцијата (“Службен весник на РМ” бр. 04/05).
Согласно Законот за заштита на конкуренцијата заради заштита на потрошувачите е предвидено Комисијата за заштита на конкуренцијата да може да побара од операторите во телекомуникацискиот сектор да достават податоци во врска со нивната економско-финансиска состојба и во врска со нивните деловни односи и врски,а исто така во текот на нивното работно време да изврши увид во трговските книги и другите деловни документи. Сопствениците на претпријатијата или нивните застапници (телекомуникациски оператори) се должни да ги дадат бараните податоци, да ги стават на увид трговските книги и други деловни документи и да дозволат пристап до сите релевантни деловни простории.
Со Законот за заштита на конкуренцијата не е изземен секторот за телекомуникации од негова примена. Ова значи дека за секое однесување на извршителите на телекомуникациски услуги со кое се нарушува конкуренцијата е надлежен да постапува конкурентски орган, кој според одредбите на законот е означен како Комисија за заштита на конкуренцијата. Најчесто ваквото однесување се манифестира со злоупотреба на доминантната позиција при формирање на цените на услугите, нерамноправен третман на пазарот и одбивање на пристап за користење на мрежа или инфраструктурни објекти. Со ваквото постапување се штити конкуренцијата на пазарот и корисниците на услугите.
Со член 7 од постојниот Закон за телекомуникации е утврдена заштитата на потрошувачите - корисниците на јавните телекомуникациски услуги.
Имено, јавните телекомуникации во внатрешниот и меѓународниот телекомуникациски сообраќај се достапни на секој корисник, според недискриминаторски, објективни и транспарентни рокови и услови, освен во случаи на ограничувања кои се во врска со капа- цитетот на давателот на услугата.
Корисникот има право да добива непречена, ефикасна и редовна услуга и да му се надоместува од страна на јавниот телекомуникациски оператор или давателот на јавната телекомуникациска услуга за секој недостаток во квалитетот на јавната телекомуникациска услуга што ја добива.
Фиксниот јавен телекомуникациски оператор, кој е сопственик на јавна телекомуникациска мрежа, должен е преку својата мрежа, каде што е технички изводливо, врз основа на однапред дефинирани услови, на барање на корисник на јавна телекомуникациска услуга да овозможи користење на изнајмени линии со надоместок.
Давателот на јавна телекомуникациска услуга е должен во рамките на услугите што ги дава, на писмено барање на корисникот на јавна телекомуникациска услуга да овозможи ограничување на достапноста на услугата без надоместок. За повторно воспоставување на ограничената услуга, по истекот на периодот од шест месеци, не се плаќа надоместок.
Фиксниот јавен телекомуникациски оператор е должен без надоместок да овозможи пристап до телефонските броеви за итен повик од кој било телефонски терминал и јавна телефонска говорница согласно со Планот за нумерација на телекомуникациските мрежи и услуги на Република Македонија.
На писмен приговор на корисникот на јавна телекомуникациска услуга, давателот на јавна телекомуникациска услуга е должен да му овозможи на корисникот детален преглед за извршената услуга за периодот опфатен со испорачаната сметка без надоместок.
Секој неовластен пристап во јавна телекомуникациска мрежа и терминалната опрема кај корисниците е забранет.
Законот за телекомуникации предвидува право на приговор на износот за извршена телекомуникациска услуга доколку корисникот е незадоволен од истиот, поради што Управата за телекомуникации согласно законските надлежности може да изврши инспекциски надзор/контрола и увид во сметките и доколку се утврди дека корисникот е оштетен врз основа на записник може Управата да му нареди на операторот да ја корегира истата и да му се надомести штета со конпензација во наредната сметка за извршени услуги.
Корисникот има право надоместокот за јавната телекомуникациска услуга да биде фактуриран на начин лесен за разбирање.
Давателите на јавни телекомуникациски услуги мораат да склучат Договор со корисниците на услугите/претплатниците за приклучок на телекомуникациската мрежа и давање на јавни телекомуникациски услуги.
Договорот мора да содржи: обезбедување на телекомуникациски услуги и приклучување на мрежата, квалитет на ниво на услугите, износ на надоместокот за почетно приклучување (доколку е предвиден), услови за плаќање на месечната сметка (фактура) и последици од неисполнување на оваа обврска, права и обврски на договорните страни, начин на раскинување на договорот.
Во постапка на изработка е подзаконски акт со кој детално се регулираат општите услови за обезбедување на јавни телекомуникациски услуги во Република Македонија од страна на давателите на јавни телекомуникациски услуги, се уредуваат односите помеѓу нив и корисниците, се врши утврдување на основните права и обврски на давателите на јавни телекомуникациски услуги и корисниците кои произлегуваат од нивниот меѓусебен договорен однос по основ на користење/обезбедување на јавни телекомуникациски услуги и се обезбедува заштита на корисниците на јавните телекомуникациски услуги.
Со новиот Закон за електронски комуникации ќе се обезбеди заштита на корисниците на комуникациски услуги преку транспарентноста на објавувањето на одлуките за цените и тарифите што се применуваат, податоци и информации кои мораат да бидат објавени од страна на операторите, како и информации кои мора да бидат објавени од страна на Агенцијата за електронски комуникации. Во однос на претплатничките договори кои операторите ги склучуваат со крајните корисници, во Предлог-законот се нотирани елементите кои треба да ги содржи договорот, кои се во функција на заштита на корисниците односно претплатниците. Исто така, се предвидуваат и одредби за заштита на квалитетот на јавните комуникациски услуги, овозможување на право на корисниците на тонско бирање и идентификација на повикувачката линија, нивно право на упис во телефонските именици, како и правото на крајните корисници до одредено ниво да добијат детална сметка /наплаќање по ставки што ќе овозможи корисниците да го потврдат и контролираат своето користење на телефонската услуга и висината на наплатениот износ. Понатаму, предвидени се одредби за право на приговор и тужба во врска со пристапот и начинот на обезбедувањето на услугите, одредби кога може да се ограничи или прекине без согласност на корисникот пристапот до јавна телефонска мрежа (заради надградба, модернизација, одржување или во случај на неправилности или направени штети), како и одредби кои се однесуваат на влијанието на јавноста врз формулирањето на критериуми и мерки за пазарот на електронските комуникации од страна на Агенцијата.
Иницијалните одредби на Предлог-законот за електронски комуникации се во процес на ревизија од страна на TAIEX експертот.
4. Кои се регулаторните постапки и инструменти за безбедност на податоците и заштита на приватноста во секторот?
Регулаторните инструменти и постапките со кои се обезбедува сигурност на податоците и заштита на приватноста на податоците, се пропишани во Законот за телекомуникации
(“Службен весник на РМ” бр. 33/96, 17/98, 28/00, 04/02 и 37/04).
Телекомуникациските мрежи и средства мора да се проектираат, градат, употребуваат и одржуваат на начин што со нивната работа нема да се предизвикаат пречки во работата и употребата на други телекомуникациски мрежи и средства (член 64 од Законот).
Имателите и ператорите на телекомуникациските мрежи и средства не смее да го спречуваат функционирањето на телекомуникациските мрежи и средства на други иматели и оператори
(член 8).
Имателите и операторите на телекомуникациските мрежи и средства и давателите на јавните телекомуникациски услуги се должни во рамките на техничките можности да обезбедат неповредливост на тајноста на пораките, а особено неповредливост на тајноста на пораките што се пренесуваат во услови на вонредна состојба.
На лицата на кои им е достапна содржината на пораките што се пренесува преку телекомуникациските мрежи и средства им е забрането содржината да ја пренесуваат/соопштуваат на неовластени лица.
Доколку не се обезбеди неповредливост на тајноста на пораките особено неповредливост на тајноста на пораките што се пренесуваат во услови на вонредна состојба или содржината на пораките се соопштува на неовластени лица, во Законот за телекомуникации е предвидена казнена мерка како прекршок, поради што Управата за телекомуникации против


прекршителите може да поведе прекршочна постапка согласно Законот за прекршоци (“Службен весник на РМ” бр. 15/97)
Заштитата на тајноста на пораките не се однесува на пораките за кои со меѓународните договори што ги склучила, односно им пристапила Република Македонија и според прописите на Република Македонија се предвидува отстапување од оваа обврска (член 10).
Со Договорите за концесија склучени помеѓу Министерството за транспорт врски и операторите, уреден е делот за доверливоста на комуникациите и информациите за претплатниците, при што е предвидено дека концесионерот треба да воведе ефективни постапки и да ги користи своите најголеми напори да ја гарантира неповредливоста и доверливоста на комуникациите на корисници, да воведе и постапки за зачувување на доверливоста на деловните тајни и личните податоци кои се однесуваат не претплатниците.
Концесионерот треба да обезбеди печатен именик или именици, или пак нови изданија на истите, печатени на годишна основа, за географското подрачје или подрачја кои што може да ги определи концесионерот, кои што ги содржи сите претплатници на телекомуникациски услуги, освен оние што конкретно барале да не бидат вклучени.
Како минимум секој именик ги вклучува, во стандартен формат, имињата на претплатниците во подрачјето, точната кратенка за нивната адреса како што е посочено од страна на претплатниците, нивните телефонски броеви, како и список на меѓумесни и меѓународни повикувачки броеви и броеви за итни и оперативни услуги.
При давање на услуги од доменот на информатичките технологии кои се состојат од пренос на информации преку телекомуникациска мрежа, пренесувањето и обезбедувањето на пристап вклучуваат автоматско, посредничко и преодно чување на информациите што се пренесуваат за време на вршењето на преносот за единствената цел за извршување на преносот преку телекомуникациската мрежа под услов информацијата, односно податоците, да не се чуваат подолго отколку што е тоа неопходно потребно за преносот.
Услугите од доменот на информатичката технологија можат да се користат во пропишана постапка со посебен закон за информирање на надлежните јавни органи за претпоставени нелегални активности кои се преземени, за информации обезбедени од страна на корисниците на услугите или обврска за пренесување до надлежните органи на нивно барање и информации кои овозможуваат идентификација на корисниците на нивната услуга со кои имаат договор за чување (член 7-а, 7-б, 7-в, 7-г од измените на Законот за телекомуникации бр. 04/02).
Со новиот Закон за електронски комуникации ќе се уредат прашањата кои се однесуваат на тајноста и доверливоста на комуникациите, при што операторите се должни да обезбедат технички и организациони мерки за заштита на нивните мрежи, да обезбедат можност за идентификација и рестрикција на прикажувањето на повикувачката или повиканата претплатничка линија, да ги избришат или да ги направат анонимни податоците за телефонскиот сообраќај што го реализирале претплатниците, како и да не се прикажуваат податоците за локација на претплатниците, а кои не се во контекст на потребни податоци за реализирање на телефонскиот сообраќај. Исто така, на претплатниците им е овозможен слободен избор на нивните податоци кои треба да бидат ставени во телефонски именик или целосна рестрикција за нивно прикажување.
Иницијалните одредби на Предлог-законот за електронски комуникации се во процес на ревизија од страна на TAIEX експертот.
5. Какви механизми постојат за надзор на пазарот и решавање на споровите во тој поглед?


Надзорот на пазарот и решавање на споровите на пазарот на телекомуникации го вршат: Управата за телекомуникации согласно Законот за телекомуникации (“Службен весник на РМ” бр. 33/96, 17/98, 28/00, 04/02 и 37/04), Министерството за економија преку Државниот пазарен инспекторат и Комисијата за заштита на конкуренцијата според Законот за заштита на конкуренцијата (“Службен весник на РМ” бр. 04/05).
Комисијата за заштита на конкуренцијата според Законот за заштита на конкуренцијата, во случај на спречување, ограничување и нарушување на конкуренцијата донесува одлуки. Против одлуките на Комисијата може да се вложи жалба, по кој одлучува второстепена комисија. Против одлуките на истата може да се поведе постапка за управен спор пред Врховниот суд на Република Македонија. Истовремено неизвршувањето на одлуката на овој орган претставува прекршок, за кој може да се изрече парична казна на правното лице и одговорното лице во него, во постапка пред суд.
Управата за телекомуникации врши надзор на пазарот и донесува решенија и наредби во согласност со Законот за телекомуникации. За сите прашања во врска со постапката пред Управата за телекомуникации кои не се уредени со Законот за телекомуникации се применуваат одредбите на Законот за општа управна постапка (“Службен лист на СФРЈ” бр. 47/86). Решенијата донесени од страна на директорот на Управата за телекомуникации не се конечни и правосилни. Дозволена е жалба во рок од 8 дена од денот на приемот на истите до Комисија при Владата на Република Македонија за решавање на спорови од втор степен. Жалбата изјавена против овие решенија не го одлага нивното извршување.
Во случај странката да не постапи во согласност со донесеното решение од страна на Управата за телекомуникаии или одлуката на Второстепената комисија при Влада на Република Македонија, Управата за телекомуникации преку своите инспектори за телекомуникации може да изврши запечатување на телекомуникациска опрема или просторија и пред Основиот Суд да поведе прекршочна постапка согласно Законот за прекршоци (“Службен весник на РМ” бр. 15/97).
Со предлог Законот за електронски комуникации е предвидено Агенцијата за електронски комуникации да ги решава споровите меѓу операторите на комуникациските мрежи и даватели на комуникациски услуги. Постапката за решавање на споровите започнува по службена должност или на барање на една од страните во спорот. Агенцијата е должна при решавање на споровите да ги има во предвид и целите за обезбедување на ефикасна конкуренција и заштита на интересите на корисниците на пазарот и исто така, Агенцијата е должна јавно да ги објавува одлуките во врска со споровите при што треба да има предвид забраната за објавување на деловни тајни на страните. Исто така, во новиот закон е предвидено операторите на комуникациски мрежи и давателите на комуникациските услуги да можат писмено да се договорат спорот да се реши со посредување или арбитрaжа на начин и постапка утврдена со законот.
Иницијалните одредби на Предлог-законот за електронски комуникации се во процес на ревизија од страна на TAIEX експертот.
6. Во кои релевантни меѓународни организации членува вашата земја?
Република Македонија е членка на:
-Меѓународната унија за телекомуникации (ITU);
-Европската конференција на администрациите за пошти и телекомуникации (CEPT);
-Европски институт за стандардизацијата во телекомуникациите (ETSI);
-Меѓународната организација за сателитски комуникации (INTELSAT);
-Европската организација за сателитски комуникации (EUTELSAT);
-Меѓународната сателитска организација (INMARSAT);
-Европската унија за радиодифузија (EBU);
-Европска организација на телекомуникациски оператори (ETNO);
-Светската трговска организација (WTO) и други организации.
C. Политика и регулаторни рамки
1. Ве молиме опишете ја политиката која се однесува на секторот за телекомуникации. Доколку постои стратешки документ што го опфаќа овој сектор, ве молиме да доставите примерок на еден од јазиците на ЕУ
Согласно определбите на Република Македонија за интегрирање во Европската Унија и обврските од Спогодбата за стабилизација и асоцијација, Владата на Република Македонија и Министерството за транспорт и врски во областа на телекомуникациите, континуирано превземаат активности за прилагодување и прифаќање на легислативата и стандардите на ЕУ и нивно имплементирање во национална регулативна рамка за забрзување на процесот на либерализација и дерегулација на телекомуникациите, како и вклучување во глобалното информатичко општество.
Во таа смисла, во новиот Закон за електронски комуникации кој е изготвен од страна на Министерството за транспорт и врски и е во собраниска процедура, ќе бидат вградени решенија компатибилни со Директивите, Регулативите и Препораките од реформските пакети на ЕУ.
Министерството за транспорт и врски во текот на 2005 година ќе изготви и на Владата ќе и предложи документ - Стратегија за развој на електронски комуникации и информатичко општество со кој долгорочно ќе се утврди динамика на реализација на активности во оваа област.
Либерализацијата во телекомуникациите е започната со донесувањето на Законот за телекомуникации во 1998 година, кој е изработен согласно барањата на ЕУ за реформи во телекомуникацискиот сектор. Со него покрај условите за приватизација на јавниот телекомуникациски оператор беа поставени основите за градење на конкуренцијата на пазарот на телекомуникациски услуги. Од него произлегоа и подоцна донесените подзаконски акти за уредување на прашањата за управување со фреквентниот спектар, меѓусебното поврзување на јавните телекомуникациски мрежи, нумерацијата и адресирањето на телекомуникациските мрежи и обезбедувањето на универзална услуга во телекомуникациите. Исто така, со Законот беше создадена основа за формирање на Управата за телекомуникации како национално регулаторно тело. Со Законот овозможено е формирање на слободен пазар на мобилната телефонија, интернет услугите, како и други телекомуникациски услуги преку издавање на концесии според утврдени критериуми освен во сферата на фиксната телефонија, каде поради потребите за рамномерен развој на квалитетната телекомуникациска инфраструктура на национално ниво беше утврден ексклузивен период до 31.12.2004 година за постојниот фиксен телекомуникациски оператор.
2. Каков е временскиот распоред за усогласување на законодавството со acquis communautaire?
Со новиот Закон за електронски комуникации што би требало да биде донесен од страна на Собранието на Република Македонија во првото тримесечје на 2005 година ќе се уреди целокупната телекомуникациска регулатива на нови основи усогласени со Директивите, препораките и одлуките содржани во реформските пакети на ЕУ и тоа: Директивата 2002/19/ЕC за интерконекција и пристап до електронските комуникациски мрежи и услуги (Директива за пристап); Директивата 2002/20/ЕC за овластувања на електронски комуникациски мрежи и услуги (Директива за овластување); Директивата 2002/21/ЕC за заедничка регулативна рамка за електронски комуникациски мрежи и услуги (Рамковна директива); Директивата 2002/22/ЕC за универзална услуга и за правата на корисниците што се однесуваат на електронските комуникациски мрежи и услуги (Директива за универзална услуга); Директивата 2002/77/ЕC за конкуренција на пазарот за електронски комуникациски мрежи и услуги; Директивата 2002/58/ЕC, која се однесува на обработката на личните податоци и заштита на приватноста во електронските комуникации (Директива за заштита на податоците и приватноста) и Одлуката 2002/676/ЕC за регулативна рамка за користење на радиофреквенцискиот спектар во ЕУ (Одлука за радиофреквенцискиот спектар); Регулативата 2000/2887/ЕC за неврзан пристап кон локална јамка односно претплатничка линија; Директива 98/48/ЕC, која ја надополнува Директивата 98/34/ЕC за обезбедување на услуги на информатичко општество: Директивата 98/84/ЕC за правна заштита на услугите кои се базирани или се поврзани со условен пристап; Директивата 98/61/ЕC која ја надополнува Директивата 97/33/ЕC за преносливост на број и предизбор на оператор; Директивата 98/10/ЕЗ за примена на принципот за слободен пристап на мрежа (ОНП) за говорна телефонија; Директивата 92/44/ЕC за изнајмени линии; Директивата 97/33/ЕC за интерконекција во телекомуникациите за обезбедување на универзална услуга и интероперабилност со примена на принципот (ОНП).
Процесот на усогласување и хармонизирање на нашето законодавство со европската легислатива во делот на електронските комуникации е динамичен процес со временска рамка за имплементирање на одделни активности во зависност од развојот на комуникацискиот пазар, економската моќ на стопанството и граѓаните и интересот за влегување на нови телекомуникациски оператори и даватели на телекомуникациски услуги. Се оценува дека за период од 6 до 7 години ќе се постигне целосна усогласеност со acquis communautaire.
3. Какви се политиката и временскиот распоред за либерализација и приватизација на секторот?
Политиката на Владата на Република Македонија за либерализација и приватизација на телекомуникацискиот сектор се утврдени со:
-Законот за телекомуникациите (“Службен весник на РМ” бр. 33/96; 17/98; 28/00; 04/02; 37/04);
-Спогодбата за стабилизација и асоцијација склучена меѓу Република Македонија и Европските заедници и нивните земји –членки склучена на 09.Април 2001 година, а влезена во сила на 01.04.2004 година;
-Законот за ратификација на протоколот за стапување во членство на Република Македонија во Светската трговска организација.
Со Законот за телекомуникации од 1998 година, се овозможи воведување на либерализација во телекомуникацискиот сектор во одредени сегменти и тоа во мобилната телефонија, во преносот на податоци и интернет услугите, согласно принципите на Европската Унија за либерализација на телекомуникациите.
Според законот, сите телекомуникациски активности се вршат по пат на концесија и склучување на концесиски договор, со министерот за транспорт и врски како концедент од една страна и концесионерот, од друга страна.
По донесувањето на законот за телекомуникации во 1998 година, во Република Македонија доделени се 10 концесии за вршење на услуги за пренос на податоци и интернет, а во 2001 година доделена е концесија на А.Д. “Космофон “, како втор мобилен оператор.
Во врска со прашањето на приватизацијата, со одредбите на членовите 84-90 од Законот за телекомуникациите од 1998 е предвидена постапка од страна на Владата за приватизација на Постојниот Јавен телекомуникациски оператор - Македонски телекомуникации, преку продажба на дел од акционерскиот капитал на државата, во една или повеќе трансакции на стратешки инвеститор избран преку јавен меѓународен тендер, како и со задржување на право на поседување на златна акција од страна на Владата на Република Македонија.
Приватизацијата на А.Д. МТ е извршена во декември 2000 година, односно јануари 2001 година според Законот за телекомуникации (“Службен весник на РМ” бр. 17/98).


На 01.04.2004 година стапи во сила Спогодбата за стабилизација и асоцијација меѓу Република Македонија и Европските заедници и нивните земји. Согласно член 95 од Спогодбата, Владата на Република Македонија се обврзува да го хармонизира националното законодавство со она на ЕУ во сферата на телекомуникациите и да обезбеди либерализација на оваа сфера во рок од една година од стапувањето во сила на истата. Токму затоа, Законот за телекомуникации, според кој на А.Д. МТ му беа дадени монополски права до 31.12.2005, беше изменет, со што на А.Д. МТ му беа дадени монополски права до 31.12.2004 година. Имено со член 14 од Законот за изменување и дополнување на Законот за телекомуникации (“Службен весник на РМ” бр. 37/04) се скратува времетраењето на монополските права на А.Д. МТ и тие согласно законот престанаа на 31.12.2004. До овој датум постојниот Јавен Телекомуникациски оператор имаше ексклузивно право да обезбедува фиксни говорни телефонски услуги, телеграфски услуги, телекс услуги, телефонски услуги преку јавни говорници и услуги на изнајмени линии и да гради, поседува и работи со фиксни јавни телекомуникациски мрежи.
И во однос на ексклузивните односно монополските права на кабелските оператори, кои со Законот за радиодифузна дејност (“Службен весник на РМ” бр. 20/97 и 70/03) ги имаа за вршење на кабелска радиотелевизиска услуга на определено подрачје, беа направени измени и дополнувања на Законот за телекомуникациите (“Службен весник на РМ” бр. 37/04), при што со член 14, став 4 се утврдува дека бројот на концесионери за кабелска радио-телевизиска услуга на определено подрачје не е ограничен. Со тоа монополските права се укинати и овозможена е конкуренција во кабелската радиотелевизиска услуга, што практично значи имплементација на Спогодбата за стабилизација и асоцијација.
Со завршувањето на монополските права на А.Д. МТ, од 01.01.2005 година телекомуникацискиот пазар во Република Македонија е отворен за нови оператори и даватели на услуги во фиксната говорна телефонија, во меѓународниот телекомуникациски сообраќај и во градењето и работењето со телекомуникациска инфраструктура.
Во насока на обезбедување на целосна либерализација и конкуренција во сите сегменти на пазарот на електронски комуникации, се пристапи кон донесување на нов Закон за електронски комуникации.
Со предлог Законот за електронски комуникации е предвидена обврска за имателот на постојната фиксна телекомуникациска мрежа - А.Д. МТ да обезбеди на претплатниците на телефонските услуги од својата мрежа да имаат пристап и можност за избор и на друг оператор кој обезбедува услуги во меѓународниот и националниот телефонски сообраќај.
Исто така, со предлог законот се предвидува можност за обезбедување на преносливост на број во случај кога претплатникот го менува операторот, односно давателот на комуникациска услуга, како и можност да се обезбеди и пристап до претплатничката линија и од страна на други оператори и даватели на комуникациски услуги.
Притоа Предлог-законот ги предвидува следниве рокови за постојниот фиксен телекомуникациски оператор А.Д. “Македонски телекомуникации”:
-во рок од 15 дена од денот на стапувањето во сила на законот да донесе и објави референтна понуда за интерконекција и/или пристап;
-во рок од 90 дена од денот на стапувањето во сила на законот да донесе и објави референтна понуда за разврзан пристап на локална јамка;
-во рок од 6 месеци од денот на стапувањето во сила на законот да воведе посебно сметководство за активностите поврзани со интерконекција и/или пристап;
-во рок од 6 месеци од денот на стапувањето во сила на законот да овозможи пристап и користење на специфични мрежни средства;
-до Јуни 2005 година да обезбеди можност за избор на оператор и предизбор на оператор; и


-во рок од две години од денот на влегување во сила на законот да обезбеди можност за преносливост на број.
По иницијалното доцнење во подготовката на предлог законот за електронски комуникации (планирано беше, согласно Програмата за приближување на националното законодавство кон законодавството на Европската Унија за 2004 година, негово донесување во четвртиот квартал на 2004 година), истиот влезе во собраниска процедура и се очекува негово усвојување во првото тримесечје на 2005 година. За да се забрза процедурата на негово донесување, Владата одлучи да го предложи на Собранието на Република Македонија во скратена процедура. Истовремено, побарана е TAIEX експертиза по однос на текстот на Законот, а евентуалните интервенции ќе бидат вградени како амандмани.
4. Во која фаза на либерализација се наоѓа моментално секторот? Ве молиме да наведете податоци за:
а) инфраструктурата, вклучувајќи ја “алтернативната” инфраструктура;
b)употреба на кабелска телевизија за телекомуникации;
c)резервирани услуги, либерализирани услуги.
a)Инфраструктура, вклучувајќи ја алтернативната инфраструктура
Во Република Македонија има еден фиксен јавен телекомуникациски оператор - А.Д. “Македонски телекомуникации” на кого е доделена концесија за вршење на фиксни говорни телефонски услуги, телеграфски услуги, телекс услуги, услуги на јавни говорници и услуги на изнајмени линии и за градење, поседување и работење со фиксни јавни телекомуникациски мрежи.
Јавната фиксна телефонска мрежа опфаќа: јавни телефонски централи (100% дигитални) во сите градови и населени места во државата, изградена претплатничка фиксна телефонска мрежа, изградена оптичка и радио мрежа од преносни системи меѓу јавните телефонски централи во државата и кон меѓународните телекомуникациски центри.
За мобилни јавни телекомуникациски мрежи и мобилни јавни телекомуникациски услуги се доделени две концесии во ГСМ 900 технологијата на А.Д.“Мобимак” и А.Д.“Космофон”.
Јавна телекомуникациска услуга за пренос на податоци во која е вклучена и услугата за Интернет, по пат на концесија се врши од страна на 5 интернет сервис провајдер и тоа: МТ- Нет, Унет, Он-нет, Сонет и Мол.
Доделена е и една концесија на Линк телеком - АД Скопје, за вршење на јавна телекомуникациска услуга за пренос на податоци - пејџинг.
Како алтернативна инфраструктура, по воведувањето на либерализација во телекомуникациите, ќе можат да се користат телекомуникациските мрежи на Eлектростопанство на Република Македонија и Ј.П. “Македонски железници” кои имаат изградено сопствени мрежи со оптички и други кабловски системи на територијата на Република Македонија.
б) Употреба на кабелска телевизија за телекомуникации
За дистрибуција на радио и телевизиски програми или други телекомуникациски сигнали преку кабелски радио и телевизиски мрежи (во кои не е вклучено обезбедувањето на говорни телефонски услуги), на територијата на Република Македонија вкупно се доделени 65 концесии.
Кабелската радио телевизиска мрежа, покрај пренесување на радио телевизиски програми од 01.01.2005 година ќе може да се користи за давање и на други телекомуникациски услуги вклучувајќи говорна телефонија и интернет.


в) Резервирани услуги, либерализирани услуги
Резервирани услуги како монополски права на А.Д. МТ се фиксна говорна телефонска услуга; телеграфски услуги; телекс услуги; телефонски услуги преку јавни говорници; услуги на изнајмени линии; и градење и работење со фиксни и јавни телекомуникациски мрежи.
Другите телекомуникациски услуги како пренос на податоци и интернет услуги се либерализирани и се вршат во услови на конкуренција.
Либерализација на секторот за телекомуникации во Република Македонија во делот на инфраструктурата вклучувајќи ја и алтернативната инфраструктура ќе биде овозможена со влегувањето во сила на новиот Закон за електронски комуникации.
5. Каква е ситуацијата и политиката во врска со обврските за универзалните услуги?
Универзалната телекомуникациска услуга е уредена со Законот за телекомуникации . Со Законот е утврден најмал опсег на телекомуникациски услуги, односно е определена почетната група на универзални услуги (член 21 од Законот). Во Законот е предвидено министерот за транспорт и врски да ги донесе прописите со кои се регулира обезбедувањето на универзалните услуги и постапката за надомест што ќе се користи за наплата на тие услуги. Со прописите за обезбедување на универзалните услуги се уредува: идентификација и опис на универзалните услуги; постапки што ќе се користат за избор на давателите на универзални услуги преку јавен тендер или на друг начин; универзалните услуги да се достапни на хендикепираните лица; методи за утврдување на максималните цени за универзалните услуги; механизам за компензација на давателите на телекомуникациски услуги кои ги обезбедуваат универзалните услуги.
Во почетната група на универзални услуги, односно во минималниот опсег на универзални услуги, спаѓаат: пристап на фиксна говорна телефонска услуга; пристап до телефонски броеви на итни служби; пристап до јавни телефонски говорници и телефонски посредници; пристап до оператор и служба за информации. Во Законот е уредено министерот за транспорт и врски да може да ја менува и дополнува листата на универзални услуги со измени и дополнувања на подзаконски акт за универзалните услуги.
Со Предлог-законот за електронски комуникации е дефинирано обезбедувањето на универзална услуга преку минимален број на определени услуги кои треба да бидат достапни на сите корисници без оглед на нивната географска локација, обезбедувањето на задоволителен број на јавни телефонски говорници, како и обезбедувањето достапност до податоци на единствениот телефонски именик и службата за информации. Со законот се предвидува Агенцијата за електронски комуникации да определи еден или повеќе даватели на универзална услуга, преку спроведување на постапка за јавен тендер. При определување на давателите на универзална услуга, Агенцијата мора да ги земе предвид резултатите од работењето и принципите на објективност и транспарентност. Исто така, кога определени услуги во рамките на универзалната услуга не се доволно застапени или воопшто не се застапени, Агенцијата може да спроведе тендерска постапка за избор на давател на тие услуги. Агенцијата склучува Договор со давателот на универзалната услуга по завршената тендерска постапка и по претходно добиена согласност од министерот надлежен за работите од областа на електронските комуникации.
Понатаму, Агенцијата го следи нивото и промените на цените на услугите опфатени во универзалната услуга кои мораат да бидат еднакви на целата територија на Република Македонија. Давателите на универзална услуга можат да понудат посебни цени или пакети за претплатници со статус на социјален случај и /или претплатници со посебни потреби кои ќе се разликуваат од цените што се однесуваат на останатите претплатници. Агенцијата, покрај другото, ги пропишува техничките барања за квалитет на универзалната услуга, техничките параметри и нивно мерење како и минималните услуги за квалитет.


Исто така, со Законот е утврдено дека давателот на универзалната услуга има право на надоместок во случај кога трошоците за обезбедување на универзалната услуга се поголеми од реалните трошоци. Методот на пресметување на реалните трошоци го пропишува Агенцијата, пришто ги зема предвид препораките на Европската унија за универзална услуга. Иницијалните одредби на Предлог-законот за електронски комуникации се во процес на ревизија од страна на TAIEX експертот.
6. Ве молиме да ја опишете стручноста, структурата и степенот на независност на регулаторното тело за телекомуникации. Доставете и информации за неговото формирање, буџетски и човечки ресурси и административни овластувања.
Управата за телкомуникации е формирана на 27.11.2000 година како орган во состав на Министерството за транспорт и врски и има својство на правно лице, согласно Законот за организација и работа на органите на државната управа (“Службен весник на РМ” бр. 58/00) и Законот за телекомуникации (“Службен весник на РМ” бр. 33/96,17/98, 28/00, 04/02 и 37/04).
Со Управата за телекомуникации раководи Директор, кој го назначува и разрешува Владата на Република Македонија по предлог на ресорниот министер на период од 5 години, со можност за остварување на уште еден мандат но не повеќе од два мандата.
За извршување на работите од надлежност на Управата за телекомуникации вработени се вкупно 94 лица распоредени на работни места во 7 Сектори и 24 Одделенија и тоа: Сектор за телекомуникации (Одделение за телекомуникациски мрежи, услуги и станарди и Одделение за информатика); Сектор за радиокомуникации (Одделение за фиксни и мобилни радио системи и Одделение за сателитски системи и радиодифузија); Сектор за правни кадровски и материјални работи (Одделение за правни работи, Одделение за кадровски работи, Одделение за инспекција во Скопје, Штип и Битола и Стручно административно одделение); Сектор за материјално финансиско работење (Одделение за план и анализа и Одделение за материјално финансиско работење); Сектор за контрола и мониторинг на радиофреквенциите (Одделение за контрола и мониторинг на радиофреквенциите во Скопје, Штип и Битола); Сектор за технички прегледи (Одделение за технички прегледи во Скопје, Штип и Битола и Одделение за одржување на фиксна и мониторинг станица); Сектор за меѓународна соработка (Одделение за следење на меѓународна регулатива и евроинтеграција и Одделение за имплементација на меѓународна регулатива).
Структурата на вработените 94 лица, распоредени по гореневедените сектори и одделенија е следна:
-43 вработени со висока стручна подготовка од кои (23 диплoмирани електротехнички инженери, 5 дипломирани економисти, 5 дипломирани правници 10 од останати факулети)
-5 со виша стручна спрема
-46 со средна стручна спрема
Управата за телекомуникации согласно член 18 од Законот за телекомуникации се финансира од наплата на надоместоците за користење на фреквенции, за нумерација и од наплата за надзор. Средствата остварени од наплатените надоместоци се користат за покривање на трошоците за работењето на Управата, а вишокот на средствата се вложуваат во Буџетот на Република Македонија. Годишните средства за работа на Управата ги одобрува министерот за транспорт и врски кои мора да бидат доволни за да може Управата на задоволителен начин да ги извршува работите од своја надлежност. Годишниот буџет на Управата за телекомуникации за 2003 година изнесува 77.455.000 денари (1.264.284 Евра ).
Дејностите и работите од областа на телекомуникациите, согласно член 4 од Законот за телекомуникации, се вршат со одобрение, а одделени дејности или работи од областа на телекомуникациите се вршат по пат на концесија.


Согласно член 18 од Законот,Управата за телекомуникации ги има следните надлежности:
-издава дозволи за телекомуникациски активности пропишани со Законот за телекомуникации;
-одобрува употреба на радиостаници и терминална опрема кои се користат во Република Македонија и издава сертификати за одобрување;
-го одобрува стандардниот договор меѓу јавните телекомуникациски оператори, даватели и корисниците на јавна телекомуникациска услуга;
-ги доделува броевите и обезбедува истите да се користат ефикасно, и броевите и опсезите на броевите ги дава на јавни телекомуникациски оператори и јавни телекомуникациски услуги согласно објективни критериуми и недискриминаторски рокови и услови;
-управува, регулира и доделува фреквенции, подготвува планови за радиокомуникации, назначува фреквенции за предавање и прием, испитува и надгледува мрежи за радиокомуникации и обезбедува да не се користат радиостаниците и уредите од тип кој што не е одобрен;
-решава спорови во прв степен кои произлегуваат од односите меѓу јавни телекомуникациски оператори, даватели и корисниците на телекомуникациски услуги во согласност со Законот за телекомуникации;
-ги испитува повредите на овој закон, одредбите и прописите со кои се применува овој закон, дозволите, концесиите и одобренијата издадени согласно овој закон, обезбедува доверливост на информации добиени за време на овие испитувања, утврдува дали е направена повреда и ако е така покренува соодветна постапка; и
-превзема други активности неопходни за извршување на одредбите утврдени со овој закон
Во Предлог- законот за електронски комуникации, се предвидува основање на Агенција за електронски комуникации како независно Регулаторно тело, кое ќе отпочне со работа со именување на членовите на Комисијата на Агенцијата, (најдоцна во рок од 60 дена од денот на влегување во сила на Законот) и директорот на Агенцијата (во рок од 30 дена од денот на конституирањето на Комисијата). Агенцијата се основа како самостојно и непрофитно правно лице со јавни овластувања и при донесувањето на одлуките е независна од друг државен орган или друго јавно правно лице или трговско друштво што врши дејност од областа на електронските комуникации и треба да биде непристрасна кон нив. Работата на Агенцијата е јавна.
Во законот се предлага Агенцијата да биде одговорна пред Собранието на Република Македонија и должна е за својата работа да му доставува годишен извештај. Органи на Агенцијата се Комисија и директор. Претседателот и членовите на Комисијата ги именува Собранието на Република Македонија, на предлог на Комисијата за прашања на избори и именувања на Собранието на Република Македонија, додека директорот го именува Комисијата по пат на јавен конкурс и тој е професионално ангажиран во Агенцијата со полно работно време.
За претседател и членови на Комисијата, може да бидат именувани лица кои имаат завршено високо образование од областа на електротехничките науки, правото и економијата, со работно искуство над 5 години и со посебни знаења од областа на електронските комуникации, а за директор, покрај горенаведеното, потребно е да поседува и организациски и раководни способности.
Во однос на прашањето на организацијата и вработувањето на Агенцијата, во законот е предвидено со Статут на Агенцијата да се уреди внатрешната организација и начинот на вработувањето во Агенцијата согласно Законот за работни односи (“Службен весник на РМ” бр. 80/03), а одредбите од Законот за државни службеници, нема да се применуваат на вработените во Агенцијата.


Работењето на Агенцијата, според одредбите од новиот закон, треба да се финансира од средства од сопствениот буџет, остварен од приходите од надоместоците предвидени во законот, од донации, заеми и друг вид на финансиска и техничка помош. Годишниот буџет на Агенцијата го усвојува Комисијата и истиот се доставува до Собранието на Република Македонија на одобрување.
Иницијалните одредби на Предлог-законот за електронски комуникации се во процес на ревизија од страна на TAIEX експертот.
7. Дали може да се обжалуваат одлуките на регулаторното тело? Ако може, опишете ја постапката и резултатите во изминатите 1-2 години.
Согласно член 80 од Законот за телекомуникации решенијата што ги донесува директорот на Управата за телекомуникации не се конечни и правосилни. Против решенијата кои ги донесува директорот на Управата за телекомуникации на предлог на инспекторот за телекомуникации, е дозволена жалба во рок од 8 дена од денот на приемот на истите до Комисија при Владата на Република Македонија за решавање на спорови од втор степен. Жалбата изјавена против овие решенија не го одлага нивното извршување.
Против решенијата на Комисијата незадоволната страна има право да покрене управен спор до Врховен суд на Република Македонија.
Од формирањето на Управата за телекомуникации, односно за период од четири години донесени се 440 решенија од надлежните инспектори за забрана за вршење на дејност односно за привремено одземање на опремата и уредите. Исто така во овој период покренати се 414 прекршочни пријави, за кои од страна на надлежен суд донесени се 86 пресуди.
Во врска со обжалените првостепени решенија, скоро во сите случаи се потврдени од страна на Комисијата при Владата на Република Македонија за решавање на спорови во втор степен.
Согласно одредбите на Предлог законот за електронски комуникации, кој е во собраниска процедура, во делот за решавање на спорови е предвидено Агенцијата да започне постапка за решавање на спор по службена должност или на барање на една од страните во спорот. Во постапките за решавање на спорови, Агенцијата ги применува одредбите и од Законот за општа управна постапка (“Службен весник на РМ” бр. 47/86). Агенцијата е должна да го реши спорот во рок од 42 дена од денот на приемот на предлогот за започнување на постапка за решавање на спор. Агенцијата е должна јавно да ги објавува одлуките во врска со споровите. Исто така, и против решение на директорот на Агенцијата, незадоволната странка може да поднесе жалба до Комисијата во рок од 8 дена од денот на приемот на решението, а Комисијата е должна да одлучи по жалбата во рок од 15 дена од денот на приемот. Против решението по жалбата на Комисијата може да се поведе управен спор пред Врховниот суд, а постапката е итна и Врховниот суд донесува одлуки со приоритет.
Иницијалните одредби на Предлог-законот за електронски комуникации се во процес на ревизија од страна на TAIEX експерт.
8. Како се врши доделувањето на фреквенции и броеви/кодови? Ве молиме да ја назначите вклученоста на ЦЕПТ и ИТУ онаму каде што е релевантна.
Доделување на фреквенции се врши според Планот за намена на радиофрквенциски опсези во Република Македонија (“Службен весник на РМ” бр. 62/97) и според Плановите за доделба за определени опсези. Планот за намена на радиофреквенциските опсези е изработен и усогласен со Меѓународниот правилник за радиокомуникации на Меѓународната Унија за телекомуникации -ИТУ и одлуките и препораките на ЦЕПТ .
Во Планот за намена за определени радиостаници кои работат во определени радио служби дадени се условите за работа на радиостаниците, односно наведени се стандарди на


Европскиот Институт за стандардизација во телекомуникациите– ЕТСИ, како и домашните прописи со кои се регулира нивната работа. За одредени служби доделувањето на фреквенции е според Регионални Спогодби со планови за доделба на фреквенции како што се Регионалната Спогодба Стокхолм 61 (СТ 61), Женева 75 и Женева 84.
Доделувањето на фреквенции на корисници се врши според одредбите во Глава 6- Радиокомуникации од Законот за телекомуникации. Предвидени се издавање на два вида дозволи за радио станици и тоа: Дозвола за набавка и поставување на радиостаница со која имателот има право да ја набави/увезе и да ја постави радистаницата, а по извршен технички преглед се издава Дозвола за работа на радиостаница. Техничкиот преглед се извршува заради проверка дали радио станицата е поставена според одобрените географски координати и технички карактеристики, односно дали е во согласност со пропишаните норми и стандарди за одредениот вид на радио служби и радио станици.
Согласно Законот за телекомуникациите, министерот за транспорт и врски го донесува Планот за нумерација на телекомуникациските мрежи и услуги во Република Македонија, на предлог на Управата за телекомуникации.
Управата за телекомуникации го изготвува, контролира и следи Планот за нумерација на телекомуникациските мрежи и услуги на Република Македонија, како и ги доделува броевите и обезбедува истите да се користат ефикасно, и броевите и опсезите на броевите ги дава на јавните телекомуникациски оператори и даватели на телекомуникациска услуга согласно објективни критериуми и недискриминаторски рокови и услови.
Планот за нумерација на телекомуникациските мрежи и услуги во Република Македонија е донесен со подзаконски акт (“Службен весник на РМ”, број 47/99 и 39/02), во кој се имплементирани меѓународните препораки за нумерација на ИТУ-Т, ИСО и ИЕЦ и тоа:
препораките Е.164, Х.121, Е.118, Е.167, Е.212, Е.214, Љ.704, Љ.708, Т.35 на ИТУ-Т и стандардот ЕТС 300 523 на ИСО.
Согласно Законот за телекомуникациите за користење на доделените броеви и серии на броеви за јавните телекомуникациски мрежи и услуги се плаќа годишен надоместок започнувајќи од денот на доделбата на сметка на Управата за телекомуникации, чија висина се изразува во бодови врз основа на намената на серијата на броеви и должината на доделените броеви.
Согласно Предлог-законот за електронски комуникации, Агенцијата за електронски
користење на радиофреквенциите, коj исто така го донесува Агенцијата, мора да е во согласност со Планот за намена на радиофреквенциските опсези.
Агенцијата е задолжена да води Регистар на доделени радиофреквенции што се користат во Република Македонија, чии делови од регистарот за доделени фреквенции можат да бидат достапни за јавноста.
Физички и правни лица можат да користат радиофреквенции врз основа на одобрение за користење издадено од Агенцијата согласно услови и постапка утврдени во законот.
Броеви и серии на броеви од Планот за нумерација можат да се користат врз основа на решение од Агенцијата и доделувањето на броевите се врши на начин и услови утврдени со законот.
Иницијалните одредби на Предлог-законот за електронски комуникации се во процес на ревизија од страна на TAIEX експертот.


D. Опис на секторот
1. Колку се одвоени рагулаторните од оперативните надлежности (вклучувајќи ја и контролата над сопственоста)?
Регулативните и оперативните функции и надлежности се целосно одвоени.
Министерството за транспорт и врски согласно член 17 од Законот за телекомуникации ја реализира политиката на Владата на Република Македонија во областа на телекомуникациите и ги координира телекомуникациските активности, ги подготвува предлозите на закони и подзаконските акти.
Управата за телекомуникации како регулаторно тело своите активности ги врши на начин да се обезбеди еднаков третман на сите телекомуникациски оператори и даватели на телекомуникациски услуги врз основа на објективни, недискриминаторски и транспарентни постапки, со цел корисниците да добијат квалитетни телекомуникациските услуги. Управата за телекомуникации е правно лице во состав на Министерството за транспорт и врски.
Согласно Предлог-законот за електронски комуникации, Министерството надлежно за работите од областа на електронските комуникации ја реализира политиката на Владата на Република Македонија во областа на електронските комуникации; изготвува законска регулатива од областа на електронските комуникации во соработка со Агенцијата; врши работи во врска со развојот на електронските комуникации и информатичките технологии.
Исто така, согласно Предлог-законот за електронски комуникации во рамките на својот делокруг на работа, Агенцијата промовира ефикасна конкуренција во областа на електронските комуникациски мрежи и услуги, придружни капацитети и други услуги.
А.Д. МТ е телекомуникациски оператор чии монополски права во делот на говорната телефонија и инфраструктурата престанаа на 31.12.2004 година.
Мнозинскиот капитал и управувачкиот пакет на акции во А.Д. МТ го има стратешкиот партнер МАТАВ со 51% од акционерскиот капитал, додека Владата на Република Македонија има 47,125% и IFC - афилијација на Светската Банка има 1,875% од вкупниот акционерски капитал.
2. Колку оператори и колку типови на овластувања постојат? Ве молиме доставете информации за следниве под-сектори:
a)јавна говорна телефонија (ПСТН, алтернативна инфраструктура, на пр. објекти /инсталации);
b)јавни земски мобилни комуникации (аналогни и дигитални не-ГСМ, ГСМ, ДЦС 1800, УМТС, пејџинг);
c)приватни земски мобилни телекомуникации (услуги на таксирање, превоз, итни служби);
d)сателитска комуникација;
e)комуникација на податоци;
f)кабелска телевизија.
а) јавна говорна телефонија (PSTN, алтернативна инфраструктура, на пр. објекти/инсталации);
А.Д. МТ е фиксен јавен телекомуникациски оператор кој има право да гради, поседува и работи со јавна фиксна телекомуникациска мрежа и да дава услуги на говорна телефонија, телеграфија, пренос на податоци, изнајмени линии и други услуги, врз основа на Договор за концесија со важност до 31.12.2018 година.


б) јавни земски мобилни комуникации (аналогни и дигитални не- GSM, GSM, DCS 1800, UMTS, пејџинг сервис)
-Во Република Македонија нема јавни мобилни оператори кои работаат во опсегот (не- GSM);
-Во Република Македонија има 2 јавни мобилни оператори кои работаат во опсегот (GSM) и тоа А.Д. “Мобимак" врз основа на Договор за концесија со важност до 31.12.2018 година и А.Д. “Космофон” врз основа на Договор за концесија до 31.12.2023 година;
-Во Република Македонија во фреквентниот опсег DCS 1800 и UMTS досега нема реализирано мобилни мрежи;
-Во Република Македонија има еден оператор за пејџинг услуги, А.Д. “Линк Телеком” Скопје кој работи врз основа на концесија за пренос на податоци.
в) приватни земски подвижни комуникации (такси превоз, транспорт, итни служби)
Приватни земски подвижни комуникации (Радиокомуникациски мрежи за сопствени потреби): околку 150 такси здруженија; 1 систем на А.Д. ЕСМ; 1 систем на Ј.П. “Македонски железници”; 20 системи на други корисници; 1 систем на Црвен Крст на Република Македонија.
Во Република Македонија постојат околу 150 такси здруженија кои користат радио системи, систем на радио врски користи Електростопанство на Република Македонија, Ј.П. “Македонски железници“, Ј.П.”Македонија пат“, А.Д. “Макпетрол“, како и други корисници од јавниот и приватниот сектор.
г) сателитски комуникации
- А.Д. МТ има изградено сателитски центар поврзан на системот ЕУТЕЛСАТ и ИНТЕЛСАТ.
-Во Република Македонија дадена е концесија на Елсаком, Италија како дел од Глобалстар кој е оператор за GMPCS.
-Во Република Македонија постојат неколку VSAT мрежи.
-ЈП Македонска радио-дифузија има BSS земска станица за врска со EBU.
д) пренос на податоци
Во Република Македонија има издадено 6 концесии за вршење на јавна телекомуникациска услуга за пренос на податоци од кои 5 се за вршење на интернет услуги, а 1 концесија е за пејџинг услуги. Времетраењето на концесиите е за период од 5 години. Концесиите ги доделува министерот за транспорт и врски на предлог на Управата за телекомуникации.
ѓ) кабелска телевизија
До донесувањето на измените и дополнувањата на Законот за телекомуникации (Службен весник на РМ број 37/04), согласно Законот за телекомуникации и Законот за радиодифузна дејност, концесиите за кабелски оператори ги доделуваше Владата на Република Македонија на предлог на Советот за радиодифузија и до сега се издадени 65 концесии за кабелски оператори на определено подрачје. Согласно измените и дополнувањето на Законот за телекомуникации прашањето за вршење на кабелска радиотелевизиска услуга е либерализирано и усогласено според член 70 од Спогодбата за стабилизација и асоцијација склучена со ЕУ за воведување на конкуренција и во оваа област.
3. Кои се производителите и производните активности за мрежна опрема и терминали во вашата земја?


-ДАСТО Дооел-Скопје- проектирање и производство на телекомуникациска опрема (антенски системи, конектори, разделници);
-МАКПЕТРОЛ-ТЕАС А.Д. Скопје- проектирање и производство на радиокомуникациска опрема и електронски броила;
-High Tech Corp-Скопје-проектирање и производство на комуникациска опрема и штампани плочи; и
-Фабрика за каблови-Неготино, производство на енергетски и телекомуникациски каблови.
4.Кој е / Кои се главниот оператор/и за јавните телекомуникации? Ве молиме да го опфатите следното:
а) сопственоста и контролата на операторот;
b)тип на овластувања;
c)главни субвенции;
d)приход / нето доход;
e)број на вработени;
f)број на главни линии.
4.1
а) АД “Македонски телекомуникации” е фиксен јавен телекомуникациски оператор кој до 31.12.2004 година имаше ексклузивни права во говорната телефонија и во градењето и оперирањето со фиксна јавна телекомуникациска мрежа.
А.Д. “Македонски телекомуникации” е приватизирана телекомуникациска компанија со 51% акционерски капитал на стратешкиот инвеститор Матав од Унгарија, додека Република Македонија има акции на износ од 47,125%, а останатитe 1,875% се сопственост на ИФЦ- Афилијација на Светската банка.
б) Со договорот за концесија А.Д. “Македонски телекомуникации” е овластен да ги обезбедува следните јавни телекомуникациски услуги на целата територија на Република Македонија и помеѓу местата во Република Македонија и местата надвор од Република Македонија:
-Фиксни говорни телефонски услуги;
-Телеграфски услуги;
-Телекс услуги;
-Услуги на јавни говорници;
-Услуги на изнајмени линии;
-Јавни услуги за пренос на податоци;
-Пејџинг услуги;
-Услуги со додадена вредност;
-Услуги за информации; и
-ВСАТ и други сателитски услуги;
-Kако и да гради, изнајмува, поседува, развива, одржува и работи со фиксни јавни телекомуникациски мрежи, јавни мрежи за пренос на податоци и кабелски радио и телевизиски мрежи.
Согласно роковите и условите утврдени со Договорот за концесија, А.Д. “Македонски телекомуникации” Скопје има ексклузивно право до 31.12.2004 година, да ги обезбедува следните јавни телекомуникациски услуги:
-Фиксни говорни телефонски услуги, коишто вклучуваат, но не се ограничени на, говорен транзитен сообраќај, Фиксни говорни телефонски услуги обезбедени преку ВСАТ и друга фиксна сателитска опрема или преку користење на протоколот ТЦП/ИП или било која друга замена или субституција за истиот којашто може да постои во дадено време;
-Телеграфски услуги;


-Телекс услуги;
-Услуги на јавни говорници;
-Услуги на изнајмени линии; и
-да гради, изнајмува, поседува, развива, одржува и работи со фиксни јавни телекомуникациски мрежи, вклучувајќи ги и, без ограничувања, капацитетите помеѓу мобилните комутациски центри, помеѓу мобилните комутациски центри и било која точка за приклучување на фиксната јавна телекомуникациска мрежа, помеѓу комутациски центри за пренос на податоци и помеѓу комутациски центри за пренос на податоци и било која точка за приклучување на фиксната јавна телекомуникациска мрежа.
Во текот на ексклузивниот период, управувањето со и насочувањето на меѓународните јавни телекомуникациски услуги од видовите определени погоре коишто потекнуваат од или завршуваат во, или транзитираат преку, Република Македонија, може да извршува единствено А.Д. “Македонски телекомуникации”.
Времетраењето на концесијата е до 31.12.2018 година.
ц) А.Д. Македонски телекомуникации нема субвенции.
д) Приходите на А.Д. Македонски телекомуникации во 2003 изнесуваат 16,9 милијарди денари на ниво на групација.
е) Во А.Д. Македонски телекомуникации во 2003 има околу 3 000 вработени.
ф) А.Д. Македонски телекомуникации во својата ПСТН мрежа има вкупно 525.000 главни линии.
4.2
Во Република Македонија има и 2 јавни мобилни оператори (ГСМ) кои работат врз основа на добиена концесија во ГСМ опсегот со можност за дополнување во опсегот ГСМ 1800 и тоа:
а) А.Д. “Мобимак” е ќерка фирма во 100% сопственост и целосна контрола на А.Д. “Македонски телекомуникации”.
б). Со договорот за концесија А.Д.”Мобимаке овластен да ги обезбедува следните јавни телекомуникациски услуги на целата територија на Република Македонија и помеѓу местата во Република Македонија и местата надвор од Република Македонија:
-Целуларни мобилни телефонски услуги;
-ДЦС-1800 Мобилни телефонски услуги и
-ГСМ мобилни телефонски услуги; како и
-Да гради, изнајмува, поседува, развива, одржува и работи со мобилни јавни телекомуникациски мрежи.
Времетраење на концесијата е до 31.12.2018 година.
ц) А.Д.”Мобимак” нема субвенции.
д) Вкупниот приход на А.Д. Мобимак во 2003 година изнесува 7 223 577 483 денари е) Во А.Д.”Мобимак” во 2003 има околу 390 вработени.
ф) А.Д.”Мобимак” има околу 515.000 пре-паид мобилни претплатници и околу 105.000 пост- паид претплатници.


4.3.
а) А.Д.”Космофон” Скопје е во 100% сопственост и контрола на ОТЕ С.А. Грција.
б) Со договорот за концесијата А.Д.”Космофон” е овластен да ги обезбедува следните јавни телекомуникациски услуги на целата територија на Република Македонија и помеѓу местата во Република Македонија и местата надвор од Република Македонија:
-Целуларни мобилни телефонски услуги
-ДЦС-1800 Мобилни телефонски услуги и
-ГСМ мобилни телефонски услуги;
-услуги со додадена вредност (вклучувајќи ги телекомуникациските услуги од било каков вид вклучувајќи говорни и не-говорни телекомуникациски услуги како на пример мобилни услуги за пренос на податоци и интернет услуги обезбедени за мобилни корисници)и
- да гради, изнајмува, поседува, развива, одржува и работи со Мобилни јавни телекомуникациски мрежи (вклучувајќи инсталација, развој, оперирање и одржување на централни станици и базни станици и друга опрема) и по 31.12.2004 година да гради, изнајмува, поседува, развива, одржува и работи со средства помеѓу мобилни комутациски центри и помеѓу мобилни комутациски центри и точки за поврзување кон Фиксни јавни телекомуникациски мрежи.
Времетраењето на концесијата е до 31.12.2023 година.
ц) А.Д. Космофон нема субвенции.
д) Вкупниот приход на АД Космофон во 2003 година изнесува 410.689.476 денари.
е) Во А.Д. Космофон во 2003 година има околу 270 вработени.
ф) А.Д. Космофон има околу 145.000 пре-паид мобилни претплатници и околу 11.000 пост- паид претплатници.
5. Кои стратешки телекомуникациски сојузи постојат во вашата земја? Ве молиме да изнесете податоци за партнерите, акционерите, области на активност и одобренијата од страна на надлежните власти.
Стратешки партнер на А.Д. МТ е телекомуникацискиот оператор МАТАВ - Унгарија со 51% акционерски капитал. Концесионерот А.Д. МТ е јавен фиксен телекомуникациски оператор кој со Договор за концесија од 2000 година склучен со Министерството за транспорт и врски како концедент, има право да гради, поседува и работи со јавна фиксна телекомуникациска мрежа и да дава услуги на говорна телефонија, телеграфија, пренос на податоци, изнајмени линии и други услуги.
А.Д. “Мобимак” е мобилен оператор во 100% сопственост на А.Д. MT. Концесионерот А.Д.”Мобимак” јавен мобилен телекомуникациски оператор кој со Договор за концесија од 2001 година склучен со Министертвото за транспорт и врски како концендент има право да гради, поседува и работи со јавна мобилна телекомуникациска мрежа и да дава услуги на мобилна телефонија.
Космофон АД Скопје е мобилен оператор во сопственост на ОТЕ-Грција. Концесионерот Космофон АД е јавен мобилен телекомуникациски оператор кој со Договор за концесија од 2001 година склучен со Министертвото за транспорт и врски како концендент има право да гради, поседува и работи со јавна мобилна телекомуникациска мрежа и да дава услуги на мобилна телефонија.
6. Каков тип на трошковен сметководствен систем користат главните јавни мрежни оператор(и)? Дали е системот задолжителен заради оправдување на цените? Како е уреден системот на цени на мало? Како е уреден системот на цени на големо (т.е. за меѓусебно поврзување)?
Согласно член 19 од Законот за телекомуникации, цените за јавните телекомуникациски услуги понудени на конкурентна основа ги утврдуваат јавните телекомуникациски оператори и давателите на телекомуникациски услуги.
Операторите на телекомуникациската мрежа и давателите на јавна телекомуникациска услуга ги одредуваат цените за услуги кои не подлежат на конкуренција врз основа на следните принципи:
-цените мора да се темелат врз трошоците и за слично поставени корисници мора да се недискриминаторски;
-цените мора да се формирани и нивните нивоа да се определат така што да се привлече инвестирање во областа на телекомуникациите; и
-при формирањето на цените мора да води сметка за прописите и препораките на меѓународните организации во кои Република Македонија е членка.
Управата за телекомуникации може да одреди регулативен режим за посебна цена на јавниот телекомуникациски оператор или давателот на јавна телекомуникациска услуга, освен ако договорот за концесија не пропишува поинаку, во следните случаи:
-кога има само еден јавен телекомуникациски оператор или давател на јавна телекомуникациска услуга или кога давателот на јавна телекомуникациска услуга има доминантна позиција на пазарот за услугата;
-кога единствен или доминантен јавен телекомуникациски оператор или давател на јавна телекомуникациска услуга целосно субвенционира конкурентна мрежа или услуга од приходите на мрежата или услуги на кои тој е единствениот доминантен давател; и
-кога определена јавна телекомуникациска услуга не е целосно конкурентна или кога определена јавна телекомуникациска услуга не подлежи на определување цена врз целосно конкурентна основа.
Согласно договорот за концесија, А.Д. МТ има доставено до Управата предложен финансиско- сметководствен систем којшто ја покажува, и и овозможува на Управата да ја верифицира, на разумна основа, значајната усогласеност на концесионерот со условите од договорот. Предлогот е во согласност со меѓународните сметководствени стандарди и обезбедува книговодствена евиденција којашто одделно ги евидентира вложувањата, расходите и приходите коишто произлегуваат од обезбедувањето на јавните телекомуникациски услуги и јавни телекомуникациски мрежи во рамките на делокругот на ексклузивноста доделена со Законот за телекомуникации, како и концесиските услуги и мрежи коишто не се во делокругот на ексклузивноста доделена со Законот за телекомуникации и останатите активности во коишто е ангажиран концесионерот.
Согласно постојната регулатива во Република Македонија, јавните мобилни телекомуникациски оператори не се обврзани за имплементација на одреден трошковен сметководствен систем.
Системот на цени на мало е уреден на начин кој дозволува слободно формирање на цените според пазарните услови.
Цените на големо (за интерконекција) се уредени со договорите за меѓусебно поврзување склучени помеѓу јавните телекомуникациски оператори.
Во новиот Закон за електронски комуникации е предвидено операторите со значителна пазарна моќ на релевантен пазар задолжително да водат посебно сметкопводство за активностите поврзани со интерконекција и /или пристап. Операторите со значителна пазарна моќ на релевантен пазар, се должни на барање на Агенцијата да и достават сметководствена документација, вклучително и податоци за приходите добиени од трети страни и истите Агенцијата може да ги објави за да придонесе за конкурентен и отворен пазар. Агенцијата, доколку смета дека постои недостаток од ефикасна конкуренција на пазарот, може да му наметне на оператор со значителна пазарна моќ на релевантен пазар обврска висината на цените на услугите да бидат базирани на реалните трошоци, односно задолжителна примена на пресметковен систем на трошоци заради контрола на цените.
Исто така, Агенцијата, може да му наметне на оператор со значителна пазарна моќ на одреден малопродажен пазар кој е наменет за крајните корисници и не е доволно конкурентен, обврски поврзани со регулирањето на малопродажните услуги, доколку големопродажниот регулиран пазар не ги дава очекуваните резултати. Притоа, Агенцијата може да пропише еден од следниве начини за регулирање на малопродажните цени: ограничување на малопродажната цена, регулирање на индивидуалните тарифи, цени ориентирани според трошоци и определување на цените според цените на споредливи пазари. При усогласувањето со прописите за малопродажната цена, операторите се обврзани да ги користат неопходните системи за сметководство на трошоци утврдени и/или одобрени од Агенцијата.
Иницијалните одредби на Предлог-законот за електронски комуникации се во процес на ревизија од страна на TAIEX експертот.
7. Доставете информации за бројот и видот на корисници на ИСДН и на интернет - корисници.Дали постои регулаторно тело за користењето на интернет? Дали можат кабелските оператори да обезбедат интернет за нивните претплатници? Како се одредуваат цените за користење на интернет?
Во Република Македонија има 10.500 ISDN Basic rate рате корисници од кои 7.000 се бизнис корисници и 3.500 се резиденцијални корисници, како и 350 ISDN Primary rate business корисници.
Во Република Македонија има вкупно околу 126.000 интернет корисници, од кои 64.000 се физички лица, 12.000 правни лица и 50.000 pre-paid корисници (извор Управа за телекомуникации).
За користењето на интернет во Република Македонија нема посебно регулаторно тело.Регулативните функции во сите области на телекомуникациите ги врши Управата за телекомуникации.
Кабелските оператори преку кабелските радио - телевизиски мрежи вршат дистрибуција на радио-телевизиски програми според условите утврдени во договорите за концесии. Обезбедување интернет услуги преку кабелските мрежи е овозможено со измените и дополнувањата на Законот за телекомуникации донесен оваа година, при што на барање на кабелските оператори можат да се направат измени во договорите за концесија за вршење и на оваа услуга.
Цените за користење на интернет услуги се определуваат на конкурентна основа од самите даватели на интернет услуги во согласност со член 19 од Законот за телекомуникации.


