III. СПРОВЕДУВАЊЕ НА ХОРИЗОНТАЛНАТА И СЕКТОРСКАТА ДИМЕНЗИЈА НА ИНДУСТРИСКАТА ПОЛИТИКА ВКЛУЧУВАЈЌИ ЈА И ПРОМОЦИЈАТА НА ИНВЕСТИЦИИ
1. Какви инструменти воспоставува политиката на хоризонтално ниво со цел постигнување на предвидените цели? Дали инструментите предвидени со индустриската и регионалната политика се добро координирани (т.е. детализирани во Националниот развоен план)?
Основни цели на економската политика на Република Македонија се: (а) одржување макроекономска стабилност и рамнотежа; (b) пораст на вработувањето (намалување на невработеноста); (в) пораст на бруто домашниот производ; и (г) создавање услови за намалување на социјалните нееднаквости. Од друга страна, како што беше наведено во одговорите на претходните прашања, хоризонталниот пристап, односно еднаквиот третман и создавањето еднакви услови за пазарен натпревар на широка основа (сите деловни субјекти), претставува основна карактеристика на индустриската политика спроведувана во Република Македонија. Во таа смисла, поаѓајќи од потребата на постигнување координираност со целите на општата економска политика, индустриската политика се има фокусирано на: (а) создавање на функционирачка пазарна економија – преку подобрување на постојната легислатива и/или донесување нова легислатива, развој на институциите во функција на адекватно и ефикасно имплементирање на регулаторните основи за непречено одвивање на целокупната економска активност, како и намалување на административните бариери за инвестирање особено при основање нови деловни субјекти; (b) завршување на процесот на приватизација; (в) менување на структурата на индустриското производство во правец на создавање производи и услуги со повисок степен на финализација (повисока додадена вредност); (г) зголемување на конкурентноста на македонската економија; (д) пораст на инвестициите (домашни и странски); (ѓ) развој на малите и средни претпријатија и претприемништвото; (е) либерализацијата на цените и на надворешно-трговското работење; и тн.
За постигнување на наброените цели, индустриската политика на Македонија инкорпорира еден збир на инструменти и програми кои се типични за современа пазарна економија. Имено, во инструменти и програми на индустриската политика на Македонија се вбројуваат: програмите за поддршка на развојот на мали и средни претпријатија, програмите за промоција на инвестициите (особено странски директни инвестиции), програмите за извозна промоција, програмите за подобрување на корпоративното управување и тн.
Во однос на поттикнувањето на развојот на мали и средни претпријатија и претприемништвото, изработена и усвоена е посебна Програма на мерки и активности и се работи на поодделни проекти утврдени со неа, кои се настојува да бидат компатибилни со мерките кои се спроведуваат во државите членки на ЕУ. Инаку, наведената Програма се фокусира на четири основни области: (а) изградба на институционална инфраструктура за унапредување на претприемништвото и конкурентноста; (b) воспоставување на поволно економско опкружување во согласност со достигнатото ниво на економски развој на Македонија; (в) унапредување на претприемништвото преку нефинансиски форми на поддршка; и (г) финансиски реформи за поддршка на претприемништвото. Формирана е и Агенција за поддршка на претприемништвото, која има улога на едношалтерска институција со задача да ги имплементира мерките на политиката за развој на МСП, како и да овозможува разни помошни услуги на малите и средните претпријатија. Во Република Македонија постои и мрежа на други центри за поддршка на малите претпријатија (регионални центри, ESA центри итн.), неколку бизнис инкубатори, претприемнички зони, а од 2004 година и Еуро Инфо Центар.
Во однос пак на промоцијата на инвестициите, во соработка со домашни експерти и претставници на меѓународни организации (Светската банка, MIGA, UNDP, USAID), изготвена е Програма за стимулирање на инвестициите во Република Македонија. Во неа се детално елаборирани основните мерки за поттикнување на инвестирањето, меѓу кои се набројуваат: (а) формирање на Агенција за странски инвестиции; (b) намалување на бариерите, особено административните, за инвестирање; (в) зајакнување на борбата против корупцијата и подобрување на непристрасноста во работењето на државната администрација; (г) подобрување на судскиот систем, (д) подобрување на даночниот систем; и (ѓ) други сродни погодности за инвестирање. Во соработка и координација со специјализираната институцијата на Светската банка – FIAS, подготвена е и Студија за откривање на административните бариери за инвестирање и привлекување странски инвестиции во Република Македонија. Оваа Студија поаѓа од: (а) идентификување на проблемите и бариерите кои влијаат на (не)привлекување странски инвеститори; и (b) воспоставување дијалог меѓу јавниот и приватниот сектор со цел идентификување на потребните административни реформи и предлагање на мерки за реализација на реформите. Од страна на FIAS, во април 2003 година, е подготвен Извештај за сите административни процедури за инвестирање во Република Македонија, со препораки за нивно надминување и/или елиминирање. Исто така е формиран и Управен комитет, како советодавно тело од одделни министерства, институции и приватниот сектор кој, во соработка со Министерството за економија, има изработено Акционен план со конкретни мерки, активности, рокови и носители на реформите во полето на административните бариери за инвестирање. Формирана е и Агенција за странски инвестиции, која започна со активно работење од почетокот на 2005 година.
Како дел од мерките и инструментите на индустриската политика на хоризонтално ниво за постигнување на целта за подобрување на корпоративното управување донесен е новиот Закон за трговски друштва (Службен весник на РМ бр. 28/04), со кој се обезбедуваат поволни услуви за основање и функционирање на нови деловни потфати, поттикнување инвестиции, привлекување на странски капитал и зголемување на заштитата на странските инвеститори. Со овој закон се обезбедува и заштита на правата на малцинските акционери, се зголемува транспарентноста и одговорноста во работата на трговските друштва и се поедноставува и скратува постапката за упис на трговските друштва во трговскиот регистер преку воведување на едношалтерски систем. Во тек е донесување на подзаконските акти за водење на трговскиот регистар и едношалтерски систем и постапката за упис на странски трговски друштва. За подобрување на вкупното деловно опкружување во Република Македонија донесени се и Закон за индустриска сопственост (Службен весник на РМ бр. 47/02, 42/03, 9/04) и Закон за концесии (Службен весник на РМ бр. 25/02, 24/03). Едновремено, во Македонија постојат фискални и финансиски погодности за инвестирање. Согласно постојниот Закон за слободни економски зони (Службен Весник на РМ бр. 56/99, 41/00 и 6/02) постојат одредени погодности за инвестирање во рамки на слободните економски зони.
Во досегашниот период остварена е координација на мерките и инструментите на индустриската со мерките и инструментите на политиките од останатите области, пред се со фискална политика, трговската политика, политиката на цени и политиката на пазарот на работна сила.
Хоризонталната димензија на индустриската политика е содржана и во Националната стратегија за интеграција на Република Македонија во Европската унија, во чии рамки овој сегмент има уште поголемо значење и разработеност. Инструментите на индустриската политика на хоризонтално ниво се претставени преку сегментирање на три интегрирани и меѓусебно поврзани групи на програми, со кои треба да се создаде сеопфатна мрежа. Тие сегменти се: (а) промотивни програми, кои вклучуваат: извозна промоција; промоција на странски директни инвестиции; и поддршка на развојот на мали и средни претпријатија; (b) поттикнувачки програми, кои вклучуваат: унапредување на производните фактори; изградба на информатичко општество и развој на информатичката и комуникациската технологија и поттикнување на научно-истражувачката работа (R&D;); и (в) програми за унапредување на корпоративните стратегии и организациони структури, кои вклучуваат: едукација на менаџментот; деловно преструктурирање (модернизација); хармонизација и воведување на меѓународните технолошки стандарди во Република Македонија и унапредување на корпоративното управување.
Регионалната политика во Република Македонија во насока на нејзино усогласување со европската политика и пракса, вклучително и подготовката на првата нацрт верзија на Националниот план за развој е опишана во поглавјето 21: Регионалнa политика и
координација на структурни инструменти. Координирањето на инструментите на индустриската со регионалната политика ќе се обезбеди по целосното дефинирање и на Регионалната политика на Република Македонија
2. Дали Владата планира да спроведе или веќе спроведува секторски-специфични програми за подршка за развојот на одделни сектори? Кој тип на активности се предвидуваат? Како се тие финансирани? Дали обликот на подршка кој го планира Владата е усогласен со правилата за државна помош на ЕУ?
За разлика од хоризонталното ниво кое претставува доминантен дел на индустриската политика која се спроведува во Република Македонија, секторското (вертикално) ниво на индустриската политика има многу помало значење. Изработени се неколку стратегии и програми за развој на одделни сектори (на пр. за туризмот и сл.), меѓутоа индустриската политика на Македонија нема навлезено подлабоко во директна селективна поддршка на одделни сектори. Единствено за секторот за производство на челик е усвоена посебна Национална програма за реструктуирање и преобразба на челичната индустрија на Република Македонија, што е произлезено како обврска од Протоколот 2 од Спогодбата за стабилизација и асоцијација. За оваа цел, во рамките на Програмата CARDS за периодот 2000-2006 година (Регулатива на Советот на Европската Унија бр. 2666/2000), алоцирани се средства кои се насочени за оформување на Националната програма за реструктурирање и конверзија на индустријата за железо и челик, како поддршка на специфичен сектор во рамките на изготвувањето на Националниот план за економски развој. Со таа Програма е предвидено реструктуирање на претпријатијата од индустријата на челик, со цел да ја задржат економската виталност по имплементациониот период и да станат поконкурентни на глобалниот пазар.
Од друга страна, почнувајќи од 2003 година во Македонија се спроведува посебен четиригодишен проект за креирање конкурентност на македонската економија, во чии рамки посебен сегмент претставува поддршката на формирањето кластери во македонската економија. Како потенцијални кластери на чија поддршка се работи Националниот совет за претприемништво и конкурентност на Македонија има идентификувано пет: кластер на јагнешко месо и сирење, кластер за туризам, кластер на информатичка технологија, кластер за вино и текстилен кластер. Во однос на резултатите за напредокот на избраните кластери во досегашниот период, согледлив е напредок во поглед на прифаќање на самата логика и согледување на користа од кластерското поврзување (кластерингот) од страна на деловните раководители во деловните субјекти кои се поврзуваат во кластерите, меѓутоа се уште не е постигнат видлив напредок во облик на значителен пораст на продуктивноста на субјектите вклопени во наведените кластери, или пак значителен пораст на нивниот извоз. Се очекува овие резултати да бидат постигнати со тек на времето, бидејќи совладувањето на самата суштина на деловно работење во современите услови, како и имплементирањето на современи деловни форми и техники во практиката, претставува сложена задача за голем број деловни субјекти во Македонија.
Во индустриската политика за креирање конкурентност на македонската економија која е дефинирана во рамките на Националната стратегија за интеграција на Република Македонија во Европската унија секторскиот (т.е. кластерскиот) пристап на индустриската политика има посебно значење. Во таа смисла, покрај трите сегменти на инструменти и програми на индустриската политика на хоризонтално ниво (подетално опишани во претходното прашање), оваа индустриска политика има дефинирано и четврт сегмент на инструменти и програми кои се насочени кон поттикнување и поддршка на формирањето кластери во Македонија. Не е направен избор на конкретни кластери (во смисла на стопански дејности или сектори) кои би биле поддржувани, туку се поставени основите на политиката во однос на било кој иден кластер. Поточно, се предвидува кластеринг индустриската политика во Македонија да претставува континуиран процес на промени и надградување на деловниот сектор, при што се издвојуваат три точки во чии рамки постојат фокусни точки на дејствување: (а) стимулирање на кластерингот; (b) стимулирање на интра и интер фирмска технолошка интеграција; и (в) таргетирање на СДИ кои ќе создаваат кластери во Република Македонија.
Со оглед на тоа дека е донесен Закон за државна помош (Службен весник на РМ бр. 24/03 ), кој е усогласен со правилата на Европската унија во таа сфера, сите идни активности поврзани со државна помош, вклучувајки ја тука и евентуалната помош на одделни индустриски сектори, ќе се спроведуваат согласно овој Закон и неговите подзаконски акти.
3. Кои специфични мерки за промоција на инвестициите, а особено за привлекување на странски директни инвестиции се имплементирани ?
Законската рамка за привлекување на СДИ во Македонија постојано се подобрува, но постои уште широк простор за нејзино натамошно рафинирање. Република Македонија има потпишано спогодби за заштита и промовирање на странските инвестиции со голем број држави, вклучително и најголем број од државите од југоисточна Европа и од државите членки на ЕУ, како и Спогодби за избегнување на двојното оданочување. Странските директни инвестиции во Република Македонија имаат национален третман. Даночните оптоварувања во Македонија се оценуваат како релативно поволни (на пример данокот на добивка од 15%, стапката на ДДВ од 18% и 5%и тн.). Поттикнувањето на инвестирањето се промовира и во слободни економски зони, за кои постои посебен Закон за слободни економски зони (Службен весник на РМ бр. 56/99, 41/00 и 6/02), каде се дефинирани поволностите кои се нудат. Во слободните економски зони може да работат фирми од сите индустрии освен текстилна индустрија. На домашните и странските инвеститори им се нудат и повеќе фискални инвестициони и даночни поттикнувања (види 15_I_II_A точка 5а).
По барање на Владата на Република Македонија, во 2003 година Светската банка, односно специјализираната институција FIAS, ја има изготвено Студијата за административните бариери за инвестирање во Република Македонија. Врз основа на длабински анализи изработен е Акционен план за елиминирање на постојните административни бариери, кој ги содржи приоритетите произлезени во дијалог со деловната заедница, државните тела и други засегнати страни. Тој Акционен план е потоа вклучен како составен дел во Програмата за стимулирање на инвестирањето донесена во август 2003 година. Приоритетни области во кои е потребно подобрување идентификувани во Акциониот план се: (а) процедури за формирање претпријатија (регистрацијата на претпријатие, вработување странци и издавањето дозволи за престој на странци); (b) процедури за недвижност, пристап до земјиште и добивање градежни дозволи; и (в) некои оперативни процедури (даночното и царинското администрирање и инспекциските служби).
Од почетокот на 2005 година отпочна со работа и Агенцијата за странски инвестиции на Република Македонија, (Закон за основање на Агенцијата за странски инвестиции на Република Македонија, Службен весник на РМ бр. 37/04 ). Една од нејзините активности ќе биде имплементирање на најдобрите практики за промоција на инвестиции за привлекување странски директни инвестиции.
4. Дали обемот на парични средства/човечки ресурси се задоволителни за спроведување на оваа политика? Дали се предвидени финансиски инструменти во согласност со правилата на ЕУ за државна помош?
Дали обемот на парични средства/човечки ресурси се задоволителни за спроведување на оваа политика?
Човечките ресурси во Македонија за спроведување на хоризонталната и секторската димензија на индустриската политика, каде се вклучува и промоцијата на инвестиции, може да се оценат како недоволни. Тоа произлегува оттаму што, покрај одредениот степен на обуки кои вработените од секторите на министерствата и други државни органи ги имаат поминато, сепак до сега не е спроведена нивна систематска и целосна дообука и надградба. Евидентно е потребно нивно стручно усовршување и едуцирање, кое се планира да се финансираат како од сопствени (буџетски) извори на средства на министерствата и другите државни органи, така и од техничката помош во рамките на одделни проекти и програми. Исто така, и Агенцијата за странски инвестиции на Република Македонија и Агенцијата за поддршка на претприемништвото на Република Македонија треба да се доекипираат и целосно оспособат за обавување на своите со закон утврдени функции.
Дали се предвидени финансиски инструменти во согласност со правилата на ЕУ за државна помош?
Во Република Македонија е донесен Законот за државна помош (Службен весник на РМ бр. 24/03), кој е усогласен со Европското законодавство, а со кој се регулира постапката и надзорот на доделувањето на државната помош. Согласно тој закон, секој облик на државна помош е под надзор на Комисијата за државна помош, која се формира согласно Законот за државна помош.. Таа е составена од три члена, од стручни и компетентни лица, кои ги именува Владата на Република Македонија, од кои два члена на предлог на министерот за економија и еден член на предлог на министерот за финансии. Стручните и административно- стручните работи на Комисијата ги врши Стручната служба на Министерството за економија која треба да се доекипира. Види 06_II_1, 06_II_2, 06_II_3, 06_II_4, 06_II_5, 06_II_6, 06_II_7, 06_II_8, 06_II_9, 06_II_10.
5. Дали стопанствениците се запознаени со владината политика или активности кои ја засегаат индустријата? Во која мера тие влијаеле или влијаат на дизајнирањето и спроведување на политиката? Дали на сите им се еднакво достапни податоците кои се однесуваат на распишување тендери за проекти?
Во Република Македонија се уште трае доизградбата на институционалната инфраструктура на економскиот систем (реформата на јавната администрација), во смисла на нејзино поефикасно и поефективно работење, што се очекува да доведе и до пофункционален систем на комуникација меѓу јавниот сектор и приватниот деловен сектор. Во таа смисла, станува збор за недокомплетираност на процесот на подобрување на транспарентоста во работењето на државната администрација - како на политичкиот така и на службеничкиот естаблишмент – а тоа, меѓу останатото, го детерминира начинот на запознавање на стопанствениците со целината на владината политика. Од друга страна, тоа не значи дека стопанствениците не се запознаени со владината политика, туку пред се станува збор за начинот на кој во практиката се одвива таа активност. Потребно е подобрување токму во начинот на комуникацијата. Инаку, општиот пристап на политиката, како и конкретните мерки, инструменти и програми се искажуваат и дебатираат јавно, пред се преку користење на медиумите за масовна комуникација (печатени и електронски), што резултира со релативно солиден степен на јавност на работата на владата во доменот на индустриската (и вкупната економска) политика.
Од друга страна, процедурата за јавни расправи по одделни закони и други акти кои ги донесува Владата е законски регулирана - во Законот за организација и работа на органите на државната управа (Службен весник на РМ бр. 58/00 и 44/02), Деловникот за работа на Владата на Република Македонија (Службен весник на РМ бр. 38/01, 98/02, 9/03, 47/03, 64/03), Законот за Владата на Република Македонија (Службен весник на РМ бр. 59/00 и 12/03) и во Деловникот за работа на Собранието на Република Македонија (Службен весник на РМ бр. 60/02). Согласно тие акти, јавни расправи се организираат во оние случаи кога станува збор за изработување на акти од “поширок интерес”. Но, од страна на одделни министерства почесто се организираат јавни расправи за време на подготовките на работните текстови на оддделни закони. Консултации исто така се прават и преку вклучување на експерти, претставници од приватниот деловен сектор, невладините организации и останати заинтерсирани страни во работните групи кои вршат изготвување на нацрт законите.
Вклучувањето на стопанството во процесот на изготвувањето и донесувањето на новата системска регулатива исто така се остварува и преку неговата асоцијација - Стопанката комора на Македонија. При тоа, од страна на Стопанката комора или се даваат иницијативи, стручни мислења и предлози на одредени предлог-законски текстови, подзаконски акти или мерки на економската политика, или пак претставници на Стопанската комора (на нејзините гранско-секторски здруженија и групации) се вклучуваат во работата на стручни работни тела на одделните министерства и во работата на комисии на Собранието на Република Македонија. Соработката на законодавната и извршната власт со стопанството, преку Стопанската комора на Македонија се заснова на долгогодишната традиција на коморско организирање на македонското стопанство. Во 2004 година, покрај Стопанката комора на Македонија, се оформени и неколку нови секторски комори, како иницијатива на дел од приватниот деловен сектор во Македонија.
Покрај преку коморско организирање, транспарентост во работата на државната администрација и влијание на деловната заедница врз формулирање и спроведување на индустриската (и вкупната економска) политика се остварува и преку неколку облици на јавно- приватно партнерство кои се создадени во Република Македонија во последните години. Во генерална смисла, вистинското влијание и улога на партнерствата јавен-приватен сектор во Македонија се уште не се целосно постигнати и тие се наоѓаат во процес на изградување, иако е видливо нивното влијание во оформувањето на економската политика на Владата.
Во однос на прашањето за широка достапност на податоците кои се однесуваат на распишани тендери за проекти, самата постапка нанивно организирање и распишување е регулирана со Законот за јавни набавки(Сл весник на РМ 19/04). Согласно тој Закон конкурсите за јавните набавки и други проекти задолжително мора да бидат јавно објавени во Службен весник на Република Македонија и во јавните гласила, а на тој начин тие стануваат достапни на сите заинтересирани субјекти. Во иднина, во однос на подобрувањето на транспарентноста во работењето на Владата и во однос на широка достапност на сите информации, вклучително и за јавните тендери, треба да се работи на развојот на користењето на информатичката технологија и Интернет за што, во рамки на Националната стратегија за информатичко општество во Македонија која е во тек на изработка, се предвидува посебен дел за развој на концептот „е-Влада“.
6. Каков напредок е постигнат во спроведување на оваа политика? Дали мониторингот на спроведувањето на политиката се врши транспарентно и отворено?
Република Македонија во периодот на транзицијата од планска кон пазарна економија се соочи со сложени економски проблеми, кои бараа пред се брзо делување за нивно ублажување. Во генерален контекст проблемите во текот на транзицијата со кои се има соочено Република Македонија може да се поделат на два вида: проблеми кои се вообичаени за транзицијата - губење на традиционалните пазари, отежнат пристап на меѓународниот финансиски пазар, несоодветна секторска и производна структура и неповолна технолошка состојба на опремата која се користи од страна на деловните субјети, несоодветна административна структура и управување и тн., и дополнителни проблеми (во однос на другите држави во транзиција), кои беа предизвикани пред се од екстерни фактори од политичка природа - распаѓањето на поранешна Југославија, економските санкции на ООН према СРЈ (Србија и Црна Гора), блокади од страна на јужниот сосед, Косовската криза и нарушената политичко-безбедносна состојба од 2001 година, но и проблеми кои произлегуваа од хиперинфлацијата која Македонија ја наследи од поранешната СФРЈ. Оттука, мерките на економската политика во почетниот период на транзиција на македонската економија во
основа беа насочени во два правци: воспоставување на макроекономска стабилност и создавање на нова нормативно-институционална рамка за пазарна економија.
Стабилизационите мерки на макроекономската политика, утврдени во Стабилизационата програма од 1994 година, претставуваа сплет на мерки од монетарната, фискалната и политиката на девизниот курс, следени со мерки на политиката на доход и со структурни реформи. Доследното спроведување на Стабилизационата програма, која беше операционализирана преку годишни програми за макроекономската политика, релативно брзо даде позитивни резултати. Уште во 1995 година економијата на Македонија се оттргна од зоната на хиперинфлација наследена со распаѓањето на поранешната СФРЈ, а едновремено беше обезбедена и основа за одржување ниска инфлација и стабилен девизен курс на подолг рок. Макроекономската стабилност претставува битна карактеристика на македонската економија до денес.
Имајќи ја ориентацијата кон изградба на пазарна економија, Република Македонија едновремено неизбежно ја има и ориентацијата кон преземање мерки на политиката, пред се на микроекономската политика во чии рамки спаѓа и индустриската политика, насочени кон зголемување на економската ефикасност, продуктивност и конкурентност, односно мерки за поттикнување на структурни промени и деловно преструктурирање. Такви мерки се предвидувани во документите од развоен карактер и во годишните програми на макро и микроекономската политика, и тие се спроведувани во практиката. Сепак, од една страна заради објективни причини, детерминирани од комплексните услови во кои опстојуваше македонската економија во транзициониот период, особено во почетните години но и потоа (до 2001 година), а од друга страна и заради субјективни причини препознаени во недоволната решеност и упорност за спроведување на сите реформи, македонската економија не успеа да постигне целосно преструктурирање и зголемување на конкурентноста. Во периодот на транзицијата до 2002 година освен приватизацијата, другите видови на преструктурирање на деловниот (приватниот) сектор и на целокупната македонска економија не беа спроведувани со еднаков интензитет и динамика. Освен променетата сопственичка структура која македонската економија ја има денес и следователно променетата структура на управувањето со деловните субјекти, во истиот релативен опсег не е постигната променa нa секторската (индустриската) структура на економијата, извозната производна структура, пазарната извозна структура (откривањето и освојувањето нови пазари на кои се пласираат македонските извозни производи), структурата на технолошкото ниво на опремата која се користи во деловните субјекти, начините (изворите) за обезбедување капитал за инвестиции во приватниот сектор и тн. Ова оценка се однесува на порано општествените претпријатија кои го поминаа процесот на приватизација, додека во однос на оригинерно приватните претпријатија (оние кои беа формирани како приватни од самиот почеток во текто на транзицијата) анализите говорат дека тој дел бележи поголема продуктивност, профитабилност и побрз растеж во однос на приватизираните претпријатија.
По 2002 година се создадeни поповолни услови за динамизирање на структурните реформи и пораст на конкурентноста на македонската економија. Во функција на поттикнување на економскиот растеж и намалување на сиромаштијата, пред се преку зголемување на економската ефикасност и конкурентноста на економијата, Владата на Република Македонија како приоритет ги има поставено градењето функционирачка пазарна економија (пазарна слобода и пазарни услови компатибилни со оние во економски развиените држави членки на ЕУ), како и спроведувањето на структурни реформи и создавање нова економска (индустриска) структура. Сплет на мерки, инструменти и програми кои одговараат на таквата ориентација на економската (и индустриската) политика се содржани во годишните програми на Владата и тие, во основа, се спроведуваат во практиката. Во таа смисла, меѓу постигнувањата на планот на економските реформи се набројуваат: приватизацијата е во завршна фаза; реализиран е Проектот за претструктирурање на претпријатијата-загубари опфатени со FESAL 2 аранжманот со ММФ; создадени се законски услови за одржување конкуренција на пазарот; извршена е целосна либерализација на увозот и извозот на стоки (преку либерализација на трговијата со соседните земји, имплементација на Спогодбата за асоцијација и стабилизација и зачленувањето на Република Македонија во Светската Трговска Организација во 2003 година). Исто така, интензивно се спроведуваат мерки за поттикнување на претприемништвото и развој на малите и средни претпријатија, како и мерки за пораст на инвестициите, особено за привлекување на странски директни инвестиции, преку отстранување на административните бариери за инвестирање, а се спроведуваат реформи и во други сфери кои на индиректен начин придонесуваат за развој на индустријата.
Ефектите од сите наведени и другите мерки на индустриската политика се уште не се во потполност видливи. Тоа пред се се огледува во стапката на пораст на бруто домашниот производ, но и преку други индикатори. Реално е да се каже дека, заради објективно се уште постојните последици од нарушената политичко-безбедносна состојба од 2001 година, Владата на Република Македонија и во периодот по 2002 година многу голем дел од енергијата, наместо доминантно кон спроведување на економските реформи, ја има насочено кон разрешување на тие проблеми. Оттука, голем дел од реформите останува да биде имплементиран. Покрај тоа, факт е дека релативно голем дел од приватниот деловен сектор во Македонија се уште има потреба за совладување на вештините за деловно работење во отворено и конкурентно пазарно окружение, особено кога станува збор за настап на странски пазари. Меѓутоа, бидејќи правецот на реформирањето и преструктиирањето на македонската економија е познат и дефиниран, посебно со почнувањето на процесот на интегрирањето на Република Македонија во ЕУ (со поднесувањеto апликација за членство), очекувањата се дека, со доследно спроведување на сите реформи и постепената надградба на квалитетот на човечкиот капитал во Македонија, ефектите изразени во пораст на конкурентноста и побрз растеж на економијата ќе станат реалност на Република Македонија.
Мониторингот на реформите се врши транспарентно и отворено, бидејќи ефектите од мерките и програмите на индустриската политика се мерат и искажуваат пред се преку квантитативни показатели. Покрај статистичката служба која објавува редовни публикации за движењата во македонската економија во целост или по одделни сектори и дејности, и Министерствата за финансии и економија објавуваат редовни билтени во кои, исто така преку квантитативни показатели, објективно се согледува постигнатиот напредок во реформирањето на македонската економија.
