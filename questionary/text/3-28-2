II. ЗАШТИТА НА ЕВРОТО ОД ФАЛСИФИКУВАЊЕ
22. Кои постапки се утврдени и кои тела основани за борба против фалсификувањето?
За борба против фалсификувањето на пари во Република Македoнија се утврдени следните постапки:
Сите фалсификувани и сомнителни примероци на банкноти и ковани пари на денарот се доставуваат во Народна банка на Република Македонија, каде од страна на нејзината стручна служба се врши експертиза и техничка анализа на фалсификуваните, односно сомнителните пари. За наодите, Народна Банка на РМ ги известува финансиските институции, а посебно јавноста, при што на финансиските институции им доставува и фотокопија од фалсификуваните пари. За сите утврдени фалсификати НБРМ поднесува извештај до Министерството за внатрешни работи, со кој воедно испраќа и препис од експертизата, како и еден примерок од претходно направениот записник за наоѓање на фалсификатот и притоа договараат и превземаат заеднички мерки за сузбивање на фалсификувањето на пари.
Сите сомнителни примероци на банкноти и ковани пари на еврото и останатите странски валути се доставуваат во Министерството за внатрешни работи на Република Македонија, на кое од страна на НБРМ му е довренo вршењето на техничката анализа. Експертизата ја врши Секторот за криминалистичко - технички вештачења, по кое наодите се доставуваат до Одделот за криминалистичка полиција. При појава на поголема количина на фалсификати и во организирана форма, Министерството за внатрешни работи ги информира НБРМ и јавноста.
Сузбивањето на фалсификувањето на пари е во надлежност на Министерството за внатрешни работи на Република Македонија, односно Одделот за криминалистичка полиција, кој во содејство со НБРМ ги организира и превзема потребните оперативно-тактички и други мерки.
23. Дали се одредени власти одговорни за централизација и обработка на информации кои се однесуваат на фалсификување на банкноти и монети? Дали истите власти се одговорни и за техничка анализа на фалсификуваните пари?
Во Република Македoнија точно се одредени институциите одговорни за централизација и обработка на информации кои се однесуваат на фалсификување на банкноти и монети и надлежноста на истите во однос на техничката анализа. За таа цел од страна на Народна банка на Република Македонија, врз основа на член 72 од Законот за Народна банка на РМ (“Службен весник на РМ“, бр. 3/02,51/03,85/03,40/04) и Одлуката за начинот на работење со книжни и ковани пари во НБРМ О.бр.02-15/III-92 од 5.10.1992 година, донесено е Упатство за спречување на фалсификување на пари ДОВ.бр.126/1994 година. Согласно ова Упатство, Народната банка на Република Македонија е одговорна за вршење на техничка анализа и централно собирање и обработка на информации за фалсификувани банкноти и ковани пари на денарот, додека Министерството за внатрешни работи на Република Македонија (Сектор за криминалистичко-технички вештачења) е одредено за техничка анализа, односно вештачење на фалсификуваните евра и останати странски банкноти и ковани пари.
Министерството за внатрешни работи, односно Одделот за криминалистичка полиција е одреден да води евиденција за сите регистрирани фалсификувани банкноти на денарот, еврото и останатите странски валути и ковани пари, како и за извршителите на кривични дела во врска со фалсификувањето на пари и да ги превземе сите законски мерки во борбата против фалсификувањето на банкноти и монети.


24. Дали се дефинирани постапките за собирање и индексирање на статистичките податоци кои се однесуваат на фалсификувањето на банкнотите и монетите (еврото, но и другите монети)?
Во Република Македонија се дефинирани постапките за собирање и индексирање на статистичките податоци кои се однесуваат на фалсификувањето на банкнотите и монетите. Согласно Упатството за спречување на фалсификување на пари Дов.број 126/94, што го има донесено Народна Банка на РМ, е утврдена процедура за техничка анализа и обележување на типовите на фалсификатите, како и за водење на евиденција за фалсификатите, која се однесува на:
−видот на фалсификатот - книжни или ковани пари и датумот на издавање на автентичните пари, апоени;
−типот на фалсификатот - начинот на изработка на фалсификатот и за фалсификаторите;
−бројната состојба на фалсификатот - бројот на фалсификатите од еден тип кои се пронајдени во циркулација, односно кај фалсификаторите и растурачите по нивното евентуално апсење;
−времето и местото на растурање на фалсификатите - поврзано со бројот на фалсификати пронајдени во едно место и
−имињата на фалсификаторите и до колку се познати или уапсени растурачите на фалсификуваните пари.
Во Министерството за внатрешни работи на Република Македонија, односно во Секторот за криминалистичко-технички вештачења, се врши процедура на техничка анализа и обележување на фалсификатите на странски валути согласно меѓународните стандарди и критериуми. Во овој Сектор се води статистичка евиденција по сериските броеви, видот на фалсификатот, квалитетот на хартијата, печатењето и слично. Согласно стандардите на Интерпол за секоја заплена на фалсификувани пари по стандардизирана постапка се сочинува извештај.
25. Дали се дефинирани постапките за пренос на примероци од фалсификувани валути
ибанкноти и постапките за доставување соодветни информации до надлежните органи во и вон вашата земја?
Со Упатството за спречување на фалсификување на пари Дов.број 126/94, донесено од страна на Народна банка на Република Македонија, во Република Македонија точно се дефинирани постапките за пренос на примероци од фалсификувани валути и банкноти и постапките за доставување соодветни информации до надлежните органи во и вон нашата земја.
Внатрешното информирање го врши Народна Банка на Република Македонија, кој со претходно изготвен записник со наод и фотокопиран примерок од пронајдениот фалсификат го доставува до финансиските институции и Министерството за внатрешни работи - Оддел за криминалистичка полиција и Оддел за полиција.
Надворешното информирање е во надлежност на Министерството за внатрешни работи. Имено, Одделот за криминалистичка полиција за појавите на фалсификување на евра ги известува ЕВРОПОЛ и ИНТЕРПОЛ, додека за појавите на фалсификати на останати странски валути и ковани пари ги известува директно полициите на државите чии фалсификати се откриени. Известувањата содржат податоци за фалсификатите, извршителите на кривичните дела и откриените печатници.


26. Дали националното законодавство предвидува обврска за кредитните институции да од оптек ѓи повлечат сите банкноти и монети за кои се знае или се има доволно причина да се верува дека се фалсификувани и истите да бидат предадени на надлежните власти? Дали се дефинирани санкциите во случај на непочитување на дадените обврски?
Врз основа на Одлуката за начинот на работење со книжни и ковани пари бр.02-15/III-92, од 15.10.2002 година, Народната банка на Република Македонија донесе Упатство за спречување на фалсификување на пари дов. бр.126/1994, кое имаат обврска да го применуваат сите банки, штедилници и пошти во Република Македонија. Со Упатството за спречување на фалсификување на пари, Народната банка децидно пропишала и ги обврзала сите кредитни институции да ги повлечат сите банкноти и ковани пари од прометот, за кои знаат или имаат доволно причини да веруваат дека се фалсификувани. По задржување на сомнителните примероци или фалсификати, кредитните институции се должни веднаш да ја известат Народна банка на Република Македонија и Министерство за внатрешни работи, а сомнителните примероци да ги достават до Народната банка на Република Македонија за техничка анализа.
Согласно Упатството, предвидена е обврска, доколку во работењето банката, штедилницата или поштата утврди дека се во прашање фалсификувани или сомнителни книжни и ковани пари, веднаш да ја одземе готовината и да го извести Министерството за внатрешни работи. Банката има обврска сомнителните или фалсификувани примероци, доколку се денари, да ги достави на експертиза во Народната банка на Република Македонија, а по потреба Народната банка врши консултација со Министерството за внатрешни работи. Сомнителните или фалсификувани примероци на странски парични средства се доставуваат на техничка анализа во Одделот за криминалистичка полиција - Секторот за криминалистичка техника при Министерството за внатрешни работи.
Што се однесува на тоа дали се предвидени санкции во случај на непочитување на дадените обврски, во членот 268 од Кривичниот законик („Службен весник на РМ“ бр. 37/96, 80/99, 4/02, 43/03 и 19/04) е утврдено дека ќе се казни со казна затвор од 1 до 10 години лицето кое ќе направи лажни пари со намера да ги пушти во оптек како вистински пари. Со казна затвор од 1 до 10 години ќе се казни и лицето коешто прибавува лажни пари со намера да ги пушти во оптек како вистински. Согласно член 268 став 4 од Кривичниот законик се предвидува лицето коешто примило лажни пари како вистински и ги пуштило во оптек, или лицето коешто знаело дека се направени лажни пари и лажните пари се пуштени во оптек, а тоа нема да го пријави, да се казни со парична казна или со казна затвор од 1 до 3 години.
27. Дали се дизајнирани инструменти за доставување на примероците од фалсификувани банкноти и монети на институции надвор од вашата земја?
Народната банка на Република Македонија е овластена и обврзана за прибирање, евиденција и експертиза на фалсификати на денарски банкноти. Сите сомнителни банкноти од евра или други странски парични средства добиени по било кој основ, Народната банка на Република Македонија ги доставува на вештачење, евиденција и натамошна постапка до Министерството за внатрешни работи (МВР).
Народна банка на Република Македонија не доставува примероци од фалсификати на институции надвор од земјата. Еднаш годишно МВР доставува информација за фалсификатите на еврото до Интерпол. За останатите странски валути, информацијата за фалсификатите МВР ја доставува директно до полицијата на земјата издавач на паричната единица.
