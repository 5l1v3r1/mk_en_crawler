I. АНТИТРУСТ
А. Обем на примена
1. Дали територијалното подрачје на примена на законот за конкуренција се заснова врз ефектите или врз имплементацијата на определени активности во вашата земја?
Заштитата на конкуренцијата во Република Македонија за прв пат е регулирана со Законот против ограничувањата на конкуренцијата од 14.12.1999 година (”Службен весник на РМ” бр.80/99), со примена од 01.04.2000 година. Заради усогласување на националниот закон со законодавството на ЕУ од областа на конкуренцијата, на 11.01.2005 година донесен е Закон за заштита на конкуренцијата (”Службен весник на РМ” бр.4/05). Законот за заштита на конкуренцијата (во понатамошниот текст: ЗЗК) влезе во сила на 25.01.2005 година. Надлежен орган за спроведување на ЗЗК е Комисијата за заштита на конкуренцијата (во понатамошениот текст: КЗК).
Примената на ЗЗК не е ограничена само на дејствија кои се преземаат на територијата на Република Македонија туку и надвор од неа, ако истите имаат опредeлен ефект на нејзина територија. Со член 3 став 1 од ЗЗК се регулира дека ЗЗК се применува на сите облици на спречување, ограничување или нарушување на конкуренцијата што произведуваат дејство на територијата на Република Македонија, дури и кога тие произлегуваат од акти и дејствија сторени или преземени надвор од територијата на Република Македонија.
Закон за заштита на конкуренцијата и кореспондентна табела – Види 06_Прилог_01.
2. Што се однесува до подрачјето на примена, дали законот ги опфаќа: а) сите сектори на економијата; b) јавните и приватните претпријатија?
a) сите сектори на економијата
ЗЗК како општ пропис за заштита на конкуренцијата, ги опфаќа сите сектори на економијата и не се предвидени исклучоци во неговата примена. Според член 3 став 1, ЗЗК се применува на сите облици на спречување, ограничување или нарушување на конкуренцијата, а според став 2 од истиот член, ЗЗК се применува на претпријатијата, здруженијата на претпријатија, поврзани претпријатија и државна управа. Во член 5 е определен поимот на претпријатие на начин што под овој поим се подразбира секој вид на деловен потфат, без оглед на тоа како е организиран и од кого е воден (трговско друштво, трговец поединец, јавно претпријатие, задруга, здружение на претпријатија и друго), слободни професии (адвокати, лекари, архитекти, сметководители, нотари и друго), како и секое друго правно или физичко лице или државна управа што се ангажира во водењето на некоја економска активност, без оглед на тоа дали се сметаат за трговци или не.
б) јавните и приватните претпријатија
ЗЗК се применува и на јавните и на приватните претпријатија, со ограничување во согласност со член 86 (2) од Договорот за ЕЗ. Според член 3 став 2 ЗЗК се применува и на правните лица чии основачи или сопственици се државата, односно единиците на локалната самоуправа.
3. Дали законот ги опфаќа стоките и услугите?
ЗЗК ги опфаќа стоките и услугите. Согласно член 5 поимот "економска активност" се дефинира како промет на стоки и/или услуги на пазарот со цел остварување на добивка.
4. Дали со законот се опфатени принципите од членот 86(2) од Договорот за Европската заедница?
ЗЗК во целост го превзема принципот содржан во член 86 (2) од Договорот за ЕЗ. Овој принцип е содржан во одредбата од член 3 став 2 од ЗЗК. Согласно овој член ЗЗК се применува на сите правни и физички лица на кои што со закон и други прописи им е доверено извршување на услуги од општ економски интерес или имаат посебни и ексклузивни права или концесии, освен во случаите во кои што примената на одредбите од ЗЗК би го спречило извршувањето на надлежностите утврдени со закон или за коишто тие субјекти се основани.
B. Ограничувачки договори
1. Дали законот ги опфаќа договорите, одлуките на здруженија на претпријатија и договорената практика?
Во ЗКК со членовите 7, 8 и 9 се регулирани сите прашања кои се однесуваат на договорите на претпријатијата, одлуките на здруженијата на претпријатијата и договорената практика.
2. Дали законот содржи општа забрана за ограничувачките договори?
ЗЗК во член 7 став 1 содржи општа забрана на ограничувачките договори во согласност со основното начело на правото на конкуренција на ЕЗ во однос на договорите, содржано во член 81 од Договорот за ЕЗ. Со оваа одредба е регулирано дека се забранети сите договори склучени меѓу претпријатија, одлуките на здруженијата на претпријатија и договорената практика чија цел или последица е спречување, ограничување или нарушување на конкуренцијата, а особено оние кои:
•директно или индиректно ги фиксираат куповните или продажните цени или некои други услови за тргување;
•го ограничуваат или го контролираат производството, пазарот, техничкиот развој или инвестициите;
•го делат пазарот или изворите на снабдување;
•применуваат различни услови за исти или слични правни работи со други трговски партнери, со што ги ставаат во понеповолна конкурентска позиција или
•го условуваат склучувањето на договорите со прифаќање од другите договорни страни дополнителни обврски, што по својата природа или согласно со трговските обичаи не се во врска со предметот на договорот.
3.Дали законот пропишува ништовност на ограничувачките договори, односно дали тие се неспроведливи пред судовите?
ЗЗК во член 7 став 2 содржи одредба за ништовност на забранети договори и одлуки или поединечни одредби од истите. Договорите и одлуките или поединечните одредби од истите со кои се спречува, ограничува или нарушува конкуренцијата, во смисла на став 1 од член 7, а кои не може да бидат изземени, согласно член 8 се ништовни.
Поаѓајки од ова дека цитираната одредба од член 7 став 2 регулира ништовност на ограничувачки договори, Комисијата за заштита на конкуренцијата (во понатамошниот текст: КЗК) има овластување да ги поништи таквите договори и истите се неспроведливи пред судовите. Ова не го исклучува правото на странката која со примена на ништовен договор претрпела одредена штета, своето право на надомест на штета да го остварува во судска постапка.
4. Дали законот опфаќа хоризонтални и вертикални ограничувања?
ЗЗК со неколку одредби ги регулира хоризонталните и вертикалните ограничувања што договорите не смеат да ги содржат, односно оние што може да ги содржат, со исполнување на одредени услови. Овие ограничувања се регулирани во член 7 став 1 и 3 од ЗЗК, а во согласност со член 81 (1) и (3) од договорот за ЕЗ.
5. Дали законот предвидува исклучок од забраната за ограничувачктие договори, или како се регулирани тие исклучоци?
ЗЗК содржи одредби за групни изземања на забранетите договори, како и можност за утврдување на поединечно изземање на договорите од општата забрана.
Одредбата од член 8 ги регулира групните изземања на:
-вертикалните договори за исклучиво право на дистрибуција, селективно право на дистрибуција, исклучиво право на купување и франшизинг;
-хоризонтални договори за истражување и развој или за специјализација;
-договори за трансфер на технологија, за лиценца или за know-how;
-договори за дистрибуција и сервисирање на моторни возила и
-договори за осигурување.
Според одредбата на член 8 став 2 и 3, Владата на РМ на предлог на КЗК, со подзаконски акти ги пропишува поблиските услови за групните изземања на договорите, при што ги определува :
-условите што договорот мора да ги содржи;
-ограничувањата или условите што договорите не смеат да ги содржат и
-другите услови кои мора да се исполнат.
Согласно член 52 од ЗЗК е регулирано дека подзаконските акти ќе се донесат во рок од 6 месеци од денот на влегување во сила на ЗЗК.
Поединечните изземања се регулираат со член 11 од ЗЗК, кој предвидува постапка за утврдување на поединечно изземање на договор, кој придонесува за унапредување на производството или дистрибуција на добрата или услугите или промовирање на техничкиот или економскиот развој, под услов од тоа да имаат сразмерна корист и потрошувачите. Одлуката за поединечно изземање се донесува на барање на учесниците во договорот за период не подолг од три години, со можност за понатамошно продолжување најмногу за уште три години. Со одредбата од член 11 од ЗЗК, понатаму се пропишани мерките и условите потребни за изземање на договорот, како и роковите за нивно исполнување.
Поаѓајки од принципите содржани во Регулативата на Советот бр.01/03 во кој е напуштен системот за известување содржан во Регулативата на Советот бр.17/62, со одредбата од член 56, ЗЗК пропишува ограничена примена на известувањата за поединечни изземања до 31.12.2009 година. Овој рок е оставен за информирање и прилагодување на учесниците на пазарот со одредбите на ЗЗК.
6. Дали законот предвидува можност за воспоставување на групни изземања (засновани врз принципите на ЕУ)?
Како што е наведено во одговорот на предходното прашање, групните изземања ќе бидат регулирани со подзаконски акти кои ќе бидат обврзувачки инструменти засновани врз принципите на ЕУ.

7. Дали условите за изземање од забраната за ограничувачки договори (поединечни и групни) се во согласност со членот 81(3) од Договорот за ЕЗ?
Условите за поединечно и групно изземање на договорите кои мора да бидат исполнети, содржани се во член 7 став 3 од ЗЗК и целосно се усогласени со одредбата од член 81(3) од Договорот за ЕЗ.
8. Дали законот го содржи правилото de minimis?
ЗЗК го содржи правилото "де минимис" во член 9. Во оваа одредба се регулирани прашањата кои се однесуваат на договори од мала вредност, односно оние договори во кои заедничкиот пазарен удел на учесниците во договорот и претпријатијата под нивна контрола на пазарот не го надминува прагот од 10%, доколку договорот е склучен помеѓу претпријатија кои работат на исто ниво на производство или трговија или праг од 15%, доколку договорот е склучен помеѓу претпријатија кои работат на различно ниво на производство или трговија. Во случај кога е тешко да се утврди за каков договор се работи се применува прагот од 10%. Изземањето од општата забрана утврдена во член 7 од ЗЗК се применува и доколку пазарното учество на претпријатијата во последните две деловни години не е зголемено за повеќе од 2%. На предлог на КЗК, Владата на Република Македонија со подзаконски акт ги утврдува условите во договорите од мало значење што мора да бидат исполнети, како и ограничувањата и одредбите што не смеат да бидат содржани во договорот.
C. Злоупотреба на доминантна позиција
1. Дали законот содржи општа забрана за злоупотреба на доминантна позиција?
Општата забрана за злоупотреба на доминантна позиција е регулирана во член 14 од ЗЗК. Одредбата од овој член е во целост усогласена со одредбата од член 82 од Договорот за ЕЗ. Според оваа одредба забранета е секоја злоупотреба на доминантна позиција од едно или повеќе претпријатија со кое се спречува, ограничува или нарушува конкуренцијата на релевантниот пазар или негов суштински дел, а особено во случај на:
1.директно или индиректно наметнување на нефер куповни или продажни цени или други нефер услови на тргување;
2.ограничување на производството, пазарите или техничкиот развој на штета на потрошувачите;
3.примена на различни услови за исти или слични правни работи со други трговски партнери, со што се ставаат во понеповолна конкурентска позиција;
4.условување на склучување договори со прифаќање од другите договорни страни дополнителни обврски, што по својата природа или согласно со трговските обичаи не се во врска со предметот на договорот;
5.одбивање да се тргува или поттикнување и барање од други претпријатија или здруженија на претпријатија да не купуваат или продаваат производи или услуги на некое определено претпријатие, со намера на нечесен начин да му нанесат штета на тоа претпријатие или
6.одбивање да му се овозможи пристап во сопствена мрежа или други инфраструктурни објекти на друго претпријатие за соодветен надомест под услов без ваквото истовремено користење, другото претпријатие, заради правни или фактички причини да биде оневозможено да дејствува како конкурент на доминантното претпријатие.
2. Дали законот содржи изземање или оправдување за злоупотреба?
Изземање од забраната за злоупотреба на доминатната позиција е регулирано само во еден случај, согласно одредбата од член 14 став 3 од ЗЗК, кога се одбива пристап во сопствена мрежа или други инфраструктурни објекти, доколку претпријатието со доминантна позиција докаже дека заради оперативни или други причини, истовременото користење на неговата мрежа или на неговите инфрастуктурни објекти не е возможно или не може да се дозволи од оправдани причини.
D. Спојувања
1. Дали дефиницијата за спојување опфаќа и воспоставување контрола (вклучително de jure и de facto контрола) и заеднички вложувања?
Според одредбата од член 18 од ЗЗК, концентрација се смета дека настанува кога промената во контролата на долгорочни основи е резултат од:
1.спојување на две или повеќе претходно независни претпријатија или делови од претпријатија или
2.стекнување од едно или повеќе лица кои веќе контролираат најмалку едно претпријатие или од едно или повеќе претпријатија преку купување на хартии од вредност или имот, со договор или на друг начин пропишан со закон, на директна или индиректна контрола на целото или делови од едно или повеќе претпријатија.
Контролата се состои од права, договори или други средства кои одделно или во комбинација, имајќи ја во предвид фактичката или правна состојба, даваат можност за вршење решавачко влијание врз претпријатието, особено преку:
1.сопственост или право на користење на целиот или дел од имотот на претпријатието или
2.права или договори кои даваат можност за одлучувачко влијание врз составот, гласањето или донесувањето на одлуки од органите на претпријатието.
Создавањето заедничко вложување кое на долгорочна основа ќе ги врши функциите на автономна економска целина се смета за концентрација, согласно одредбата од член 18 став 4 од ЗЗК.
Законот регулира и што не се смета за концентрација на претпријатија.
2. Дали законот предвидува претходно известување за спојување?
Во член 16 од ЗЗК е регулирано дека учесниците во концентрацијата се должни да ја известат КЗК пред концентрацијата да се изврши и по склучувањето на договорот за концентрација, односно објавување на јавната понуда за откуп или стекнување на мнозинско учество во основната главнина на претпријатието.
3. Кои се критериумите за известување? (пр. приход)
Согласно член 16 од ЗЗК критериумите за обврската за известување за концентрацијата се:
1.вкупниот приход на сите претпријатија учесници, остварен со продажба на стоки и/или услуги на светскиот пазар да изнесува најмалку 5 милиони евра во денарска противвредност остварен во текот на деловната година што и претходи на концентрацијата и еден од учесниците во концентрацијата да остварува продажби на домашниот пазар и
2.вкупниот приход на секој од најмалку два учесника, остварен со продажба на стоки и/или услуги во Република Македонија, изнесува најмалку 2,5 милиони евра во денарска противвредност остварен во текот на деловната година што и претходи на концентрацијата или ако нивното вкупно учество на пазарот изнесува повеќе од 40%.
4.Дали известувањето има суспензивен ефект?
Согласно одредбата од член 21 од ЗЗК, концентрацијата нема да се спроведува пред известувањето за истата или пред да биде донесено решение дека концентрацијата е во согласност со одредбите од ЗЗК.
Оваa одредба не ја запира јавната понуда за откуп на хартии од вредност или на серија трансакции на хартии од вредност, вклучувајќи ги и оние кои се конвертибилни во други хартии од вредност, наменети за тргување на пазарот согласно со закон, под услов:
1.да е поднесено известување до КЗК, согласно одредбата од член 15 од Законот за преземање на акционерски друштва (“Службен весник на РM” бр.4/02 и 37/02) и
2.стекнувачот на хартии од вредност да не ги врши гласачките права по основ на тие хартии од вредност или да ги врши само во обем потребен за одржување на полната вредност на неговото вложување и врз основа на изземање од страна на КЗК.
5.Кои се критериумите за забрана (пр. воспоставување или зајакнување на доминантна позиција)? Дали постои изземање заради јавен интерес, а со цел заштита на посебен национален интерес?
Критериумите за забрана на концентрацијата се содржани во член 17 од ЗЗК. Според оваа одредба концентрацијата со која значително се спречува, ограничува или нарушува ефективната конкуренција на пазарот или негов суштински дел, особено како резултат на создавање или зајакнување на доминантната позиција на учесниците во концентрацијата е забранета.
ЗЗК не предвидува одредба за исклучок поради јавен интерес, а со цел заштита на посебен национален интерес.
6. Дали постојат одредби за дезинтегрирање или правни лекови?
Согласно член 22 став 4 од ЗЗК, кога КЗК ќе утврди дека концентрацијата:
1)е веќе спроведена, а не е во согласност со одредбите од ЗЗК или
2)е спроведена спротивно на услов пропишан согласно ЗЗК може да:
•побара од учесниците да ја поништат истата, особено преку поништување на спојувањето или располагањето со сите акции или стекнат имот, за да се врати поранешната состојба која постоела пред извршената концентрација. Во услови кога не е можно враќање во поранешна состојба која постоела пред да се изврши концентрацијата, по пат на поништување на истата, Комисијата може да ги преземе сите други мерки соодветни за постигнување за враќање во поранешна состојба или
•наложи било која друга соодветна мерка за да се обезбеди дека учесниците ќе ја поништат концентрацијата или ќе преземат други мерки за враќање во поранешна состојба наложени во решението на КЗК.
КЗК може да наложи привремени мерки за враќање во поранешна состојба или одржување на услови на ефективна конкуренција кога концентрацијата е извршена пред известувањето за истата или пред да биде донесено решение дека концентрацијата е во согласност со

одредбите од ЗЗК или е извршена спротивно на услови наложени со решение на КЗК и ако е извршена, а е утврдено дека истата не е во согласност со одредбите од ЗЗК.
Неизвршување на некоја мерка наложена од КЗК за враќање во поранешна состојба претставува прекршок за кој е утврдена парична казна за правното лице, во износ до 10% од вредноста на вкупниот годишен приход на претпријатието, остварен во деловната година што и претходи на годината во која е сторен прекршокот, а за одговорното лице во правното лице во износ од 100.000 до 600.000 денари.
E. Општа постапка
1. Ве молиме да обезбедите опис на телото кое е одговорно за спроведување на законот за конкуренција, вклучително и информации за состојбата во врска со персоналот (организациона структура, планови за вработување, итн).
Според член 24 од ЗЗК, надлежен орган за спроведување на истиот, е Комисијата за заштита на конкуренцијата. КЗК е самостоен државен орган со својство на правно лице и е независна во своето работење и во донесувањето на одлуките во рамките на надлежностите утврдени со ЗЗК. Средствата за работа на КЗК се обезбедуваат од буџетот на Република Македонија. КЗК за својата работа одговара пред Собранието на Република Македонија и поднесува годишен извештај за својата работа.
КЗК е составена од Претседател и четири члена. На предлог на Комисијата за прашања на изборите и именувањата, Претседателот и членовите на КЗК ги именува и разрешува Собранието на Република Македонија, за период од пет години со право на повторно именување. Претседателот и најмалку еден член се професионално ангажирани во работењето на КЗК. Претседателот ја застапува, преставува и раководи со работата на КЗК. За претседател и член на КЗК може да биде именувано лице, државјанин на Република Македонија со завршено високо образование – правен или економски факултет, со работно искуство над 5 години во струката и посебни знаења од областа на конкуренцијата, трговското право, менаџментот и финансиите. Претседателот и членовите на КЗК за време на траењето на нивниот мандат, не можат да бидат пратеници во Собранието на Република Македонија, членови во Владата на Република Македонија, лица кои извршуваат должност во органите на политичките партии, членови на органи на управување во претпријатијата или да бидат членови на било кој друг облик на здружување на правни или физички лица, кои би можеле да доведат до судир на интереси. Во случај на недоставување на годишен извештај, КЗК може да биде разрешена во целост.
Управните, стручните и другите административно-технички работи на КЗК ги извршува стручна служба, со која раководи генерален секретар.
Бројот на вкупно ангажирани извршители во КЗК, вклучувајки ги и членовите на КЗК е 16. Структурата на ангажираните лица е 13 со високо образование и 3 со средно образование. Во периодот до 2007 вкупниот број на ангажирани лица се планира да биде 24, од кои 21 со високо образование, а 3 со средно образование.
Сегашен предлог за организација и систематизација на Стручната служба што треба да го усвои КЗК е следниов органиграм:

КОМИСИЈА ЗА ЗАШТИТА НА КОНКУРЕНЦИЈАТА
ПРЕТСЕДАТЕЛ
ЧЛЕН НА КОМИСИЈА ЧЛЕН НА КОМИСИЈА ЧЛЕН НА КОМИСИЈА ЧЛЕН НА КОМИСИЈА
РАКОВОДИТЕЛ
ВСС, 5 год. работно искуство, англиски јазик РАКОВОДИТЕЛ ВСС, 5 год. работно искуство, англиски јазик
ПОМОШНИК РАКОВОДИТЕЛ ВСС, 5 год. работно искуство англиски јазик ПОМОШНИК РАКОВОДИТЕЛ
ВСС, 5 год. раб.искуство, англиски јазик
2. Кои истражни овластувања ги предвидува законот за органот за заштита на конкуренцијата во врска со Регулативата 01/2003 на ЕЗ?
Истражните овластувања на КЗК се регулирани во член 35 и 36 од ЗЗК, во согласност со Регулативата 01/2003 на ЕЗ. КЗК може од претпријатијата или здруженијата на претпријатија да побара да достават податоци во врска со нивната економско финансиска состојба, нивните деловни односи и врски, како и податоци за нивните статути и одлуки и бројот и идентитетот на членовите засегнати со таквите одлуки.
Потребните податоци КЗК ги прибавува со доставување на заклучок против кој не е дозволена посебна жалба. Во заклучокот мора да биде наведен:
•правниот основ;
•предметот и целта на барањето и
•рокот за постапување по заклучокот и дека непостапувањето по заклучокот преставува прекршок.
Лицето од кое се бараат податоците е должно да ги достави бараните податоци, при што мора податоците да бидат точни, целосни и вистинити и доставени во утврдениот рок.
Овластените лица од КЗК и лицата кои по потреба ги придружуваат може да вршат неопходен увид во претпријатијата или здруженијата на претпријатија, при што може:
1.да влезат во било кои деловни простории, земјишта или превозни средства на претпријатието или здруженијата на претпријатија;
2.да ги испитуваат книгите или други записи во врска со работењето, без оглед на медиумот на кој е извршен и чуван записот;
3.да земат или задржат во било која форма копии или извадоци од тие книги или записи;
4.да ги запечатат деловните простории и книгите или други записи за период и во обем неопходен за вршење на увидот или
5.од овластеното лице или друг вработен во претпријатието или здружението на претпријатија да бара објаснување за фактите или документите што се предмет на увидот, како и да изврши запис на тие објаснувања.
Доколку постои оправдано сомнение дека претпријатие или здружение на претпријатија или трето лице поседуваат исправи или други предмети кои можат да бидат од значење за да се докаже повреда на одредбите од ЗЗК, КЗК од надлежниот суд ќе побара издавање на писмен налог за претрес на лице, стан односно деловна просторија како и одземање на предмети и документација на претпријатието, здруженијата на претпријатија или третото лице.
3. Кои овластувања за казнување се предвидени со законот во случај на повреда (процент на приход)?
Врз основа на одлука со која е утврдена повреда на одредбите од ЗЗК, КЗК до надлежниот суд поднесува барање за поведување на прекршочна постапка против правното лице и одговорното лице во него како и против физичко лице, согласно член 45 од ЗЗК.
За прекршок ќе се казни претпријатие правно или физичко лице, со парична казна во износ до 10% од вредноста на вкупниот годишен приход на претпријатието остварен во деловната година што и претходи на годината во која е сторен прекршокот, ако со умисла или небрежност:
1.склучи забранет договор или на друг начин учествува во договор, одлука или договорена практика со кои се спречува, ограничува или нарушува конкуренцијата;
2.стори злоупотреба на доминантна позиција во смисла на одредбите од законот;
3.не постапи по решение на КЗК во смисла на одредбите од ЗЗК;
4.не достави известување за концентрација, а се исполнети условите утврдени во ЗЗК;
5.спроведе концентрација спротивно на ЗЗК;
6.спроведе концентрација спротивно на решение на КЗК или
7. не исполни некој услов или обврска утврдени со решение на КЗК.
За ваквиот прекршок ќе се казни и одговорното лице во правното лице со парична казна од
100.000 до 600.000 денари.
Со парична казна до најмногу 1% од вредноста на вкупниот годишен приход на претпријатието остварен во деловната година што и претходи на годината во која е остварен прекршокот, ќе се казни за прекршок претпријатието правно или физичко лице ако со умисла или небержност:
1.достави неточни или невистинити податоци во постапката за оценка на концентрациите;
2.не постапи по заклучок на КЗК за доставување на податоци или достави неточни, нецелосни и невистинити податоци;
3.не дозволи увид во трговските книги и друга документација;
4.дадат неточен или невистинит одговор или не постапат по барањето на КЗК за дополнување или исправка на неточен, нецелосен или невистинит одговор, даден од страна на вработен во претпријатието, во определениот рок;
5.не постапат или одбијат да дадат целосен одговор за фактите поврзани со предметот и целта на увидот, согласно заклучокот на КЗК или
6.ги отпечатат запечатувањата извршени при вршење на увид.
За овие прекршоци ќе се казни и одговорното лице во правното лице со парична казна во износ од 30.000 до 100.000 денари.
При утврдување на висината на паричните казни, во предвид се земаат природата, тежината и времетраењето на прекршокот.
4. Дали законот предвидува времени мерки?
Во одредбата од член 38 од ЗЗК е регулирано овластувањето на КЗК да може да определува привремени мерки во текот на постапката. КЗК може да донесе решение за привремени мерки кога ќе оцени дека со поединечни акти и дејствија со кои се спречува, ограничува или нарушува конкуренцијата, согласно одредбите од ЗЗК, ќе настапат директни значајни штетни последици за претпријатијата, односно за поединечни сектори од економијата или интересите на потрошувачите.
Со ова решение, КЗК ќе наложи запирање на сите дејствија, исполнување на одредени услови или други мерки потребни за отстранување на штетните последици од спречувањето, ограничувањето и нарушувањето на конкуренцијата, како и времетраењето на мерките кое не може да биде подолго од три месеци.
5. Дали законот содржи рокови на застареност?
Во член 50 од ЗЗК се содржани одредби за застареност. Според овие одредби, прекршочна постапка не може да се поведе ниту да се води ако поминат две години од денот кога е сторен прекршокот, а во секој случај застареноста на прекршочното гонење настапува во рок од четири години од денот кога е сторен прекршокот. Изречената казна и мерката на безбедност не можат да се извршат ако од денот на правосилноста на пресудата за прекршок поминат три години, а во секој случај застареноста на извршувањето на казната ќе настапи во рок од шест години од денот кога пресудата за прекршокот станала правосилна.
6. Дали законот содржи одредби за заштита на службена и деловна тајна?
Член 42 од ЗЗК содржи одредби за заштита на службена и деловна тајна.
Претседателот, членовите на КЗК и вработените се должни да ја чуваат службената тајна без оглед на кој начин ја дознале, а обврската за чување на службената тајна трае и по престанокот на работниот однос во КЗК. Овие лица не смеат во јавноста да даваат изјави со кои може да се наруши угледот на правното или физичкото лице, за мерките што ги презеле, односно постапките што ги покренале во вршење на работите од своја надлежност, до нивна конечност освен ако не е во прашање објавување на општа информација или информација за претпријатието.
Под службена тајна се подразбира особено тоа што:
1.со закон и други прописи е определено како службена тајна
2.со општ акт или други акти на претпријатието е определено како службена или деловна тајна и
3.претпријатието или лицето од кои е одземена документацијата ќе го означи како деловна односно службена тајна.
Нема да се сметаат како службена тајна податоци и документи кои на било кој начин биле достапни на јавноста, односно кои јавно се објавуваат на основа на друг пропис или одлука на органите на управување на претпријатието.
7. Дали законот предвидува секторски истражувања?
Според одредбата од член 27 од ЗЗК, стручната служба на КЗК во извршувањето на управните, стручните и други административно-технички работи врши истражување на пазарот согласно утврдената методологија од страна на КЗК; прибавува податоци и информации од претпријатијата кои се битни за истражување и утврдување на состојбата на пазарот, независно од конкретните постапки што се водат пред КЗК и прибавува податоци, врши проверка и анализа за поединечни предмети.
8. Дали законот предвидува право на сослушување, вклучително и право на увид во списи?
Во член 37 од ЗЗК содржани се одредби за усна расправа пред КЗК. Усната расправа задолжително се одржува во сите случаи кога во постапката учествуваат странки со спротивставени интереси. Усната расправа по правило е јавна. КЗК може да одлучи да одржи усна расправа и во секој случај кога смета дека тоа е корисно. Постои исклучок кога може КЗК и без закажување усна расправа да донесе одлука и тоа во случај кога ќе утврди дека од приложените докази фактичката состојба помеѓу странките е неспорна и не постојат други пречки за донесување на одлука или ако тоа е во јавен интерес.
Во член 41 од ЗЗК содржани се одредби за увид во списи. Странките во постапката пред КЗК имаат право на увид во списите на предметот и на свој трошок да извршат препис или фотокопија од одредени документи врз основа на одобрение од Претседателот на КЗК.
9. Дали со законот се уредуваат правата на трети лица?
ЗЗК содржи одредби со кои се уредуваат правата на трети лица. Според член 29 од ЗЗК лице или здружение на лица на кои одлуката на КЗК може да има влијание односно последици имаат својство на странка во постапката, иако не се лица на чие барање или против кои е поведена постапката. Исто така КЗК на барање на лице може да му даде својство на странка во постапката.
Согласно член 43 од ЗЗК, секое лице што ќе претрпи штета со дејствие забрането со одредбите на ЗЗК, може да бара надомест на таа штета, согласно закон.
Се она што не е регулирано со ЗЗК во поглед на заштитата на правата на трети лица во постапка пред КЗК, се применуваат одредбите од Законот за општата управна постапка
(“Службен лист на СФРЈ” бр. 52/56, 10/65, 18/65, 4/77, 11/78, 32/78, 9/86, 16/86 и 47/86 и “Службен весник на РМ” бр. 44/02).

10. Дали законот предвидува судско преиспитување?
ЗЗК во член 40 предвидува судско преиспитување на одлуките на КЗК.
Против одлуките на КЗК, може да се поднесе жалба по кој одлучува Комисија за решавање на жалби од областа на конкуренцијата.
Против конечните одлуки на оваа Комисија, како второстепен орган, учесникот во постапката може да поднесе тужба за поведување на управен спор пред Врховниот суд на РМ, како надлежен суд. На управните спорови се применува Законот за управните спорови (“Службен лист на СФРЈ” бр. 4/77 и 36/77 и “Службен весник на РМ” бр. 44/02).
Рокот за поведување на управен спор е 30 дена од денот на доставување на конечната одлука.
11. Дали законот предвидува објавување на активностите на органот за заштита на конкуренцијата?
Според член 44 од ЗЗК, во Службен весник на Република Македонија се објавуваат конечните решенија на КЗК донесени согласно утврдените овластувања во законот, како и пресудите на судот по тужба против конечните решенија на КЗК. Овие одлуки се објавуваат и на веб страната на КЗК. На веб страната на КЗК се објавуваат и известувањата за концентрациите кои потпаѓаат под одредбите од ЗЗК, со наведување на називите на учесниците, земјата на потекло, формата на концентрацијата и релевантниот пазар на стоки.
Податоците кои се сметаат за службена тајна во смисла на одредбата од член 42 од ЗЗК, не се објавуваат.
12. Дали најновиот развој на законодавството во ЕУ, особено опсежниот пакет на реформи во контролата на спојувањата се земени предвид?
ЗЗК претставува општ пропис во заштитата на конкуренцијата на пазарот и истиот во голема мерка е усогласен со најновиот развој на законодавството на ЕУ. Во однос на реформите во контролата на концентрациите, ЗЗК ги содржи основните одредби за концентрациите, при што ги регулира обврската за известување за концентрацијата; оценката и дефиницијата на концентрацијата; пресметката на вкупниот приход; испитувањето на известувањето и поведување на постапка; суспензија на концентрациите како и видови на одлуки, роковите за поведување на постапка и роковите за донесување на одлуки.
ЗЗК во одредбата од член 17 став 7 предвидува донесување на подзаконски акт со кој ќе се утврди формата и содржината на известувањето и поблиските критериуми за оценка на концентрациите. Со овој акт целосно ќе се превземат правилата од Регулативата на Комисијата бр.139/04.
13. Ве молиме да обезбедите информации од досието за спроведување/постапување на органот надлежен за имплементирање на законот за конкуренција (најнови статистики за случаи, примери на скорешни одлуки, класификација на проценети сериозни прекршоци во полето на конкуренцијата и постигнати резултати, итн.).
Органот за заштита на конкуренцијата од конституирањето, мај 2000 година до октомври 2004, постапувал вкупно во 38 случаи. Во приложениот табеларен преглед на постапувањата се наведени секој посебен случај, правниот основ, видот на одлуката, изречените мерки, правните лекови и тужби. - Види 06_Анекс_02
Кон овој одговор се приложуваат три скорешни одлуки на конкурентскиот орган и тоа две по основ на злоупотреба на доминантната позиција и една за контрола на спојувањата. - Види
06_Анекс_03; 06_Анекс_04 и 06_Анекс_05.

Во досегашното постапување конкурентскиот орган нема поднесено барање за поведување на прекршочна постапка заради неспроведување на негова одлука, од причини што по сите донесени одлуки е постапено од страна на учесниците во постапките. Поднесени се барања за поведување на прекршочна постапка во три случаи заради недоставување на податоци. Досега не е изречена ниту една парична казна од страна на судовите.
