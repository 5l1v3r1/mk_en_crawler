V. АДМИНИСТРАТИВЕН КАПАЦИТЕТ
1. Кое владино тело е надлежно за креирање на политиката и координација во областа на индустриската политика? Ве молиме доставете органиграм и основни податоци за бројот на вработени и нивните надлежности. Постои ли адекватен механизам за координација на различните државни политики кои влијаат на индустријата? Како стопанствениците се консултираат за оваа политика ? Како се поделени надлежностите меѓу централната власт, регионалната и локалната власт, и агенциите за имплементација?
Владата на Република Македонија е колективно тело кое е надлежно за утврдување и координирање на целокупната економска политика, како и за утврдување на нејзините стратешки приоритети. Во утврдувањето на економската (макро и микро) политика на државата за секоја календарска година постои координација меѓу сите надлежни министерства и ресори. Владата на Република Македонија образува работни тела, кои се основни и посебни комисии. Основни комисии во Владата се Комисијата за политички систем, Комисијата за економски систем и тековната економска политика и Комисијата за човечки ресурси и одржлив развој. Од областа на економијата посебни Комисии се Комисијата за приватизација и Комисијата за наменско производство. Комисиите работат на прашањата од својот делокруг и даваат мислења и предлози на Владата за решавање на прашањата од нивна надлежност. Работните тела на комисиите, по разгледувањето на материјалите и завземените ставови и заклучоци, ги доставуваат до Владата на Република Македонија за усвојување. Владата на Република Македонија, меѓу останатите активности, остварува соработка и со органите на општините, со јавните претпријатија и со деловните субјекти. Во работата на Владата се применуваат начелата на јавност и транспарентност.
Орган надлежен за дефинирање и спроведување на политиката во доменот на индустријата е Министерството за економија. Министерството за економија до Владата доставува предлози од областа на индустријата, кои ги изработува самостојно и/или во соработка со други Министерства, пред се со Министерството за земјоделие, шумарство и водостопанство (надлежно за агро-комлексот), потоа со Министерството за финансии, Министерството за труд и социјална политика, Министерството за образование и наука и Министерството за животна средина и просторно планирање. Во рамки на Министерството за економија, за креирање на политиката во однос на индустријата е надлежен Секторот за индустрија и структурни реформи. Тој Сектор, за решавање на прашањата од доменот на неговаат надлежност има тесна соработка со Секторите за поттикнување на претприемаштвото, за поддршка на странски директни инвестиции и за европска интеграција, како и со Државниот пазарен инспекторат, кој e орган со надлежности за имплементирање на дел од политиката која ја спроведува Министерството за економија. Во органиграмот приложен кон ова прашање се претставени органите кои се надлежни за креирање и координација на индустриската политика, со број на вработени (според планираните средстава за плати од Буџетот за 2004 година).
Следејќи го општиот консензус за значењето на претприемништвото и развојот на секторот на малите и средни бизниси, во водењето на овој сегмент на индустриската политика, се поголема е улогата на регионалната и локалната соработка. Неколку години во Република Македонија постои мрежа на центри за деловна поддршка на малите и средните претпријатија - Регионални центри, ЕСА центри и други. Во текот на нивното основање и работење, вработување и обука на кадри и создавање на услови за нивно работење тие имаат добиено значителна финансиска и стручна (консултантска) поддршка од меѓународните донатори. Постојните регионални центри претставуваат почетна точка на која треба да се воспостави и развие институционална мрежа за подршка на претпримништвото, што е во согласност со плановите за децентрализација, а со цел приближување на политиката и програмите на Владата и донаторите до крајните корисници. Исто така, веќе неколку години успешно работат и неколку деловни инкубатори. Во рамки на воспоставување на институционална поддршка на развојот на претприемаштвото е и создавањето на претприемнички зони, со чија реализација ќе му се даде акцент на локалниот развој и локалните економии, со учество и поддршка на единиците на локалната самоуправа. Зоните треба да создадат услови под кои ќе може целосно да дојдат до израз компаративните предности на единиците на локалната самоуправа, во рамките на севкупните развојни цели на државата.


ВЛАДА НА РЕПУБЛИКА МАКЕДОНИЈА
Комисија за економски систем и тековна политика
2. Кои институции се одговорни за спроведување на политиката, особено во областите на приватизација, преструктуирање, промоција на извозот, промоција на инвестициите, иновации и обука? Кои се нивните главни функции, организација, број на вработени и годишен буџет? Како е решена координацијата меѓу различните институции?
Владата на Република Македонија е колективно тело кое е надлежно за утврдување и координирање на целокупната економска политика, како и за утврдување на нејзините стратешки приоритети , додека Министерството за економија е орган надлежен за дефинирање и спроведување на делот на индустриската политика. За спроведување на делови од индустриската политика надлежни се одделни институции координирани од страна на Министерството за економија.
За спроведување на приватизација, односно за спроведување на работите поврзани со организирањето и контролата на приватизацијата на претпријатијата, надлежна институцијa е Агенцијата на Република Македонија за приватизација. Таа е основана 1993 година согласно Законот за трансформација на претпријатијата за општествен капитал (Службен весник на РМ бр. 38/93, 48/93, 21/98, 25/99, 39/99, 81/99, 49/00, 6/02, 31/03 и 38/04) како правно лице со јавни овластувања, и е самостојна во својата работа. Работењето на Агенцијата е уредено со статут за кој согласност дава Владата на Република Македонија. Со Агенцијата раководи директор а управува Управен одбор, кој го сочинуваат членови именувани од страна на Владата. Агенцијата донесува годишна програма за работа и финансиски план, на кој согласност дава Владата на Република Македонија. Од приходите што ги остварува Агенцијата се надоместуваат трошоците од нејзиното тековно работење, според програма за работа на Агенцијата. За работењето и користењето на средствата Агенцијата поднесува годишен извештај до Собранието на Република Македонија, a Извештај со истата содржина Агенцијата доставува и до Владата два пати во текот на годината. Согласно најновите законски измени Агенцијата престанува со работа на 31.03.2005 година.
За спроведување на политиката во делот на создавање поволни услови за привлекување странски директни инвестиции надлежна институција е Агенцијата за странски инвестиции на Република Македонија (Службен весник на РМ бр. 37/04 ). Таа е основана со Закон, согласно,кој е дефиниран и основниот домен на нејзиното работење - обезбедување на услови за зголемен прилив на странски инвестиции. Агенцијата има својство на правно лице и е самостојна во својата работа. Нејзиното седиште е во Скопје, а може да се формират и нејзини организациони делови во странство кои немаат својство на правни лица. Со Агенцијата раководи директор кој се избира на јавен оглас, а управува Управен одбор чии членови, на предлог на инистерот за економија, ги именува Владата на Република Македонија. Агенцијата најмалку двапати годишно доставува извештаи за своето работење и користењето на средствата до Министерството за економија, а Министерството нив ги доставува до Владата за усвојување. Средствата за основање на Агенцијата се обезбедуваат од Буџетот на Република Македонија, а за вршење на дејноста таа може да остварува средства од трансфер од Буџетот на Република Македонија, донации и други извори согласно со закон. Во досегашниот период именуван е управниот одбор на Агенцијата и директор, но таа се уште треба да се доекипира за да може целосно да ги обавува со закон утврдените надлежности. Во буџетот на Република Македонија за 2005 година се планирани средства за работа на Агенцијата а за почетокот на работа на Агенцијата се планирани 15 вработени.
Друга институција надлежна за спроведување на политиката во делот на создавање поволни услови за привлекување странски директни инвестиции во Македонија е Агенцијата за развој и инвестиции. Таа е самостоен орган формиран од страна на Владата на Република Македонија, а врши работи поврзани со: реализација на програмата за развој и инвестиции; утврдените поволности за приватни инвестиции на домашни и странски лица; договорите за трансфер на капитал; спроведување на мерките на инвестиционата политика и странските вложувања; остварувањето на инвестициони работи што ги изведуваат странски лица во Република Македонија и инвестициони работи што ги изведуваат македонски правни лица во странство; размената на информации за можности за инвестирање; промоција и грижата за спроведување на обезбедените инвестиции во и надвор од Република Македонија; како и други работи утврдени со закон. Во 2004 година вкупниот планиран Буџет за ова институција изнесува 75.364.000 денари, со планирани средства за плати за 15 вработени. Агенцијата има својство на правно лице.
За реализација на Програмата на мерки и активности за поддршка на претприемништвото (која, на предлог на Министерството за економија, ја донесува Владата на Република Македонија), за создавање услови за пораст на конкурентноста на малите и средните претпријатија во Република Македонија, како и други програми утврдени од Владата кои се однесуваат на претприемништвото надлежна институција е Агенцијата за поддршка на претприемништвото на Република Македонија. Основана е согласно Законот за основање на Агенцијата за поддршка на претприемништвото на Република Македонија (Службен весник на РМ бр. 60/03 ), а за реализација на мерките и активностите од Програмата, врз основа на облигационен договор, таа може да воспоставува соработка со други институции чии домен на работа е поддршка на малите и средните претпријатија и претприемништвото. Агенцијата има својство на правно лице и е самостојна во својата работа. Со Агенцијата раководи директор кој се избира на јавен оглас, а управува Управен одбор чии членови, на предлог на министерот за економија, ги именува Владата на Република Македонија. Најмалку двапати годишно Агенцијата до Министерството за економија доставува извештаи за своето работење и користењето на средствата, а до Владата Агенцијата на усвојување поднесува детален годишен извештај. Средствата за основање на Агенцијата се обезбедени од Владата на Република Македонија, а таа може да остварува средства за вршење на својата дејност од трансфери од Буџетот на Република Македонија согласно претходно донесена годишна програма за работа, други приходи од вршење на дејноста; донации и други извори согласно закон. Во досегашниот период именуван е управен одбор и директор на Агенцијата, но таа се уште треба да се доекипира и целосно осопособи за вршење на со закон утвредените надлежности. Во буџетот на Република Македонија за 2005 година се планирани средства за работа на Агенцијата.
За извршување на работите поврзани со основањето, развојот и следењето на работењето на слободните зони надлежна институција е Дирекцијата за слободни економски зони. Таа е основана согласно Законот за слободни економски зони (Службен весник на РМ бр. 56/99, 41/00 и 6/02). За реализација на работите од надлежност на Дирекцијата Владата донесува годишна програма. Со Дирекцијата раководи директор кој го именува и разрешува Владата на Република Македонија, а управува Управен одбор составен од седум членa именувани од страна на Владата на Република Македонија. Средства за работа на Дирекцијата се обезбедуваат од Буџетот на Република Македонија. За својата работа Дирекцијата најмалку еднаш годишно доставува извештај до Владата на Република Македонија, а до крајот на мај во тековната година изготвува извештај за работењето на слободната зона за претходната година. Во 2004 година вкупниот планиран Буџет изнесува 8.664.000 денари, со планирани средства за плати за 10 вработени.
Комисијата за државна помош се формира согласно Законот за државна помош (Службен весник на РМ бр. 24/03 година) според кој Секој облик на државна помош е под надзор на Комисијата за државна помош. Комисијата е составена од три члена, од стручни и компетентни лица, кои ги именува Владата на Република Македонија, од кои два члена на предлог на министерот за економија и еден член на предлог на министерот за финансии. Комисијата е независна во своето работење. Одлуките на Комисијата за компатибилноста на државната помош се обврзувачки и се објавуваат во Службен весник на Република Македонија. Комисијата, до 31 март секоја година, до Владата поднесува извештај за претходната година, во кој се содржани информации за нејзините одлуки, вкупниот износ и распределбата на дадената државна помош доделена како според шемите за помош така и за индивидуалната помош. Стручните и административно-стручните работи на Комисијата ги врши Стручната служба на Министерството за економија. Податоците и информациите, собрани во постапката на надзор на државната помош кои се од доверлива природа, членовите на Комисијата и вработените во Министерството за економија кои ги вршат стручните и административно-стручните работи на Комисијата се должни да ги чуваат како доверливи и после престанувањето на нивната функција, односно работниот однос. Со
исклучок на компатибилната помош опфатена со овој закон, секој давател на државна помош е должен претходно да поднесе извештај до Комисијата за неговите планови за обезбедување на помош или изменување на постојните шеми за помош. Државната помош за која е поднесен извештај нема да стане ефективна, додека Комисијата не ја одобри помошта со донесување на одлука. Секој давател на државна помош треба годишно да поднесува извештај до Комисијата за износот, користењето и ефектите на одобрената државна помош. Извештајот треба да ги содржи сите потребни информации за оценка на помошта од страна на Комисијата, а особено за целите, големината, времетраењето, обликот и правните основи, за давателот на помошта и примателот на помошта. Начинот и постапката за поднесување на извештајот го пропишува Владата на Република Македонија. Комисијата ќе ја оценува компатибилноста на секоја државна помош со овој закон и одлучува за нејзиното одобрување или неодобрување како резултат на несогласноста со овој закон.
3. Кои професионални организации постојат и како се застапени интересите на индустријата во тие организации? Каква е соработката меѓу тие организации и креаторите на политиката во Владата?
Во Република Македонија постојат неколку професионални организации.
Стопанската комора на Македонија е деловно стручна, непрофитна, непартиска и независна асоцијација на стопанството, која има долгогодишен континуитет на коморско организирање. Од 1990 година до скоро делуваше како единствена професионална асоцијација на стопанствениците во државата, т.е. како репрезент и застапник на интересите на деловната заедница. Денешната статутарна поставеност и функциите на Комората произлегуваат од Законот за Стопанска комора на Македонија од 1990 година (Службен весник на РМ бр. 38/90),
Интересите на стопанските субјекти членки преку Комората се артикулираат преку повеќе пунктови на делување. Таа е деловен сервис на стопанството. На нејзиното членство неограничено и бесплатно, или по ниска цена, му се достапни бази на податоци, информации
иконсалтинг услуги од различен вид: (а) регистер на фирми, (b) глобални и аналитички гранско-секторски податоци за физичкиот обем на производство, за инсталираните индустриски капацитети, обем на надворешно-трговската размена, за понудата и побарувачката; (в) информации за саеми, можности за едукација, е-комерција, распишани домашни и странски тендери, проекти и кредитни линии; (г) автоматско спојување на домашна
истранска понуда и побарувачка; (д) бизнис-ресурсен центар; (ѓ) финансиски и правен консалтинг и арбитража; (е) информации поврзани со имплементација на ISO стандарди и систем на квалитет, услуги на ЕАН-МАК; (ж) е-маркет центар за пласирање на производи на мали претпријатија; (з) информации за поврзани со евроингерацијата (соработка со ЕУ, техничка помош и програми, царини, документација и сл); (и) законска регулатива, состојбата на македонската економија; (ј) можности за инвестирање и потенцијали на Република Македонија. Информациониот систем на Стопанската комора на Македонија е интегриран, интерактивен и WEB-ориентиран, кој на членките им обезбедува брз проток на деловни
информации, поддршка на процесот на техничко-технолошкото и целокупното развојно осовременување на нивното работење.
Kако посебни организациони единици во Комората функционираат центри за: евроинтеграција, развој на мали и средни претпријатија и за ISO стандардите, кои се произлезени од поставените програмско-развојни приоритети на членките на Комората. Pрофилирањето на активностите на центрите е согласно потребите на членките за едукација на своите кадри и за разни консалтинг услуги во процесот на хармонизацијата на националното законодавство, имплементација на европските стандарди за квалитет и посебно за програмски поддржан развој на средните и мали претпријатија, што претпоставува издвоен третман во рамки на организационата поставеност на гранските здруженија при Комората. Во овој контекст, стручните кадри на Комората се избрани членови на голем број работни групи и подгрупи што работат на имплементацијата на европските стандарди. Исто така, има стручни кадри за сертификација на ISO-стандардите кои, во соработка со BSI, ги имаат воведено овие стандарди кај голем број деловни субјекти. Овие центри за потребите на членките организират тренинзи и семинари за работоводните и стручните кадри на деловните субјекти;
Комората исто така има и јавни овластувања утврдени со закон или други правни акти, и издава уверенија, потврди и други исправи на барање на членките врз основа на увид во оригинални документи издадени од надлежен орган, како и сертификати за потекло, GSP сертификати, АТА карнети, потврди за екслузивитет, стручни мислења за постоење на заведувачка реклама и др.
Стопанската комора на Македонија ги застапува интересите на деловните субјекти преку покренување на иницијативи и доставување на стручни мислења до владини органи и тела, до комисиите на Собранието и преку Економско-социјалниот совет, чиј е член. Непосредното учество на Комората во процесот на изградбата на системските решенија во надлежните работни тела и комисии на Владата и Собранието најчесто е на барање на органот, и се обавува преку учество на членови во тие тела.
Стопанската комора на Македонија е и активен промотор на националната економија во странство. Таа улога Комората ја остварува како активна членка на голем број меѓународни институции и организации: Меѓународната трговска Комора (ICC), Асоцијацијата на европските комори EUROCHAMBRES, Асоцијација на балканските комори (ABK), Конференцијата на претседателите на коморите од земјите членки на CEI (CECCI), АТА Карнет Системот, ЕАН Интернационал, SECI Националниот ПРО Комитет - (МАКПРО), Проектот за олеснување на трговијата и транспортот во Југоисточна Европа- (TTFCE), Заедничкиот проект на ABK и Унијата на германските трговско индустриски комори (ABK-DIHK), Балканскиот центар за трговска промоција (BCTP), Асоцијацијата на балканските туристички агенции (BAFTA) и др. Комората е партнер во три мешовити комори (со коморските институции на Бугарија, Словенија и Хрватска), како и во осум деловни совети (со стопанските асоцијации или комори на: САД, Русија, Канада, Турција, Романија, Албанија, Полска, Србија и Црна Гора). Врз основа на договори за билатерална меѓукоморска соработка Комората соработува со 24 коморски институции во светот.
Во текот на 2004 година формиран е нов Сојуз на Комори. Во процедура на донесување е и на Закон за стопанска комора на Македонија, кој е во Собраниска постапка.
Покрај преку коморско организирање, транспарентост во работата на државната администрација и влијание на деловната заедница врз формулирање и спроведување на индустриската (и вкупната економска) политика се остварува и преку неколку облици на јавно- приватно партнерство кои се создадени во Република Македонија во последните години. Во генерална смисла, вистинското влијание и улога на партнерствата јавен-приватен сектор во Македонија се уште не се целосно постигнати и тие се наоѓаат во процес на изградување, иако е видливо нивното влијание во оформувањето на економската политика на Владата. Тука се вбројуваат Националниот совет за претпримеништво и конкурентност на Македонија (формиран по иницијатива на Проектот за конкурентност на Македонија), Управниот комитет на проектот Административни бариери за инвестирање (кој се реализира во соработка со
FIAS) и Меѓународниот совет на инвеститори (International Council of Investors) кој има соработка со Владата на Македонија и националните институти со цел дискутирање за влијанието на легислативата во функционирањето на приватниот сектор, проучување на барањата на странските инвеститори во земјата и давање на препораки во други области. Исто така во овој контекст може да се спомене и Евро инфо кореспондентниот центар (ЕICC) во Скопје кој е првиот центар “first stop-shop” за македонските мали и средни претпријатија (МСП). Овој центар обезбедува вредносни информации и помош на прашања од ЕУ, како: пристап на европскиот пазар, ЕУ средства и ЕУ тендери.
Во Република Македонија, исто така, постојат и повеќе професионални здруженија (на производители на текстил, на мед, на прехранбени производи итн.) кои од областа на одделни прашања соработуваат со надлежните органи. Надлежните органи, преку организирање на тркалезни маси и слични манифестации, остваруваат размена на мислења по одделни

прашања од индустрискиот развој и економската политика. Меѓусебната соработка на креаторите на политиката со овие организации се одвива континуирано.
4. Дали државата поддржува создавање на слободни зони и индустриски паркови или слични иницијативи? Ако е таков случајот, како се оценува нивната досегашна работа? Дали соодветните договорни односи се во согласност со прописите на ЕУ?
Република Македонија поддржува создавање и работење на слободни економски зони. Во моментов работи една зона, “Долина на Никелот”- Кавадарци, која е основана со веќе постоечки индустриски капацитети. “Долина на Никелот”- Кавадарци, работи со основачот “ФЕНИ Индустри” - Кавадарци и повеќе корисници на зоната. Во Спогодбата за откуп на акции (за 100% акциите на ФЕНИ, Кавадарци) меѓу Владата на Република Македонија и SCMM (Societe Commerciale des Metaux et Minerals) - Франција, од 3 ти ноември 2000 година, нема одредби во случај на стапување на членство на Република Македонија во Европската унија. За гринфилд слободна економска зона “Бунарџик” - Скопје, Владата на Република Македонија има дадено согласност. СЕЗ “Бунарџик” се уште не работи. Во тек се активности од страна на најповолно избраниот понудувач за регистрација на трговското друштво согласно Законот за трговски друштва (Службен весник на РМ бр. 28/04), по што се очекуваат инвестициони и инфраструктурни активности. Согласно одредби од Договорот за основање и развој на СЕЗ Бунарџик, склучен помеѓу Дирекцијата за слободни економски зони и основачот Glendor Estate Ltd. од Велс и Договорот за долготраен закуп на градежно земјиште и облекти на СЕЗ Бунарџик е предвидено усогласување на третманот на СЕЗ Бунарџик со законската легислатива на ЕУ.
Индустриските паркови како инструмент за поддршка на технолошко иновативните претпријатија се во фаза на развој, иако се планирани во “Програмата на мерки и активности за поддршка на претприемништвото и создавање на конкурентност на малите и средни бизниси во Република Македонија “. Во Битола, во фаза на започнување, се активностите околу основање на еден индустриски парк, во соработка со партнери од Република Грција, Техничкиот факултет во Битола и Фондацијата за малите и средни претпријатија. Сепак, на овој план треба се се направи напор за посилни активности. Во Република Македонија успешно работат 8 деловни инкубатори, каде се развиваат индустриски и други претпријатија.
Види 25_II_7
