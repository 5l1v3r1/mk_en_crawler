V. ЈАВНИ НАБАВКИ
А. Состојба на законодавството на подрачјето на јавните набавки
1. Дали постоечкото законодавство ги покрива сите видови на договори? Ако се предвидуваат исклучоци, на која основа се одредени тие?
Регулирањето на областа на јавните набавки во Република Македонија е отпочната со донесувањето на Законот за јавни набавки од страна на Собранието на Република Македонија во јуни 1998 година ("Службен весник на Република Македонија" број 26/98). Истиот е изменет и дополнет во два наврати и тоа за првпат во јануари 2002 година ("Службен весник на Република Македонија" број 2/2002) и вторпат во април 2003 година ("Службен весник на Република Македонија" број 24/2003).
Искуството кое што произлегуваше од спроведувањето на Законот за јавни набавки како и потребата од натамошно усогласување на нашето законодавство со законодавството на Европската унија, ја наметна потребата од потемелна промена на оваа област и донесување на нов закон, заснован врз Европските принципи и станадарди.
Новиот Закон за јавни набавки е донесен од страна на Собранието на Република Македонија на 26 март 2004 година ("Службен весник на Република Македонија" број 19/2004), и истиот стапи на сила на 7 април 2004 година.

Законот за јавни набавки го регулира начинот и постапката на спроведувањето на набавките во Република Македонија и истовремено воспостави правна рамка за однесувањето на набавувачите и понудувачите во јавните набавки.
Јавната набавка, согласно со член 2 став 1 точка 2 од Законот за јавни набавки, претставува збир на активности што ги извршува набавувачот, кои се во врска со стекнување на стоки, добивање на услуги, или извршување на работи.
Со членовите 3, 4 и 5 од Законот, се определуваат исклучоците на кои не се применува Законот за јавни набавки.
Согласно со член 3 од Законот, одредбите на Законот за јавни набавки не се применуваат на јавните набавки за делот кој има одбранбен и безбедносен карактер на земјата, се прогласени за државна тајна и се однесуваат на купување на оружје, воена опрема и специјална оперативна техника, согласно со закон.
Одредбите од Законот за јавни набавки, согласно со член 4, не се однесуваат на јавните набавки за кои се обезбедени средства од меѓународни организации (донатори и заемодавачи), доколку за нив се пропишани посебни услови за набавка од страна на донаторите и заемодавачите.
Согласно со член 5 од Законот, одредбите на Законот за јавни набавки не се однесуваат и за набавки за:
−купување или изнајмување на земјиште, градежни објекти или друга недвижност или права кои произлегуваат од истите, освен ако за нивно купување или земање под наем е потребно обезбедување на финансиски средства (кредити или заеми);
−финансиски услуги во врска со издавањето, продажбата, купувањето или преносот на хартија од вредност или други финансиски инструменти, брокерските услуги и услугите на Народната банка на Република Македонија;
−купување, развој, продукција или копродукција на програмски материјали од страна на радио или телевизиски куќи и за термините на радио и телевизиското емитување на програма;
−услуги за говорна телефонија, телекс, радиотелефонија, пејџерски и сателитски услуги;
−услуги за посредување при вработување ;
−услуги за развој и истражување, освен кога истражувањето набавувачот го користи за комерцијални цели, и
−доделување на концесија.
2.Дали сите тендери над одреден износ се објавуваат пред започнување на постапката? Кои видови на податоци треба да бидат вклучени во повиците за давање на понуда на тендер, согласно вашето законодавство?
Согласно со Законот за јавни набавки ("Службен весник на Република Македонија" број 19/2004), доколку вредноста на набавката изнесува над 3.000 евра во денарска противвредност, Набавувачот е должен истата да ја спроведе со примена на една од следниве видови на постапки: отворен повик, ограничен повик, конкурс за изработка на проекти или ограничен повик за консултантски услуги.
Повикот за набавки, согласно со член 30 став 1 од Законот за јавни набавки, со постапка на отворен повик, ограничен повик, конкурс за изработка на проекти и ограничен повик за консултантски услуги, набавувачот задолжително го објавува во"Службен весник на Република Македонија".
Согласно со ставот 3 од овој член, Повикот може да се објавува и на веб - страницата за јавни набавки на Бирото за јавни набавки без надоместок, во рок од три дена по доставувањето во електронска верзија.
Огласот за отворениот повик согласно со член 57 од Законот, задолжително содржи:
−име, адреса и седиште на набавувачот, броеви на телефони и на телефакси;

−број на повикот;
−опис на предметот на набавката и количина;
−место на испорака, на изведување на работите или на извршувањето на услугите;
−наведување на можноста да се подели набавката на делови, во зависност од видот на стоката, опремата и услугата;
−место и услови за издавање на тендерската документација, износот и начинот на плаќање на сумата која треба да се плати за да се добие документацијата;
−крајниот датум за прием на понудите и адресата на која понудите се испраќаат;
−лица овластени да учествуваат на отворањето на понудите;
−датум, час и место на отворање на понудите;
−барања за поднесување на гаранција за извршување на договорот;
−докази и документација кои на понудувачот му се потребни за докажување на економско-финансиската и техничката способност;
−период на важност на понудата;
−критериуми за избор на најповолен понудувач, односно за доделување на договорот;
−опис на начинот на изработка на понудата, облик и содржина на понудата;
−други податоци кои се однесуваат на предметот на набавката.
Согласно со член 61 од Законот, огласот за ограничен повик задолжително содржи:
−име, адреса и седиште на набавувачот, броеви на телефони и на телефакси;
−број на повикот;
−намерата на набавувачот да изврши одреден вид на набавка;
−докази и документација кои на понудувачот му се потребни за докажување на економско-финансиската и техничката способност;
−крајниот датум за прием на барањата и адресата на која треба да се испраќаат;
−минимумот на критериуми врз основа на кои набавувачот ќе ја оценува способноста за извршување на набавката; и
−рокот за донесување на одлуката за квалификација на пријавените кандидати.
3. Ве молам доставете генерален опис на постоечките процедури за набавка. Дали на телата кои се занимаваат со набавка им е дозволено да се вклучат во преговори? Ако им е дозволено, под кои услови е тоа?
Набавувачот, согласно со член 29 од Законот за јавни набавки ("Службен весник на Република Македонија" број 19/2004), јавната набавка може да ја спроведе со примена на следниве постапки:
−отворен повик;
−ограничен повик;
−постапка со преговарање;
−конкурс за изработка на проект; и
−ограничен повик за консултантски услуги.
Отворен повик е постапка за набавка во која сите заинтересирани субјекти можат да поднесат понуда во согласност со претходно дефинираните барања од страна на набавувачот предвидени во тендерската документација.
Набавувачот спроведува постапка на ограничен повик кога врз основа на објавен повик за економско-финансиската и техничката способност на пријавените кандидати и врз основа на утврдени критериуми врши избор на одреден број на кандидати кои според негова оценка би биле способни и квалификувани со сигурност да ја извршат набавката. Набавка преку ограничен повик се спроведува во две фази. При тоа, набавувачот во првата фаза:
−јавно објавува повик до сите заинтересирани лица да достават барања за учество во постапката за набавка;
−ја утврдува нивната економско-финансиска и техничка способност, и

−избира доволен број на способни кандидати за да обезбеди вистинска конкуренција, а најмалку три.
Во втората фаза набавувачот упатува писмена покана без јавно објавување до сите избрани способни кандидати да достават понуда. Само повиканите кандидати можат да достават понуда.
Постапката за јавната набавка со преговарање е исклучителна постапка и може да се примени само во ограничени случаи предвидени со Законот за јавни набавки, а по претходна согласност од Бирото за јавни набавки. Претходната согласност се бара со писмено барање во кое се наведени причините и образложението за потребата од ваков начин на набавка, докази за исполнување на условите за примената за овој начин на набавка, вредноста на набавката и други податоци за набавката.
Јавната набавка може да се спроведе со постапка со преговарање без претходно објавување на јавен оглас кога:
−по претходно спроведени две постапки на отворен или ограничен повик немало доволен број на понуди или на соодветни понуди, под услов содржината од тендерската документација од овие повици суштински да не е изменета;
−поради технички, интелектуални или изведбени причини или од причини поврзани со заштита на ексклузивните права регистрирани во Министерството за економија или Стопанската комора на Република Македонија, набавката може да ја изврши само одреден давател на услуга или изведувач на работи или испорачател на стоки;
−од причини од крајна итност предизвикани од настани што не можел да ги предвиди набавувачот, ниту пак треба да му се припишат како пропуст на набавувачот или од настани (елементарни непогоди, епидемии, заразни заболувања или настани предизвикани од виша сила) поради кои не може да се почитува рокот пропишан за отворената или ограничената постапката;
−кога набавувачот мора да изврши дополнителни испораки од страна на првобитниот понудувач заради делумна замена на вообичаените добра или инсталации; проширување на постојните добра или инсталации каде што промената на понудувачот би го обврзала набавувачот да купи материјал кој има поинакви технички карактеристики што би резултирало со некомпатибилност или несразмерни технички тешкотии во функционирањето и одржувањето;
−кога заради непредвидени околности е потребно да се извршат неопходни дополнителни работи кои не биле вклучени во договорот кој се разгледува или кој е склучен, под услов:
•дополнителните работи да не можат да бидат технички или економично одделени од основниот договор без поголеми проблеми за набавувачот; и
•дополнителните работи, иако можат да се одделат од извршувањето на основниот договор, се неопходни за неговите подоцнежни фази, односно за неговото извршување.
Вкупниот износ на набавките доделени за дополнителни работи во горенаведените алинеи не смеат да надминат 20% од износот на основниот договор, а должината на овие набавки како и на продолжените набавки не смее да надмине три години.
Набавката на проект или план од областа на просторното и урбанистичкото планирање, архитектурата, градежништвото и обработката на податоците, набавувачот ја врши врз основа на спроведен конкурс за изработка на проект.
Учеството на конкурсот е анонимно и притоа бројот на пријавените кандидатите на конкурсот треба да обезбеди вистинска конкуренција и тој не треба да биде помал од три.
Проектот или планот го избира независна жири-комисија составена исклучиво од физички лица кои се независни од учесниците на конкурсот и не можат да учествуваат на конкурсот.
Кога од учесниците на конкурсот се бара посебна стручна квалификација тогаш најмалку една третина од членовите на жири-комисијата мора да имаат исти или соодветни стручни квалификации како кандидатите.

Жири-комисијата е независна во одлучувањето при изборот на најдобар проект врз основа на критериумите утврдени во конкурсот.
Набавувачот јавно го објавува во средствата за јавно информирање резултатот од спроведениот конкурс како и податоците на учесникот чиј проект е избран.
Ограничен повик за консултантски услуги се однесува на интелектуални услуги (студии, проекти, истражувања, испитувања, експерименти, проучувања-индустриски студии и користење на авторско право), а кои водат кон избор на способен кандидат во соодветната област.
Во ограничениот повик за консултантски услуги се определува предметот на услугата, условите (критериумите) што треба да ги исполнат авторите-кандидати на конкурсот.
Ограничен повик за консултантски услуги се спроведува според постапките за ограничен повик согласно со одредбите од Законот за јавни набавки.
Понудувачите на интелектуалните услуги со понудата доставуваат проекти, студии, дела, патенти, лиценци и др., со кои ја потврдуваат компетентноста и способноста за вршење на консултантската услуга која е предмет на набавката.
Доколку консултантските услуги имаат степен на тајност, истите треба да бидат назначени со степенот на доверливоста и придружени со безбедносни мерки.
Понудите за консултантски услуги ги разгледува жири комисија определена од набавувачот. Една третина од членовите на жирито се бираат однадвор и тоа од областа на бараната услуга и имаат консултативен глас.
Жири-комисијата може да спроведе интервју со секој понудувач за интелектулните услуги, при што секој понудувач-кандидат може да го допрецизира, да го докомплетира или да го измени својот предлог.
Понудувачот - кандидат кон понудата го приложува и барањето за награда, односно цената на услугата која треба да биде образложена и која не смее да се обелоденува.
Наградата, односно цената може да биде намалена од набавувачот, доколку услугата не е квалитетно извршена.
Жири - комисијата изготвува записник со образложено мислење кое го доставува до набавувачот.
Набавувачот, во текот на годината може да спроведе набавка од мала вредност за купување на стоки, услуги и работи од помал обем и вредност, во износ до 3.000 евра во денарска противвредност, при што треба да обезбеди најмалку три понуди, од кои ќе ја избере најповолната понуда.
Набавка од мала вредност набавувачот може да изврши само еднаш во текот на годината за одреден вид или група на стоки, услуги и работи.
Набавувачот, согласно со одредбите од Законот за јавни набавки, може да преговара за условите на набавката со понудувачите, односно, со кандидатите кои ги избрал по свој избор, само во случај кога набавката ја спроведува со Постапката со преговарање согласно со член 66 и 67 од Законот.
Согласно со член 8 став 1 од Законот за јавни набавки, се забрануваат какви било преговори меѓу набавувачот и понудувачот, при отворениот и ограничениот повик во врска со цените и изменување на доставената понуда.
Согласно со ставот 2 од горенаведениот член, набавувачот може да бара од понудувачот да даде објаснување на понудата, без можност за нејзино менување и при тоа понудувачот објаснувањето го дава пред комисијата и тоа се внесува во записникот.

4. Дали имате локални, регионални или национални шеми за привилегии при набавка. Што содржат тие?
Законот за јавни набавки на Република Македонија("Службен весник на Република Македонија" број 19/2004), не содржи одредби за локални, регионални или национални привилегии при спроведување на постапките за набавки.
Имено, согласно со член 2 став 1 точка 4 од Законот за јавни набавки, Понудувач е секое домашно или странско правно или физичко лице-снабдувач или обезбедувач на стоки, услуги или работи, кое поднесува понуда.
Набавувачот, согласно со член 6 став 1 од Законот, при јавните набавки обезбедува фер конкуренција, еднаква и недискриминаторска положба на понудувачите, транспарентност и јавност.
Согласно со став 2 од горенаведениот член, набавувачот не смее да врши дискриминација во поглед на државјанството на понудувачот или земјата на потеклото на стоката.
Исто така, согласно со член 36 став 4 од Законот, во тендерската документација набавувачот не смее дадените технички карактеристики на предметот на набавката да ги специфицира на точно одредена марка, модел или тип, потекло на производството и слично. Кога набавувачот не може во тендерската докуменатција да го опише предметот на набавката на начин спецификациите да бидат доволно разбирливи за понудувачите, наведувањето на елементите како што се заштитна марка, патент, тип или производителот мора да биде означено со зборовите "или еквивалентно".
5. Дали имате какви и да било планови за измена на постојното законодавство? Ако е така, наведете ги сите релевантни детали и временски распоред.
Новиот Закон за јавни набавки е донесен од страна на Собранието на Република Македонија на 26 март 2004 година ("Службен весник на Република Македонија" број 19/2004), и истиот стапи на сила на 7 април 2004 година.
Актуелниот Закон за јавни набавки во Република Македонија ги има инкорпорирано следниве директиви на Европската унија за јавни набавки и тоа:
−Директива на Советот 89/665/ЕЕЗ од 21 декември 1989 година за координирање на законите, прописите и административните одредби во врска со примената на постапките за ревизија на доделувањата на договори за јавни набавки и јавни работи;
−Директива на Советот 92/13/ЕЕЗ од 25 февруари 1992 година за координирање на законите, прописите и административните одредби во врска со примената на прописите на Заедницата за постапките за набавки на субјектите од секторите водостопанство, енергетика, сообраќај и телекомуникации;
−Директива на Советот 93/36/ЕЕЗ од 14 јуни 1993 година за координирање на постапката за доделување на договори за јавни набавки;
−Директива на Советот 93/37/ЕЕЗ од 14 јуни 1993 година во врска со координирањето на постапките за доделување на договори за јавни работи;
−Директива на Советот 93/38/ЕЕЗ од 14 јуни 1993 година за координирање на процедурите за набавки за субјектите кој оперираат во секторите енергетика, сообраќај и телекомуникации;
Исто така, согласно со Законот за јавни набавки донесени се следниве подзаконски акти и тоа:
-Список со кој се утврдуваат субјектите на кои се однесуваат одредбите од Законот за јавни набавки ("Службен весник на РМ" бр.34/2004), донесен врз основа на член 1 став 3 од Законот
-Правилник за формата и содржината на годишниот план за јавните набавки
("Службен весник на РМ" бр.33/2004), донесен врз основа на член 11 став 7 од Законот.

-Правилник за постапката на отворањето на понудите кај отворениот повик и ограничениот повик и за образецот за водење на записник за отворањето на понудите ("Службен весник на РМ" бр.50/2004), донесен врз основа на член 46 став 4 од Законот.
-Одлука за определување на опрема, материјали и услуги од одбрамбен и безбедносен карактер ("Службен весник на РМ" бр.69/2004) на кои набавки законот не се однесува, согласно со член 3 став 2 од Законот.
-Решение за именување на претседател, членови и нивни заменици на Комисијата за жалби по јавни набавки ("Службен весник на РМ" бр.39/98, 72/2000 и 33/2003),
донесено врз основа на член 61 став 1 од Законот.
Аво финална фаза на подготовка се и останатите подзаконски акти кои ќе помогнат во имплементацијата на актуелниот Закон, и тоа:
-Правилник за деталните правила за проценување на вредноста на набавката, кој треба да се донесе врз основа на член 9 став 2 од Законот.
-Правилник за формата и содржината на образецот и начинот на водењето на регистарот за извршените набавки кај набавувачите, кој треба да се донесе врз основа на член 17 став 5 од Законот.
-Правилник за формата и содржината на образњцот и начинот на водење на единствениот регистар, кој треба да се донесе врз основа на член 18 став 3 од Законот.
-Правилник за задолжителните елементи на тендерската документација, кој треба да се донесе врз основа на член 36 став 10 од Законот.
-Методологија за изразување на критериумите во бодови, која треба да се донесе врз основа на член 50 став 5 од Законот.
-Методологија за изразување на критериумите во парични вредности, која треба да се донесе врз основа на член 50 став 5 од Законот.
-Правилник за начинот, условите и постапката за избор на експерти кои ќе ја проверуваат регуларноста на постапката за јавна набавка, кој треба да се донесе врз основа на член 93 став 10 од Законот.
Следење на спроведувањето на одредбите на Законот за јавни набавки, согласно со член 103 став 1 од Законот, врши Министерството за финансии и Бирото за јавни набавки.
Следењето го спроведуваше Министерството за финансии - Секторот за системот на јавните набавки, односно сега Бирото за јавни набавки, кое по донесувањето на Законот врши постојан мониторинг на примената на Законот и утврдување на приоритетните области во кои ќе треба да се интервенира.
Во приоритетните активности за кои е надлежно Министерството за финансии, а кои се планираат во наредниот период треба да се земат во предвид обврските кои произлегуваат од Спогодбата за стабилизација и асоцијација со Европската Унија во врска со јавните набавки кои се содржани во Член 68 став 3, а се однесуваат на хармонизација на нашето законодавство со законодавството на Европска Унија и прилагодување кон Европските стандарди на работење во оваа област. Член 68 од ССА ја обврзува Република Македонија да го одреди крајниот рок за приближување на Законот за јавни набавки со Директивите на ЕУ за јавни набавки во рок од 5 (пет) години, односно до април 2006 година.
Со оглед дека во март 2004 година, се донесени две нови Директиви за јавни набавки на ЕУ (2004/17/ЕЗ и 2004/18/ЕЗ), до април 2006 година, Република Македонија ќе треба согласно со член 68 од ССА да ги инкорпорира овие Директиви во Законот за јавни набавки.

B. Структури
1. Кој е одговорен да управува со различни аспекти на политиката за јавни набавки? Кои се задачите и овластувањата на тие/тоа тело/а?
Согласно со одредбата од член 112 од Законот за јавните набавки ("Службен весник на Република Македонија" број 19/2004 година) кој стапи во сила на 07 април 2004 година, беше конституирано и започна со работа Бирото за јавни набавки кое како институција на национално ниво ќе се грижи за развојот на системот за јавни набавки преку обезбедување на законитост, рационалност, ефикасност и транспарентност во спроведувањето на јавните набавки, поттикнување на конкуренцијата и рамноправноста на понудувачите.
Бирото има задача да:
−иницира предлози за донесување на законски и други акти од областа на јавните набавки;
−да го следи и анализира спроведувањето на законот и другите прописи за јавни набавки,
−да го следи функционирањето на системот на јавните набавки, како и да иницира промени за негово подобрување;
−да дава мислења во врска со примената на законот и подзаконските акти; ќе обезбедува совети и ќе дава помош на набавувачите;
−да подготвува стандардна тендерска документација и формулари за постапките за отворен и ограничен повик и за постапките со преговарање;
−да води единствен регистар и подрегистри за набавките на набавувачите кои ќе бидат достапни до јавноста преку веб страницата за јавни набавки;
−да овозможи целосна транспарентност како во поглед на објавувањето на индикативното известување за јавните набавки што секој набавувач планира да ги реализира во текот на годината, така и во поглед на нивната реализација со што ке се поттикне конкуренцијата;
−за констатираните неправилности утврдени врз основа на добиените податоци од набавувачите за спроведените постапки на јавните набавки, Бирото ја информира Владата на Република Македонија и министерот за финансии;
−да утврдува минимални услови за професионалните квалификации на лицата кои ќе ги вршат стручните работи за јавните набавки;
−врз основа на претходно донесена програма ќе врши обука за едукација на лицата кои ќе ги спроведуваат постапките за јавни набавки кај субјектите на кои се однесува Законот;
−да остварува меѓународна соработка во врска со системот на јавните набавки со меѓународни институции и други странски субјекти;
−да издава практикуми, прирачници и билтен, со цел од една страна да се постигне единствена примената на легислативата за јавните набавки, а од друга страна ќе овозможи транспарентност и поттикнување на конкуренцијата меѓу понудувачите, како и нивна едукација.
Реализацијата на дел од овие задачи на Бирото се започнати кон крајот на месец септември 2004 година, преку реализацијата на проектот "Биро за јавни набавки" финансиран од страна на Европската комисија и ќе се одвива до месец мај 2006 година.
2. Кои се постапките за ревизија кои стојат на располагање во случај на кршење на правилата на јавни набавки? Кога и кому му се на располагање?
Во случај на кршење на правилата за јавни набавки правната заштита е регулирана во Законот за јавни набавки.

Правната заштита се обезбедува во сите фази на постапката за јавни набавки и тоа во облик на приговор до Комисијата за јавни набавки кај набавувачот и жалба до Комисијата за жалби по јавни набавки во Владата на Република Македонија, како и тужба до надлежен основен суд по конечноста на одлуката од Комисијата за жалби.
Приговор - поднесуваат незадоволните понудувачи и лицата кои подигнале тендерска документација во поглед на начинот на работењето и начинот на разгледување и оценување на доставените понуди до Комисијата за јавни набавки. Приговорот се доставува во рок од два дена од денот на дознавање за повредата. Комисијата го разгледува приговорот и во рок од три дена го известува понудувачот дали го прифатила или одбила, а до тогаш се прекинува постапката за јавна набавка. Доколку приговорот го прифати Комисијата го исправа своето работење, а ако го одбие истиот го доставува до Комисијата за жалби по јавни набавки во Владата.
Жалба - поднесува понудувачот доколку е: незадоволен од изборот на најповолната понуда, исклучен од првата фаза кај ограничениот повик и исклучен на отворениот повик, како и лицата кои подигнале тендерска документација. Жалбата се поднесува до Комисијата за јавни набавки во два примерока, во рок од 8 дена од денот на приемот на известувањето. Комисијата за јавни набавки ја доставува жалбата до Комисијата за жалби по јавни набавки во Владата и до Бирото за јавни набавки, заедно со образложението по жалбените наоди и копиите од целокупната документација за постапката за јавни набавки.
Задари заштита на интересите на понудувачите и обезбедување непристрасност во одлучувањето по жалбите, експерт ја проверува регуларноста на постапките за јавни набавки за вредност повисока од 30.000 ЕУР.
Експертот го назначува Бирото за јавни набавки на барање на понудувачот. Експертот во рок од осум дена од денот на поднесување на жалбата е должен да состави писмено мислење и истото да го достави до Комисијата за жалби, а доколку експертот оцени дека жалбата е основана на учесниците во постапката може да им понуди постапка за помирување. Во случај да не се постигне договор за помирување, документацијата заедно со мислењето на експертот се доставува до Комисијата за жалби. Трошоците на експертот за извршената ревизија ги подмирува субјектот кој побарал негово ангажирање, а за постапката за помирување трошоците ги сносат двете страни подеднакво. Комисијата за жалби е должна во рок од 15 дена од приемот на жалбата да се произнесе по жалбените наводи.
По конечноста на одлуката на Комисијата за жалби подносителот на жалбата има право да бара заштита пред надлежен основен суд.
Надзор на спроведувањето на одредбите од Законот за јавни набавки врши Централната внатрешна ревизија при Министерството за финансии и Бирото за јавни набавки.
Централната внатрешна ревизија врши инспекцискиот надзор во поглед на: обезбедување на средства за набавка; спроведување на постапките на набавка; организирањето на органите за спроведување на набавките; евиденција на набавките; оформување на документацијата за набавките и реализација на договорите.
Бирото за јавни набавки за наодите од надзорот изготвува годишен извештај кој го доставува преку Владата до Собранието на Република Македонија. Годишниот извештај ги содржи бројот и видот на спроведените јавни набавки, висината и средствата за јавните набавки и проблемите во спроведувањето на набавките.
3. Кои тела (административни или судски) се одговорни за постапката на ревизија во полето на јавни набавки?
Надзор на постапките за јавни набавки врши Централната внатрешна ревизија при Министерството за финансии.
Комисијата за јавни набавки кај набавувачот е овластена да одлучува по приговорите од учесниците во јавната набавка.

Комисијата за жалби по јавни набавки во Владата на Република Македонија е овластена за решавање на одбиените приговорите од Комисијата за јавни набавки, жалбите од учесниците во јавната набавка и жалбите врз решението за стопирање на постапката за набавка од ревизорот во Централната внатрешна ревизија.
Контролата на користењето на средствата за јавни набавки врши Државниот завод за ревизија.
Основните судови одлучуваат по жалби на конечните одлуки од Комисијата за жалби.
4. Кои овластувања им се доделени на телата за ревизија?
Централната внатрешна ревизија е овластена да:
−да издаде решение со кое ќе се одредат мерки и рокови за отстранување на утврдени неправилности и недостатоци во спроведување на набавка која е во тек;
−нареди запирање на започната постапка за набавка доколку набавувачот не ги отстранил неправилностите и недостатоците според претходно даденото решение;
−ако се утврди дека со повредата на постапката за набавки е сторен прекршок или кривично дело, без одлагање се поднесува барање за поведување на прекршочна, односно кривична постапка.
Комисијата за јавни набавки е овластена да го прифати или да го одбие приговорот даден од понудувачите и долку го одбие да го препрати до Комисијата за жалби по јавни набавки.
Комисијата за жалби по јавните набавки при Владата на Репиблика Македонија ги добива жалбите преку Комисијата за јавни набавки и е овластена самостојно или со помош на експерт да одлучи по жалбите. Доколку експертот не успее да ги смири двете страни Комисијата за жалби во рок од 15 дена е овластена да:
−ја одбие жалбата како неоснована;
−го поништи решението за избор на најповолна понуда;
−ја поништи спроведената постапка ако утврди дека првостепената комисија погрешно ги применила одредбите од законот.
По конечната одлука на Комисијата за жалби подносителот на жалба има право да бара заштита пред надлежниот основен суд.
C. Објавување
1. Каде се објавуваат тендерите за јавни набавки?
Начинот на објавување на повикот е утврден во Законот за јавни набавки (Службен весник на РМ" број 19/2004) во членот 30.
Повикот за набавки со постапките утврдени во член 29 од законот, односно со постапка на отворен или ограничен повик: конкурс за изработка на проект и ограничен повик за консултански услуги задолжително се објавува во "Службен весник на Република Македонија", во рок од 10 дена од приемот на повикот во ЈП Службен весник на РМ.
Повикот може да се објави и на веб-страницата за јавни набавки на Бирото без надомест, во рок од 3 дена по доставување во електронска верзија.
Повикот за набавка на стоки и услуги чија вредност е поголема од 400.000 евра во денарска противвредност и за работи чија набавна вредност е поголема од 1.000.000 евра во денарска противвредност кој согласно член 12 од Законот за јавни набавки задолжително се спроведува со меѓународен тендер, се објавува и во официјалниот весник на ЕУ, а по потреба и во официјални средства за јавно информирање во земји кои не се членки на ЕУ што ќе ги одбере набавувачот.

Во услови на неистовремено објавување на повикот, важи рокот во повикот објавен во "Службен весник на Република Македонија".
2. Каква е сегашната состојба со објавувањето? Ве молиме наведете некои статистички податоци за бројот на објавени тендери.
Новиот Закон за јавни набавки, заснован на европски принципи и стандарди, донесен е на 26 март 2004 година од Собранието на РМ, објавен е во "Службен весник на Република Македонија" број 19/2004 година, а стапи на сила на 7 април 2004 година.
По стапување во сила на Законот за јавни набавки, тендерите за јавни набавки со постапка на отворен или ограничен повик: конкурс за изработка на проект и ограничен повик за консултански услуги задолжително се објавуваат во "Службен весник на Република Македонија".
Според прегледот направен за периодот од 7 април, односно од стапување во сила на Законот за јавни набавки до 30 септември, во Службен весник на Република Македонија објавени се вкупно 1.664 тендери, односно повици за јавни набавки.
Според видот на постапките состојбата со објавените тендери, односно повик за јавни набавки за наведениот период е следна:
−со постапка на отворен повик објавени се вкупно 1.505 тендери;
−повторена е постапката на отворен повик за 124 тендери;
−со постапка на ограничен повик објавени се вкупно 29 тендери;
−повторена е постапката на ограничен повик за 3 тендери;
−со конкурс за изработка на проект објавени се 3 тендери.
D. Правна рамка
1. Какви мерки се превземени за да се прилагоди административниот и правосуден систем на рамковните услови потребни за функционирање на законодавството? Дали планирате да преземете дополнителни мерки во тој поглед ?
Во текот на месец мај 2004 година во Министерството за финансии конституиран е Сектор за системот на јавните набавки како преодна организациона форма на национално ниво, до конституирање на Бирото за јавни набавки, согласно Законот за јавни набавки ("Службен весник на "Република Македонија број 19/2004). Конституирањето на Бирото за јавни набавки, е значаен чекор кој се презема за прилагодување на административниот систем потребен за функционирање на законодавството. Во рамките на реализацијата на проектот "Биро за јавни набавки", во тек се активности за согледување на реалните потреби за адекватна организациона поставеност и соодветно кадровско екипирање на Бирото, како би одговорило на законски пропишаните надлежности.
Во рамките на истиот проект, ќе се врши перманентна едукација на државните службеници во Бирото, преку тренинзи, учество на семинари, организирање на работилници. Овие активности се во подготвителна фаза. Во следната фаза Бирото за јавни набавки врз основа на претходно изготвена програма ќе реализира обуки на стручните лица кај набавувачите, преку организирање семинари, тренинзи и работилници.
Прилагодувањето на информатичкиот систем на Бирото ќе овозможи не само следење на постапките кај субјектите на кои законот се однесува, туку и статистичка и аналитичка обработка на податоците од реализираните набавки како на национално ниво, така и по определени категории на субјекти (пр.корисници на буџетот, единки корисници на буџетот, јавни претпријатија основани од државата, јавни претпријатија основани од единиците на локалната самоуправа, единиците на локалната самоуправа и тн.).

Во повеќе фази од постапките на јавните набавки, понудувачите можат да поднесуваат приговор или жалба (пр. на тендерската документација, на работата на комисијата при јавното отворање на понудите, на одлуката за избор на најповолен понудувач, на одлуката за избор на најповолни кандидати во првата фаза од ограничениот повик). По вложениот приговор, комисијата на набавувачот доколку оцени дека е оправдан може да го прифати и да го корегира своето однесување, доколку оцени дека приговорот не е основан го препраќа до Комисијата за жалби по јавни набавки на Владата на Република Македонија како второстепен орган, која во рок од три дена се произнесува по истиот. Во жалбена постапка Комисијата за жалби е должна во рок од 15 дена да се произнесе по жалбените наводи. Одлуката на Комисијата е конечна.
По конечноста на Одлуката на Комисијата за жалби, подносителот на жалбата може да покрене судска постапка пред надлежниот основен суд.
Согласно со одредбата од член 68 од Спогодбата за стабилизација и асоцијација со Европската унија, Република Македонија до месец април 2006 година, ќе треба да ги инкорпорира во Законот за јавни набавки двете нови Директиви за јавни набавки на ЕУ (2004/17/ЕЗ и 2004/18/ЕЗ). Хармонизација на легислативата за јавните набавки на Република Македонија со европската, претпоставува и соодветното прилагодување на административниот систем, кој ќе бидe предмет на реализација на проектот "Биро за јавни набавки".
