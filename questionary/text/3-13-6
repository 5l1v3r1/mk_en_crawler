VI ВРАБОТУВАЊЕ И СОЦИЈАЛНА ПОЛИТИКА
A Политика на вработување
1. Кој е вашeтo општo мислење за состојбата на пазарот на трудот во вашата земја, и кои се главните проблеми/предизвици?
Основна карактеристика на пазарот на трудот во Република Македонија е високата стапка на невработеност и мошне изразените проблеми поврзани со големата понуда на работна сила од една и со намалените можности за нејзино вработување, од друга страна. Неповолната состојба на пазарот на трудот произлегува не само од обемот на невработеноста, туку и квалитетот на расположливиот човечки потенцијал којшто е надвор од економска активност. Тој е условен од големите промени во демографските и социо-економските белези на невработените лица во периодот на транзиција.
Од аспект на квалитативните карактеристики на пазарот на трудот може да се констатира неповолна структура на невработените лица според возраста, потоа училишната подготовка, степенот на стручно образование и занимањето, како и на должината на невработеноста. Имено, преполовено е учеството на младите (до 25 години) во вкупната невработеност, а тенденција на континуиран пораст има застапеноста на старосната група од 25 до 40 години и на оние постари од 40 години. Во поглед на училишната подготовка на невработените мошне голем е бројот на лицата со пониско образование (со незавршено основно и со основно образование). Оттаму во структурата на невработените според степенот на стручно образование огромно е учеството на неквалификуваните и полуквалификуваните, како и на невработените лица без занимања. Што се однесува на невработените со повисоко ниво на образование и стручна подготовка, не е мал делот на оние кои поседуваат занимања кои не кореспондираат со барањата на пазарот на трудот.
Во поглед на на времетраењето на невработеноста во Република Македонија, во последната деценија е забележан апсолутен и релативен пораст на бројот на невработените лица кои подолго бараат вработување. Како резултат на намалените можности за вработување, денес повеќе од четири петтини (околу 85%) од невработените бараат работа подолго од една година, а две третини се невработени три и повеќе години. Проблемот на долгорочната невработеност егзистира кај сите категории невработени лица независно од возраста. Тенденцијата на намалување на учеството на младите во вкупната невработеност е условено од намалениот прилив на работоспособното население во понудата на работна сила (со интензивирањето на процесот на демографско стареење) од една, и промените во релативните соодноси поради порастот на учеството на повозрасните старосни групи. Оттаму, вработувањето на младите, вклучително и на оние со повисоко ниво на образование, останува сериозен проблем. Нивната долготрајна невработеност претставува огромна загуба за земјата, не само како одлив на човечки капитал, туку и на највиталниот дел од работната сила. Истовремено, долгорочната невработеност е една од основните детерминанти за големиот пораст на сиромаштијата.
Причините за ваквите неповолни состојби на пазарот на трудот треба да се бараат во сложеноста на влијанието на бројните фактори при искористувањето на вкупната расположлива работна сила (економски, техничко-технолошки, политички, социјални и други аспекти) во предтранзициониот периодот и во текот на општествената и економската трансформација. Имено, Република Македонија во периодот на транзиција влезе со стапка на невработеност повисока од 20%, односно со околу 150000 невработени лица и уште толку прекубројно вработени, поради административните и непродуктивни вработувања во претходниот период. Во услови на недоволна економска развиеност и прекинати развојни трендови, опаѓање на економскиот растеж, многубројни тешкотии предизвикани од сопственичката трансформација на претријатијата со општествен капитал, стечајните постапки, структурните и други промени предизвикани од пазарната ориентација на стопанството, дојде до значително намалување на побарувачката на работна сила. Тоа првествено ќе влијае на проблемите на вработувањето, особено на лицата кои прв пат бараат работа и на оние кои останале без работа поради стечај на фирмите и превработеност.
Невработеноста денес се издвојува како еден од најчувствителните проблеми со бројни последици и импликации коишто се манифестираат во повеќе домени. Нејзината причинско- последична условеност ја карактеризира како развојно-структурна невработеност. А како таква, по своите причини и последици – краткорочни и долгорочни, таа претставува комплексен и мошне сериозен проблем за решавање. Поради тоа Република Македонија во оваа област се соочува со тешка задача и со потреба за дејствување во повеќе насоки .
Имајќи го предвид карактерот на невработеноста неповолните состојби би можеле да се ублажат единствено со динамизирање на вкупниот и локалниот економски развој и поттикнување на отворањето на нови работни места. Во овој контекст, неспорна е потребата од подобрување на институционалната структура на стопанството, условите и стабилноста на режимот на странските инвестиции. Од аспект на отворањето на нови работни места особено значајно е поттикнувањето на претприемништвото, потоа формирање и поддршка на малите и средните претпријатија, со помагање на нивното поврзување со поголемите и поуспешните претпријатија, како и стимулирање на самовработувањето, микро и семејните бизниси. Без оваа компонента – зголемување на побарувачката на работна сила, нормалното функционирање на пазарот на трудот е, речиси, невозможно.
Со оглед на големата застапеност на неформалниот сектор – сивата економија, неопходно е да се намалат нејзините димензии, со што би се избегнале неповолните влијанија врз нормалното функционирање на формалниот сектор. А тоа воедно ќе значи и намалување на разликите меѓу бројот на вработените во едниот и другиот сектор.
Не помалку значаен предизвик е отстранувањето на институционалните ригидности на пазарот на работна сила, што во голема мера произлегува од остварувањето на двете претходно наведени цели. Притоа, треба да се има предвид дека социјалното осигурување на невработените, со оглед на измените коишто се во тек, не може да претставува позначителен мотив за пасивно однесување на работната сила на пазарот на трудот.
Постојните состојби во однос на квалитетот на расположливата работна сила ја наметнуваат потребата од континуирано вложување во човечкиот капитал, кое треба да биде сообразено со потребите и развојната ориентација на земјата. Истовремено, тоа претпоставува перманентно образование и образование компатибилно со стандардите во земјите на Европската унија. Порастот на невработеноста се очекува да запре со завршувањето на приватизацијата на претпријатијата со општествен капитал. Тоа ќе придонесе за запирање на трендот на затворање на претпријатијата и преминување кон процес на појавување на нови помали и пофлексибилни стопански субјекти. За таа цел потребно е брзо и ефикасно прилагодување на неангажираната работна сила согласно потребите на пазарот на трудот.
Од аспект на ублажување на проблемот на невработеноста во Република Македонија од не помало значење е поттикнувањето на просторната и професионалната мобилност на работната сила, како еден од значајните фактори за зголемување на флексибилноста на работната сила.
За поттикнување на развојот на малите претпријатија потребно е истите да бидат финансиски поддржани со што би се допринело кон зголемување на побарувачката на работна сила, односно вработувањето.
Во 2004 година политиката на пазарот на работна сила беше насочена кон креирање на нова концепција на водење активна политика за генерирање на нови можности за вработување низ комплексно, интегрално, синхронизирано и координирано дејствување. Активната политика на пазарот на работната сила, пред се е насочена кон создавање на услови и поддршка за директно отворање на нови работни места, организирање на програми за обука за задржување на постојните и осовременување на информацискиот систем.
2. Ве молиме да ја опишете институционалната рамка на политиките за вработување во РМ (основни документи, главни цели на политиките/стратегиите за вработување).
Република Македонија нема стратегија за вработување која вклучува широк спектар на мерки и подрачја на интервенција поврзани со вработувањето и пазaрот на трудот. Најголем дел од мерките и активностите во оваа област во досегашниот период се однесуваа на политиката на пазарот на трудот (при што вниманието најпрво беше насочено кон промените во работното законодавство и пасивната политика, а подоцна и кон активната политика на пазарот на трудот), а мошне малку на политиките на вработување. Овие политики главно се остваруваа преку промовирање на релевантни механизми за поттикнување на инвестициите и креирање на нови работни места и преку серија реформи на пазарот на работна сила во насока на создавање на поволна клима за негова поголема флексибилност.
За зголемување на вработувањето, како основна цел на политиката за вработување, подготвен е и усвоен од Владата на Република Македонија Национален акционен план за вработување 2004-2005 (февруари 2004) во согласност со принципите на политиката на вработување на ЕУ и насоките на Европскиот совет. Тој главно се темели на следните сегменти:
-Активни и превентивни мерки за невработените и неактивните лица;
-Промоција на развојот на човековиот капитал и доживотното учење;
-Создавање на нови работни места и промовирање на претприемништвото.
Конципирањето и усвојувањето на стратегијата за вработување е планирано во рамките на КАРДС програмата на ЕУ. Со оглед на развојно-структурниот карактер на невработеноста при утврдувањето на стратегијата за вработување ќе се имаат предвид институционалните претпоставки и макроекономските услови за политиката на вработување и на пазарот на трудот од една, и поврзаноста помеѓу економскиот растеж, мерките на економската политика и поттикнувањето на вработувањето, од друга страна.
Во стратегијата вниманието посебно ќе се фокусира на политиката на вработување како поле на вкрстена секторска политика. Политиката на вработувањето ќе ги вклучува политиките во сите области кои диретктно или индиректно влијаат врз вработувањето на работната сила. Притоа, подеднакво е значењето на политиките кои се првенствено регулативни и макроекономски подрачја на економската политика (финансиска политика, монетарна политика и политика на курсот на денарот, политика на плати и политика на надворешно- трговската размена) и на секторските политики (индустриска политика, аграрна политика, регионална политика, политика на поттикнување на малите и средните претпријатија, трговска политика, политика на образование/обука и социјална политика). Вака конципираната политика на вработување ќе има позитивно влијание врз актуелната ситуација на пазарот на трудот, неговата адаптабилност и ефикасност, а со тоа и неопходната клима за зачувување на работните места и/или отворање на нови работни места.
Бидејќи споменатите подрачја на политиката на вработување служат за други, или претежно други економски цели ќе биде неопходен координиран приод на страна на сите актери кои ќе бидат вклучени во нејзината подготовка. Истовремено ќе биде неопходно експлицитно вклучување на политиката на пазарот на трудот, насочена кон подобрување на квалификационата структура на работната сила. Политиката на пазарот на трудот ќе има за цел да се унапредат алтернативите кои се отвараат пред постојните и потенцијалните учесници на пазарот на трудот и да се подобри неговото функционирање. Со реализација на националната програма за приближување на законодавството Владата ќе ги продолжи активностите на хармонизација и усогласување на работното законодавство со законодавството на ЕУ.
Надлежни институции за креирање и имплементација на политиката на вработување се: Министерството за труд и социјална политика, Министерство за економија, Министерството за образование и наука, Министерство за транспорт и врски, Министерство за финансии, Министерство за земјоделие, шумарство и водостопанство, Министерство за локална самоуправа, Министерството за внатрешни работи и други релевантни институции.
Агенцијата за вработување на Република Македонија е институција одговорна за спроведување на мерките на политиката на пазарот на трудот. Во рамките на КАРДС програмата на ЕУ, Агенцијата за вработување е активно вклучена во реализацијата на Проектот “Техничка помош за институционалнo јакнење како поддршка на политиката за вработување во Македонија”. Една од компонентите на проектот е посветена на зајакнување на капацитетите на материјалните и човечките ресурси на Агенцијата за вработување и центрите за вработување. Во рамките на овој проект во тек се мерки за модернизација на Агенцијата за вработување во функција на подобрување на организацијата и начинот на работа со приоритет кон активните мерки на политиката на пазарот на трудот.
Од аспект на реализацијата на стратегијата за вработување од не помалку значајно е развивањето на соработката на социјалните партнери (трипартизмот). Тоа ќе овозможи создавање на потребна критична маса за позитивни примени на мерките од областа на социјалата и вработувањето кај јавноста.
Во насока на интегрирање на младите во целокупниот општествен живот подготвена е и усвоена Национална стратегија за млади од Владата на Република Македонија (декември 2004) Имајќи ги предвид проблемите со кои се соочуваат младите во областа на образованието и вработувањето, предвидени се соодветни мерки во Стратегијата насочени кон:
-усогласување на системот на формалното образование и професионалниот тренинг со потребите на пазарот на работна сила,
-подобрување на квалитетот и системот на доквалификација и преквалификација на младите и нивна професионална обука,
-стимулирање на вработување во културниот сектор,
-поддршка на бизнис ориентираните млади луѓе,
-институционален развој во областа на трудот и друго.
3. Дали постои јавна служба за вработување (канцеларија за вработување)? Ако постои, каков е нејзиниот правен статус и како е организирана?
Кои се главни задачи/функции на јавната служба за вработување? Која е нејзината релација со Министерството за труд? Кои се нејзините ресурси и персонал?
Агенцијата за вработување е единствена јавна установа во Република Македонија со својство на правно лице која е основана со Законот за вработувањето и осигурување во случај на невработеност ("Службен весник на РМ" бр.37/97, 25/00, 101/00, 50/01, 25/03, 37/04 и 04/05).
Со Агенцијата за вработување на Република Македонија управува Управен одбор на Агенцијата за вработување кој е составен од 9 члена од редот на стручни лица со познавање или искуство од областа на вработувањето, од кој 5 претставници именува Владата на Република Македонија, а по 2 претставника од организацијата на работодавците и од организацијата на мнозинскиот синдикат.
Со Агенцијата за вработување раководи директор кој ја претставува и застапува Агенцијата за вработување.
Агенцијата за вработување ги врши работите од својата надлежност како единствена стручна служба во Централната служба на Агенцијата и во подрачните единици-центри за вработување, кои се основаат за подрачјето на една или повеќе општини. Во рамките на Агенцијата за вработување организирани се 30 центри за вработување со што Агенцијата е присутна на подрачјето на цела Република Македонија. Утврдената политика за работа, методите и техниките во Агенцијата за вработување се спроведуваат преку центрите за вработување кои се во директен контакт со невработените лица, работодавците и другите заинтересирани органи и други организации. Со тоа во целост се остваруваат целите на Агенцијата за вработување на Република Македонија.
Главни задачи односно функции на Агенцијата за вработување се:
-евидентирање на работодавците и нивните потреби од работници;
-примање на понуди за слободни работни места од работодавците и идентификување на потребите на работодавците според условите во искажаните потреби од работници;
-евидентирање на невработените лица според нивните квалификации, знаења и искуства;
-споредување на потребите на работодавецот со квалификацијата, знаењето и искуството на невработените лица;
-обезбедување информации на работодавецот и на невработените лица за пазарот на трудот;
-упатување на невработените лица на обука, преквалификација или доквалификација за вработување;
-помош на работодавците при вработување на невработени лица со поволни услови;
-обезбедување посебни услуги за вработување на невработените инвалидни лица;
-професионална ориентација на невработените и други лица заради избор на занимање или вработување по пат на тестирање и разговор;
-следење на искажаните нереализирани потреби од работници кај работодавецот;
-истражување, следење и анализирање на појавите и движењата на пазарот на трудот;
-обезбедување просторна и професионална мобилност на работната сила заради усогласување на понудата и побарувачката од работна сила во Република Македонија;
-воспоставување и одржување на добри односи и соработка на Агенцијата за вработување со работодавците и лицата кои донесуваат одлуки за избор при вработувањето;
-обезбедување права по основ на осигурување во случај на невработеност.
Согласно Законот за вработувањето и осигурување во случај на невработеност, Министерството за труд и социјална политика одлучува во втор степен за правата утврдени со овој закон во управна постапка. Исто така со овој Закон е пропишано дека Агенцијата за вработување има обврска најмалку еднаш годишно да поднесува извештај за својата работа до Владата на Република Македонија и до Министерството за труд и социјална политика, со што ги информира за состојбите и проблемите во областа на невработеноста и вработувањето како и за други работи од нејзина надлежност. На предлог на Министерот за труд и социјална политика, Владата на Република Македонија го именува и разрешува директорот на Агенцијата за вработување. Министерството за труд и социјална политика е овластено да врши надзор над спроведувањето на овој закон. Во таа смисла може да запре од извршување општ акт на Агенцијата за вработување, ако не е во согласност со Уставот и Закон, и во рок од 15 дена да покрене постапка пред Уставниот суд на Република Македонија за оцена на уставноста и законитоста на истиот.
Во централната служба на Агенцијата за вработување и во подрачните единици-центри за вработување, со состојба на 01.10.2004 година вработени се вкупно 500 работници. Од нив со високо стручна подготовка се 223, со виша стручна подготовка 91, со средна стручна подготовка 140 и 46 останати. Во однос на половата структура 307 се жени и 193 се мажи. Според националната припадност 434 од вработените се Македонци, 38 Албанци, 12 Срби, 4 Турци, 3 Роми, 3 Власи и 6 други.
4. Ве молиме да го опишете спроведувањето на програмите и мерките за вработување: законска рамка, одговорни органи, начини на финансирање, следење и последователни активности итн.
Мерки за вработување
Со Законот за вработувањето и осигурување во случај на невработеност, ("Службен весник на РМ" бр.37/97, 25/00, 101/00, 50/01, 25/03, 37/04 и 04/05) и со други закони и Колективниот договор утврдени се следните мерки за поттикнување на вработувањето.
Мерка 1- Услуги од размената на трудот на невработените и други лица кои бараат работа
1.1. Советување за вработување
Советувањето за вработување подразбира услуги за невработените и други лица за пренесување знаења и техники за успешно барање работа и вработување. Целта на оваа програма која се реализира во работните клубови при Агенцијата за вработување е да се поттикне иницијативата и активниот однос на лицата кои бараат вработување кон решавањето на проблемот на вработувањето. На тој начин ќе се зајакне нивниот капацитет за успешно претставување на пазарот на трудот, активно барање работа и вработување.
Корисниците на услугите на работните клубови можат да добијат советодавни и информативни услуги од областа на нивните права и обврски, информации за состојбите од пазарот на трудот, едукација на разни теми од сферата на вработувањето, обука низ работилници со програми за психолошка помош и поддршка, оспособување за успешно претставување на пазарот на трудот (интервју, работна биографија и др.), оспособување за подготовка на акционен план за барање работа, мотивирање и обука за самовработување и друго.
1.2. Професионална ориентација
Советување за професионална ориентација се дава на невработени лица, ученици, студенти, вработени и инвалидни лица со цел да им се помогне при изборот на занимањето и професионалниот развој. Професионалната ориентација ги подразбира услугите на Агенцијата за вработување на невработените и други лица кои бараат работа, за избор на занимање или вработување по пат на тестирање и интервју, како и информирање за потребите од одделни занимања и можностите за вработување. Овие мерки го опфаќаат и индивидуалното
советување при избор на занимање според желбите, интересот и способностите на невработените лица за одредено занимање од една и според потребите и можностите на пазарот на трудот, од друга страна.
Покрај професионалното советување и ориентација како помош при изборот на занимањето и идното вработување за невработените и други лица, активностите на професионалната селекција се насочени и кон работодавците како помош при изборот на кандидатите за обука, преквалификација или доквалификација и при изборот на кандидатите за нови вработувања.
1.3. Подготовка за вработување на невработените и други лица.
Едно од правата на невработеното лице е правото на подготовка за вработување (обука, преквалификација или доквалификација). Со оваа мерка се овозможува стекнување нови и дополнување на постојните знаења на невработените и други лица заради нивно вработување.
Обука, преквалификација или доквалификација на невработените и други лица се врши за познат работодавец и може да трае од 1 до 3 месеци. Работодавецот има обврска да заснова работен однос на неопределено време со најмалку 90% од вкупниот број на невработени лица, односно работници вклучени во подготовката за вработување и да ги задржи на работа најмалку една година. За време на подготовката и по засновањето на работниот однос, работодавецот не може да го намали бројот на вработените на неопределено време во рок од 1 година.
Агенцијата за вработување, на невработеното лице односно работникот вклучен во подготовката за вработување му исплатува парична помош во висина од 4.000,00 денари месечно, додека на работодавецот за кој, односно кај кого се врши подготовката за вработување му се исплатува партиципација во трошоците за изведување и спроведување на подготовката за вработување во висина од 2.000,00 денари месечно по невработено лице, односно работник.
Средствата за финансирање на оваа мерка се обезбедуваат од придонесот за вработување на Агенцијата за вработување.
Мерка 2-Вложување на паричниот надоместок
Со цел да се поттикне вработувањето и да се стимулираат работодавците и невработените лица, со оваа мерка се дава можност неисплатениот дел од паричниот надоместок по барање на невработеното лице да се исплати во еднократен износ или во месечни рати, но не подолго од 24 месеци, доколку невработеното лице средствата ги користи за засновање на работен однос на неопределено време. Корисникот на средствата е должен да ги врати искористените средства на Агенцијата за вработување доколку на невработеното лице му престане работниот однос не по негова вина, пред истекот на двојно подолго време од времето за кое користел средства, со банкарска камата на средствата по видување.
Средствата за финансирање на оваа мерка се обезбедуваат од придонесот за вработување на Агенцијата за вработување. Со оглед на тоа што оваа мерка се применува по донесувањето на Законот за изменување и дополнување на Законот за вработувањето и осигурување во случај на невработеност од 22.06.2004 година, истата досега ја користеле само 8 лица (состојба 31.08.2004 год.). Со оглед на пројавениот интерес, очекуваме дека оваа можност ќе ја користат поголем број невработени лица.
Мерка 3-Јавни работи
Заради работно ангажирање во јавните работи се вклучуваат невработени лица кои се пријавуваат во Агенцијата за вработување. Јавните работи се извршуваат врз основа на програма за јавни работи што ја подготвува организаторот. Како организатор на јавните работи може да се јават единиците на локалната самоуправа и заинтересираните работодавци од јавниот сектор.
За време на вршење на јавните работи организаторот на работно ангажираните лица им обезбедува надоместок за извршената работа, не помал од утврдениот износ на платата за ист вид на работи според Колективниот договор, превоз или надоместок за превоз до местото за извршување на работите и назад, исхрана, осигурување во случај на несреќа при работа и професионално заболување и др.
Ако организаторот на јавните работи ангажира невработени лица корисници на паричен надоместок на јавни работи над 30 дена, има право на месечен надомест од Агенцијата за вработување во висина на паричниот надоместок на ангажираното невработено лице, но не повисок од утврдениот износ на платата за ист вид на работи според Колективниот договор.
Средствата за финансирање на оваа мерка се обезбедуваат од придонесот за вработување на Агенцијата за вработување и од организаторот на јавните работи.
Мерка 4-Ослободување од плаќање персонален данок од доход.
Со оваа мерка се стимулира работодавецот кој ќе вработи работник на неопределено време над постојниот број на вработените на неопределено време, на денот на влегувањето во сила на Законот за вработувањето и осигурување во случај на невработеност, за нововработените работници да биде ослободен од плаќање персонален данок од доход за време од 3 години доколку вработи невработено лице кое е евидентирано во Агенцијата за вработување најмалку 1 година. Оваа мерка се однесува и на работодавецот кој ќе започне вршење на дејност како трговец поединец или основач на трговско друштво, како и на физичко лице кое врши дејност во согласност со Закон, а кое пред отпочнувањето на вршењето на дејноста не било регистрирано за вршење на дејност.
Мерка 5 - Закон за поттикнување на вработувањето
Законот за поттикнување на вработувањето беше донесен во март 2003 година од Собранието на Република Македонија, во рамките на Макроекономската политика на Република Македонија за намалување на невработеноста. Целта на овој Закон беше преку намалување на трошоците за работната сила директно да се поттикнува вработувањето на невработените лица.

Со оваа мерка на работодавецот кој ќе вработеше невработено лице на неопределено време над постојниот број на вработените, му се надоместуваа средства за платениот придонес за пензиско и инвалидско осигурување, придонесот за здравствено осигурување и придонесот за вработување, за нововработеното лице за период од 24 месеци од вработувањето.
Целните групи кои беа опфатени со оваа мерка се:
-невработени лица евидентирани во Агенцијата за вработување најмалку 1 година;
-невработени лица на кои претходно им престанал работниот однос со отказ поради економски, технолошки, структурални или слични промени;
-невработени лица на кои претходно им престанал работниот однос по основ на стечај;
-невработени лица, корисници на социјална парична помош, кои се способни за работа
исе социјално необезбедени.
За нововработените работници, на работодавецот му се надоместуваа средствата за уплатените придонеси на плата во фиксен износ од 4.206,00 денари месечно по работник, на секои 60 дена, доколку истиот за тој период исплатил плата и уплатил придонеси на плата.
Работодавците кои вработуваа невработени лица, корисници на паричен надоместок и корисници на социјална помош, покрај правото на надоместување на средствата за уплатените придонеси имаа право на исплата на тримесечен износ на средства во висина од 25% од просечната месечна нето плата по работник во Република Македонија, односно тримесечен износ на средства во висина на просечно исплатен износ на социјална парична помош во претходната година.
Обврска на работодавецот е да го задржи вработеното лице на работа најмалку двојно повеќе од времето за кое користел надоместување на средствата за придонесите на плата.
Исто така, со оваа мерка невработените лица од целните групи се поттикнуваа на самовработување ако отпочнат со вршење на дејност како трговец поединец, трговско друштво и физичко лице кое врши дејност во согласност со закон, доколку пред отпочувањето на вршењето на дејноста не бил регистриран за вршење на дејност на свое име или на име на членовите на неговото семејство (брачен другар, деца или родители).
Законот за поттикнување на вработувањето беше во примена во периодот од 16 април до 31 декември 2003 година. Во овој период, со примена на истиот се вработени вкупно 15.308 невработени лица. Според основот на вработување, преовладува целната група на невработени лица евидентирани во Агенцијата за вработување над 1 година (кои во вкупните вработувања учествуваат со 62,3%), потоа невработени лица на кои работниот однос им престанал по основ на стечај (19%), по основ на отказ поради технолошки, економски, структурални или слични промени (17 %), а најмалку се корисници на социјална помош (1,7%).
Средствата за остварување на правата со оваа мерка се обезбедуваа од Буџетот на Република Македонија, во рамките на планираните средства за остварување на Програмата за зголемување на вработеноста и флексибилноста на пазарот на работна сила, во износ од 2 милијарди денари.
Мерка 6- Ослободување од плаќање на данок во земјоделска дејност
Со изменувањето и дополнувањето на Законот за персонален данок од доход ("Службен весник на РМ" бр.8/01) од февруари 2001 година, лицето кое е евидентирано како невработено во Агенцијата за вработување на Република Македонија се ослободува од плаќање на данок од земјоделска дејност за период од 5 години доколку за првпат се определи за земјоделска дејност како основна дејност..Оваа мерка се однесува и на лицето кое ќе се врати на село и ќе се реактивира како вршител на земјоделска дејност, а претходно било евидентирано како невработено.
Мерка 7- Волонтерска работа
Со Законот за работните односи кој беше во сила од јули 1990 година до декември 1993 година, приправникот можеше стручно да се оспособува за самостојно вршење на работите и задачите и без засновање на работен однос (волонтерска работа) доколку стручното оспособување како услов за самостојно вршење на работите и задачите од соодветната струка е утврдено со закон.
Оваа мерка се однесуваше на приправници од правна и медицинска струка кои задолжителната пракса по дипломирањето ја остваруваат врз принципот на волонтерство.
Приправникот кој вршеше волонтерска работа имаше право на здравствено и инвалидско осигурување за инвалидност и телесно оштетување предизвикано со повреда на работа или професионално заболување, како и право на соодветен паричен надоместок за вршење на работите и задачите во висина од 70% од просечната плата, на товар на средствата од придонесот за вработување на Агенцијата за вработување.
Од 1994 година оваа мерка е предвидена со Општиот колективен договор за јавните служби, јавните претпријатија, државните органи, органите на локалната самоуправа и други правни лица кои вршат нестопанска дејност. Поради недостаток на средства од придонесот за вработување, оваа мерка не се применува.
Мерка 8-Давање на земјоделско земјиште во сопственост на државата на плодоуживање
Владата на Република Македонија во јули 2003 година донесе Одлука за давање на земјоделско земјиште во сопственост на државата на плодоуживање на одредени категории социјално необезбедени лица ("Службен весник на РМ" бр.51/03).
Како социјално необезбедени невработени лица опфатени се следните категории:
-корисници на социјална помош кои се способни за работа и социјално обебезбедени, согласно Законот за социјална заштита;
-невработени корисници на паричен надоместок согласно Законот за вработувањето и осигурување во случај на невработеност;
-невработени лица на кој им престанало правото на паричен надоместок во рок од 1 година од престанокот на правото на паричен надоместок;
-евидентирани лица како невработени над 1 година во Агенцијата за вработување;
-вработени кај работодавец што користи земјоделско земјиште во државна сопственост за кое не се плаќани плати и придонеси од плата над 1 година ; и
-социјално необезбедени-земјоделци без сопствена земја.
Доделувањето на земјоделското земјиште на плодоуживање се врши со објавување на јавен оглас во локалните медиуми на подрачјето каде се наоѓа земјиштето што се нуди на плодоуживање.
Со корисникот на правото на плодоуживање Министерот за земјоделство, шумарство и водостопанство склучува договор во кој се утврдува меѓу другото времетраењето на договорот, висината на надоместокот за користење како и помошта која државата ја обезбедува за почнување на плодоуживањето.
Времетраењето на договорот за давање на земјоделско земјиште на плодоуживање не може да биде покусо од 3 години ниту подолго од 5 години и истиот може да се продолжи.
Досега Министерството за земјоделство, шумарство и водостопанство склучило 173 договори за плодоуживање.
Мерка 9 - Вработување на инвалидни лица
Со Законот за вработување на инвалидни лица ("Службен весник на РМ" бр. 44/00 и 16/04) кој е во сила од јуни 2000 година се утврдени посебните услови и погодности за вработување и работење на инвалидните лица, кои потешко наоѓаат вработување.
Со оваа мерка се опфатени инвалидните лица со оштетен вид, оштетен слух, со пречки во гласот, говорот и јазикот, телесно инвалидните лица, лицата со лесни пречки во психичкиот развиток, лицата со комбинирани пречки и лица со психози кои поради степенот на инвалидноста имаат специфични потреби во работењето.
Заради финансирање на оваа активна мерка, се издвојуваат 15% од вкупно остварените средства од постојниот придонес за вработување на подсметка во Агенцијата за вработување (Посебен фонд).
Од овие средства се финансираат:
-работното оспособување на инвалидното лице за практична работа за определени работи, согласно потребите на работодавецот и инвалидното лице, како и работното оспособување на вработеното инвалидно лице кое не е оспособено за вршење на соодветни работи;
-вработување на инвалидно лице на неопределено време, за кое по едно вработено инвалидно лице, во зависност од степенот на инвалидноста му се доделуваат на работодавецот неповратни средства во висина од 3.700 евра, односно 5.600 евра, со обврска работодавецот да го задржи инвалидното лице на работа најмалку три години од денот на вработувањето;
-адаптација на работното место на кое ќе работи инвалидното лице, за што се доделуваат неповратни средства во висина од најмногу до 5.600 евра;
-набавка на опрема потребна за вработување и работење на инвалидното лице, за што се доделуваат неповратни средства во висина од најмногу до 9.300 евра, кои може да се доделат еднаш во 3 години; и
-доградба и адаптација на работен простор за вработување и работење на инвалидното лице, за што се доделуваат неповратни средства во висина од најмногу до 9.300 евра, кои може да се доделат еднаш во 3 години.
-Во периодот од донесување на Законот, вработени се вкупно 1.132 инвалидни
-лица (состојба 01.10.2004 година).
-Од донесување на Законот до октомври 2004 година се доделени средства по сите основи во вкупен износ од 318.997.783,00 денари.
5.Како функционираат системите за спроведување на политиката на пазарот на труд? Кои се стапки на регистрирани невработени лица? Кој е соодносот на регистрирани невработени мажи и жени? Која е улогата на официјалните служби за информрање? Кои активни мерки за пазарот на трудот се воспоставени? Колкав дел од невработените се опфатени со овие мерки? Како се финансира вашата активна политика на пазарот на труд?
Дејноста на Агенцијата за вработување на Република Македонија е уредена со Законот за вработувањето и осигурување во случај на невработеност ("Службен весник на РМ" бр.37/97, 25/00, 101/00, 50/01,25/03, 37/04 и 4/05 ). Активностите на Агенцијата за вработување се насочени кон: размена на трудот во смисла на давање на услуги на работодавците, совети на работодавците за законите и другите прописи и нивната примена, обука, преквалификација или доквалификација на невработените и други лица, советување на работодавците за вработување на невработените лица со поволни услови, услуги на невработените лица и други лица што бараат работа, професионална ориентација на невработените лица и другите лица кои бараат работа, посредување за вработување во земјата и во странство, евиденција на работодавците и невработените лица, јавни работи и осигурување во случај на невработеност.
Со измените и дополнувањата на Законот за вработувањето и осигурување во случај на невработеност ("Службен весник на РМ" бр.37/04), Агенцијата за вработување ги прошири своите активни мерки во делот на подготовка на невработените за вработување. Тие се однесуваат на: обука, преквалификација или доквалификација пред престанокот на работниот однос, краткорочни обуки за вработување на невработени лица, обука на работно место и обука за учество на невработените лица во јавни работи.
Освен тоа, со оваа измена на законот проширени се активностите на Агенцијата за вработување и на агенциите за посредување при вработување, за вработување во земјата и во странство. Истовремено се засилува и меѓусебната размена на информациите за слободните работни места и за упатување на невработените лица заради вработување.
Агенцијата за вработување во својот делокруг на работа, низ конкретни програми и мерки, ја спроведува политиката на пазарот на работна сила предвидена во Националниот акционен план за вработување 2004-2005 година (усвоен во февруари 2004). Во рамките на активната политика на пазарот на трудот во 2004 година проширен е опфатот на клиентите во Работните клубови, преку модернизираните форми на услуги во посредувањето за невработените и работодавците и на друг начин. Предвидените активни мерки се реализираат според утврдените приоритети кои се идентификувани врз база на истражување на обемот и структурните карактеристики на понудата и побарувачката на работна сила.
Со новата организациона поставеност на Агенцијата за вработување и нејзината трансформација, која заврши кон крајот на 2004 година, во најкус можен рок ќе се воспостават мерни инструменти за мониторинг на ефективноста во примената на активните мерки на пазарот на трудот. Оценките од мониторингот ќе бидат искористени за унапредување на функциите на Агенцијата за вработување, а воедно ќе бидат презентирани и на други надлежни субјекти.
Работа со невработени лица
Во 2004 година согласно измените во законската регулатива, зголемен е бројот на мерките и инструментите за пазарот на работна сила што ги применува Агенцијата за вработување во работата со невработените лица, а кои имаат за цел зголемување на неговата флексибилност. Тие се однесуваат како на мерките во сферата на обуките на невработените лица (подготовка за вработување) кои попримаат нови, пофлексибилни димензии, така и на формите на посредување при вработувањето., Овие мерки се помалку ќе бидат административно - технички, а се повеќе активни, преку воспоставување на Интернет берза на трудот во сите работни клубови во локалните центри за вработување, за што подготовките беа завршени во 2003 година. Советувањата на невработените лица и информациите од пазарот на трудот, потоа нивната професионална ориентација и другите форми на услуги и помош за вработување се очекува да влијаат врз намалување на долгорочната невработеност, обезбедување на потребите на работодаците на поквалитетен начин, зголемување на просторната и професионалната мобилност на работната сила. За олеснување на целиот административен процес, покрај другото ќе бидат воведени нови, поедноставни процедури (организација на процедурите) се до моментот кога ќе се воспостави компјутерско поврзување на службите и институциите кон кои Агенцијата за вработување е упатена во својата работа (Фондот на ПИОМ, Фондот за здравствено осигурување на Македонија, Центрите за социјална
работа, Државниот трудов инспекторат, Управата за јавни приходи, Државниот завод за статистика, Регистарските судови и др.).
Услугите што Агенцијата за вработување ги дава на невработените во иднина ќе бидат сообразени со потребите и приоритетите на целните групи. За таа цел попрецизно ќе се дефинираат и видовите на услугите, зависно од карактерот на потребите на невработените лица или (целната) група на невработените.
Агенцијата за вработување како современа служба акцентот во работењето со невработените лица се повеќе го става на нивната активна позиција во решавањето на проблемот на невработеноста. Со воведување на новите инструменти и методи за работа (на пример, изработка на акциони планови за вработување), поинтензивно се работи на мотивацијата на невработените за самопроценка на сопствените работни, стручни и лични потенцијали. Воедно истите им овозможуваат на вработените во Агенцијата да направат поквалитетна проценка на знаењата, вештините и другите карактеристики на невработените лица. Тоа придонесува за поквалитетна стручна помош и водство за нивно успешно претставување на пазарот на трудот и вработување. Новите инструменти и техники (индивидуална работа, работилнички пристап, тимска работа и др.) овозможуваат и подобар избор на кандидатите за потребите на работодавците, попрегледна база на вкупниот човечки потенцијал, планска и систематска подготовка на невработените лица за барање работа и вработување, посебно на лицата со намалени можности за вработување .
Работа со работодавци
Во решавањето на невработеноста Агенцијата за вработување своите активности се повеќе ги насочува кон зајакнување на соработката со работодавците преку унапредување на активните мерки и анализата на состојбите на пазарот на трудот. Постојано се зголемува динамиката на нивните контакти и соработка и се остварува попрецизно истражување на потребите на пазарот на трудот и се воспоставува активен процес на посредување во вработувањето.
За таа цел Агенцијата за вработување планира развивање нови форми на соработка со работодавците со кои активно, стручно, професионално и организирано ќе се утврдуваат нивните потреби. На тој начин ќе се воспостави партнерски однос меѓу двете страни на полето на вработувањето и ќе се развиваат техниките за меѓусебно подобро информирање помеѓу Агенцијата за вработување и работодавците.
Податоците за бројот и структурните каратеристики на невработените лица во Република Македонија се добиваат од два извора:
-Административни и
-Анкетни
Административните податоци (регистрираната невработеност) ги прибира и објавува Агенцијата за вработување на Република Македонија. Невработеноста во Македонија континуирно се регистрира од 1953 година.
Анкетните податоци за регистрирана и нерегистрирана невработеност се следат преку Анкетата за работна сила (АРС), што ја спроведува Државниот завод за статистика почнувајќи од 1996 година.
Разликата помеѓу податоците за невработеност од двата извора е мошне голема. Таа е условена од различниот методолошки приод во дефинирањето и мерењето на невработеноста
Стапката за регистрираната невработеност се пресметува врз основа на податоците за бројот на невработените лица од Агенцијата за вработување и податоците за бројот на вработените лица од административни извори, од Државниот завод за статистика. Оваа стапка во периодот на транзиција забележува пораст. Стапката на регистрираната невработеност може да се оцени како нереален показател за степенот на ангажираноста на работната сила во Република Македонија.Ваквата констатација произлегува од сознанието дека значителен дел од евидентираните невработени лица активно не бараат работа и се пријавуваат заради остварување на одредени права. Бројот на регистрираните вработени, исто така, не ја одразуваат реалната состојба, бидејќи со податоците од административните извори не се опфатени сите вработени во формалниот сектор, вработените во неформалниот сектор (сивата економија) и активните лица во аграрната дејност.
Со цел да се добие пореална слика за обемот и структурните карактеристики на работната сила во Република Македонија од 1996 година се спроведуваат истражувања на пазарот на трудот преку Анкетата за работна сила. Анкетата се спроведува во согласност со методолошките препораки на Меѓународната организација на труд (ИЛО) и препораките на Европското статистичко биро (ЕУРОСТАТ), и претставува извор на меѓународно споредливи податоци во областа на статистиката на трудот.
Со Анкетата за работна сила опфатена е регистрираната и нерегистрираната невработеност и апроксимиран е обемот на вработените лица во формалниот и неформалниот сектор, како и активното население во аграрниот сектор. Оттаму, таа дава пореална дијагноза на стапката на невработеност. Сепак, и со податоците од Анкетата за работна сила се потврдува неповолната состојба во однос на димензиите на невработеноста во Република Македонија.
Број на невработени лица и стапки на невработеност во Република Македонија, 1990 -2003
Извор:ДЗ за статистика,
Во периодот на транзиција дојде до големи промени не само во обемот, туку и во демографските и социо-економските карактеристики на невработените. Во поглед на половата структура на регистрираната невработеност евидентно е намалувањето на учеството на невработените жени од 51,1% (1990) на 43,0% (2003 година), иако нивниот апсолутен обем бележи континуиран пораст. Оваа тенденција ја потврдуваат и податоците од Анкетата за работна сила. Ваквата состојба е резултат на големиот пораст на бројот на невработените мажи поради отпуштањата од работа.
Во 2004 година продолжи трендот на намалување на учеството на невработените жени. Така, во месец август 2004 година во Агенцијата за вработување на Република Македонија евидентирани се 392 909 невработени лица од кои мажи се 224.765 (57,2%), а жени се
168.144 (42,8%).


Полова структура на регистрираната невработеност во Република Македонија
* За периодот 1999-2003 година бројот на невработени е со состојба на 31.12, а за 2004 година последен податок е со 31.08. 2004год.
Агенцијата за вработување на Република Македонија обезбедува транспарентност на услугите што ги дава и информациите со кои располага од областа на пазарот на трудот. Нејзините служби настојуваат навремено да ги информираат не само невработените лица и работодавците, туку и другите корисници на нејзините услуги за промените во работењето на Агенцијата и во законската регулатива од оваа област. Притоа се користат сите медиуми за јавно информирање, електронски и печатени.
Улогата на информативен центар Агенцијата за вработување ја реализира преку следните активности:
-Јавна презентација на стручни прилози, теми од вработувањето и невработеноста, информации од областа на пазарот на трудот и др.;
-Печатење на месечни билтени со постојано збогатување на нивната содржина;
-Организација на трибини со присуство на претставници од работодавците и
невработените лица во рамките на работните клубови во центрите за вработување, за да се добијат сознанија за нивните идеи и препораки за подобрување на услугите што можат да ги добијат во Агенцијата за вработување;
-Отворена телефонска линија за постојана комуникација со клиентите. На овој начин работодавците и невработените лица може најнепосредно да побараат совет за услугите што може да ги добијат од Агенцијата за вработување, како и да ги соопштат сопствените сугестии за подобрување на истите;
-Подготовка и печатење на материјали за информирање на невработените лица и работодавците.
Агенцијата за вработување постојано го унапредува својот компјутерски центар и ја збогатува сопствената веб страна, која, меѓу другото, е наменета и за давање разни упатства за работодавците и невработените лица. Содржините на билтените, упатствата, обрасците, брошурите, каталозите и другите материјали, како и статистичките податоци за вработувањето и невработеноста континуирано се наоѓаат на Web страницата на Агенцијата за вработување www.zvrm.gov.mk на Интернет, а истата се ажурира еднаш месечно.
Во досегашниот период беа воспоставени повеќе активни мерки на пазарот на трудот. Од нив денес се спроведуваат: услуги од размена на трудот на невработените лица и другите лица кои бараат работа (советување за вработување, професионална ориентација, подготовка за вработување на невработените и други лица), вложување на паричниот надоместок, јавни работи, вработување на инвалидни лица. Законската рамка, надлежните органи, начинот на финансирање и нивното следење подетално се опишани во одговорот на прашањето
13_VI_A_ 4.


Во 2004 година политиката на пазарот на работна сила беше насочена кон креирање на нова концепција на водење на активна политика за генерирање на нови можности за вработување преку заедничко и координирано дејствување на сите чинители на пазарот на трудот. Нејзините мерки и активности беа фокусирани кон создавање на услови и поддршка за отварање на нови работни места, организирање на програми за обука и осовременување на информацискиот систем.
Покрај спроведувањето на наведените активни мерки за вработување, Агенцијата за вработување е активен учесник и реализатор на голем број проекти што се во функција на зголемувањето на вработувањето и осовременувањето на функциите на Агенцијата (Проекти во рамките на CARDS програмата, потоа проекти на Светска банка, UNDP и други, што се финансираат од странски донатори).
Имајќи ги предвид изнесените податоци (содржани во одговорот на прашањето број 13_VI_A_4 за бројот на лицата коишто беа вклучени во програмите за подготовка за вработување, потоа оние коишто беа вработени по основ на вложување на паричниот надоместок, , како и вработените инвалидни лица може да се констатира дека со споменатите активни мерки на пазарот на трудот беше опфатен мошне мал дел од невработените лица во Република Македонија. Тој е нешто поголем со примената на Законот за поттикнување на вработувањето. Имено, со него за нешто повеќе од девет месеци во 2003 година беа вработени околу 15.000 лица, што претставува 4,8% од вкупниот број невработени лица утврден со Анкетата за работна сила.
Финансирање на активната политика на пазарот на труд
Планирани вкупни приходи на Агенцијата за вработување на Република Македонија за 2004 година се во износ од 7.806.879.000,00 денари. Структурата на вкупните приходи ја сочинуваат:
-Приходи од придонесот за вработување во износ од 1.270.000.000,00 денари со учество во структурата на вкупните приходи со 16,26%.
-Други приходи во износ од 25.000.000,00 денари и учествуво од 0,32%.
-Трансфери од Буџетот во износ од 6.318.319.000,00 денари и учество од 80,93%.
-Пренесен вишок на приходи од претходната година кој изнесуваше 193.560.000,00 денари со учество од 2,48%.
Вкупните расходи на Агенцијата за вработување на Република Македонија за 2004 година беа планирани во износ од 7.806.879.000,00 денари.
-Средствата за обезбедување на правата за време на невработеност, вклучувајќи го и финансирањето на активните политики на пазарот на трудот за 2004 година беа планирани во износ од (7.566.494.000,00 денари ). Тие во структурата на вкупните расходи на Агенцијата за вработување учествуваат со 96,92%.
Од овие средства за финансирање на активните политики на пазарот на трудот беа планирани 966.582.000,00 денари што претствува 12,38% од вкупните расходи. Од овие средства за обука, преквалификација или доквалификација беа планирани 30.000.000,00 денари со учество од 0,38% во структурата на вкупните расходи), за вработување на инвалидни лица 331.582.000,00 (4,25%) и за исплата по основ на Законот за поттикнување на вработувањето беа планирани (605.000.000,00)(7,75%).
- Расходите за стручната служба за 2004 година беа планирани во износ од
240.385.000,00 денари.
B. Социјална политика
1. Дали во вашата земја има социјален фонд кој одговара или е сличен на Европскиот социјален фонд (ЕСФ)
Во Република Македонија не постои социјален фонд кој одговара или е сличен на Европскиот социјален фонд (ЕСФ). Од аспект на редистрибутивните механизми во доменот на вработувањето, професионалното усовршување и социјалната вклученост постојат неконтрибутивни социјални трансфери (активни и пасивни) како дел од националниот систем на социјална заштита (пр.бенифиции за невработени, услуги за обука, преквалификација, доквалификација, парична социјална помош). Зајакнувањето на овие трансфери периодично го надополнуваат кредитите и развојните проекти администрирани со посредство на меѓународните актери, особено на Светската Банка, УСАИД и Европската Унија.
Во овој момент се работи на имплементација на одделни проекти во рамки на КАРДС програмата на Европска унија. Со споменатите проекти се врши креирање на политика на вработување базирана врз политиката за вработување на Европската унија, и тоа преку подготовка на Националниот Акционен план за вработување и реформи во врска со институционалната поставеност на институциите на пазарот на трудот со цел подготвување на овие институции за користење на структурните фондови на Европската Унија.
Согласно потребите на активностите поврзани со Европскиот социјален фонд, Република Македонија ќе креира релевантна инфраструктура и ќе обучи персонал кој ќе биде во можност да ги имплементира програмите поврзани со принципите на ЕСФ. Исто така, заради ефективно користење на фондовите од ЕСФ, Република Македонија ќе ја зајакне меѓу-министерската координација на национално и локално ниво и ќе воспостави инфраструктура за соодветна подготовка, имплементирање и мониторирање на програмите поврзани со Европскиот социјален фонд.
2. Каква е административната поставеност во врска со оваа политика?
a)Министерства, вклучена администрација;
b)меѓуминистерска координација;
c)стручно образование и системи за обука;
d)јавни услуги за вработување;
e)координација со Европскиот центар за вработување (ЕЦВ) и процесот на социјална инклузија;
f)учество на други институции/партнери (партнерство)?
а)
За креирање, администрирање и супервизија во имплементирањето на социјалната политика во Република Македонија е задолжено Министерството за труд и социјална политика (МТСП). Администрирањето на домените на социјалната политика се спроведува преку секторите во рамки на Министерството и тоа: Сектор за труд, Сектор за пензиско и инвалидско осигурување, Сектор за социјална заштита, Сектор за заштита на децата и Сектор за меѓународна соработа (во чиј состав функционира и Одделението за Европска интеграција). Дополнителни органи во составот на Министерството се Управата за прашања на борците и инвалидите и Државниот Инспекторат за труд. Во рамки на своите ингеренции, Министерството за труд и социјална политика ја контролира работата на Центрите за социјална работа, Установите за социјална заштита, детските градинки и Заводот за социјални дејности. Покрај поставеноста на МТСП на централно ниво, функционираат и 35 регионални/подрачни единици на Министерството. Министерството за труд и социјална политика врши надзор врз работата на Агенцијата за вработување, Фондот за пензиско и инвалидско осигурување и Агенцијата за супервизија на капитално финансирано пензиско осигурување.
b)
Во развојот и администрирањето на политиките од јавен интерес во кои спаѓа и социјалната политика, покрај Министерството за труд и социјална политика учествуваат и други министерства со специфични надлежности. Тука спаѓаат: Министерството за економија, Министерството за внатрешни работи, Министерството за здравство, Министерството за образование и наука, Министерството за локална самоуправа, Министерството за правда и Министерството за финансии.
Меѓуминистерската координација се остварува во посебни домени (пр. вработување) на ниво на меѓуминистерски Комитети, комисии и работни групи. Заради правна контрола на предлозите за измена на зоконите од доменот на социјалната политика во рамки на Парламентот постои Парламентарна комисија за труд и социјална заштита.
c)
Стручното образование и обуката се во надлежност на Министерството за образование и наука. Тоа се организира низ двегодишна стручна специјализација и три и четири годишно стручно образование. Во тек се сериозни реформи на овој образовен потсистем кои се финансиски поддржани од програмите на ЕУ. Имено, VET 1 проектот е финансиран со средства од Phare програмата, додека VET 2 и тековниот VET 3 се поддржани со средства од CARDS програмата. Главни цели на овие реформски зафати се создавање услови за задоволување на потребите на пазарот на трудот и зајакнување на практичната компонента во текот на средното стручно образование.
Стручната обука за возрасни се реализира низ разни облици на неформално образование преку организација на курсеви од страна на воглавно приватни, а поретко и од јавни понудувачи на услуги за обука. Во Република Македонија покрај постојните 13 работнички универзитети, во последните неколку години се појавија неколку консултантски компании како понудувачи на услуги за обука во сферата на претприемаштвото, маркетингот и менаџментот. Покрај овие постојат и голем број на приватни центри за изучување на странски јазици и информатика . За сите овие облици на неформално образование се издаваат соодветни сертификати или уверенија за чие признавање во Република Македонија сеуште не е востановен соодветен систем. За таа цел е веќе подготвена работна верзија на Законот за стручно образование и обука со кој ќе се регулира оваа област.
Агенцијата за вработување спроведува програми за обука преквалификација или доквалификација на невработените и други лица заради вработување. Програмите можат да бидат краткорочни обуки за вработување на невработени лица, обуки на работното место и обука за учество на невработени лица за потребите на јавни работи, како и обуки за лица на кои им претстои престанок на работен однос.
Обуките можат да се вршат самостојно, од Агенцијата за вработување и преку јавни и приватни обезбедувачи на обука. Обуките можат да бидат и интерни и истите се спроведуваат за потребите на самиот работодавец. Кандидатите се оспособуваат за извршување на работи потребни за работното место.
d)
Јавните услуги за вработување на Агенцијата за вработување на Република Македонија се уредени со Законот за вработувањето и осигурување во случај на невработеност ("Службен весник на РМ" бр.37/97, 25/00, 101/00, 50/01, 25/03 и 04/05), кој опфаќа: размена на трудот во смисла на давање на услуги на работодавците, совети на работодавците за законите и другите прописи и нивната примена, обука, преквалификација или доквалификација на невработените и други лица, советување на работодавците за вработување на невработените лица со поволни услови, услуги на невработените лица и други лица што бараат работа,


професионална ориентација на невработените лица и другите лица кои бараат работа, посредување за вработување во земјата и во странство, евиденција на работодавците и невработените лица, јавни работи и осигурување во случај на невработеност.
Со измените и дополнувањата на Законот за вработувањето и осигурување во случај на невработеност ("Службен весник на РМ" бр. 37/04), Агенцијата за вработување ги прошири своите активни мерки и на обука, преквалификација или доквалификација пред престанокот на работниот однос, краткорочни обуки за вработување на невработени лица, обука на работно место и обука за учество на невработените лица во јавни работи.
Исто така, со оваа измена проширени се активностите на Агенцијата за вработување за вработување во странство, а воедно се засилува и меѓусебната размена на информациите за слободните работни места и упатување на невработените лица заради вработување.
Работа со работодавци
Во решавањето на невработеноста Агенцијата за вработување своите активности се повеќе ќе ги насочува кон подобрување и унапредување на активните мерки, анализата на пазарот на трудот и зајакнување на соработката со работодавците. Пред се, ќе се зголеми динамиката на контактите помеѓу Агенцијата за вработување и нејзините служби со работодавците, што е неопходно не само заради попрецизно истражување на потребите на пазарот на трудот, туку како ефект од тоа, заради активен процес на посредување во вработувањето. Затоа Агенцијата за вработување континуирано ќе развива нови форми на работа со кои активно, стручно, професионално и организирано ќе се утврдуваат потребите на работодавците и ќе се обезбеди суштинска соработка низ партнерски однос со нив на полето на вработувањето.
Работа со невработени лица
Преку зголемување на мерките и инструментите за пазарот на трудот ќе се зголеми флексибилноста на пазарот на работна сила. Таквите мерки и инструменти во поголем степен се утврдени со новата законската регулатива, така што Агенцијата за вработување ќе обезбеди поширок опфат на можностите. Сферата на обуките (подготовка за вработување) ќе поприми нови, пофлексибилни димензии, како и формите на посредувањето, кои се помалку ќе бидат административно - технички, а се повеќе активни (преку воспоставување на интернет берза на трудот во сите Работни клубови во локалните центри за вработување, за што подготовките беа завршени во 2003 година, како и на друг начин). Советувањата на невработените и информациите за пазарот на трудот, како и професионалната ориентација и другите форми на услуги и помош за вработување уште повеќе ќе можат да ги отворат перспективите за скратувањена перидот до вработување, на работодавците ќе им се задоволат потребите на поквалитетен начин, а мобилноста на работната сила ќе биде поголема. Активната политика на пазарот на работна сила е една од најефикасните методи за зголемување на флексибилноста на пазарот на трудот.
Акцентот во работењето на Агенцијата за вработување како современа служба во работењето со невработените лица се повеќе е ставен на активната позиција на невработените во решавањето на проблемот на невработеноста. Со воведување на нови инструменти и методи за работа (пр. изработка на акциони планови за вработување), се работи поинтензивно на мотивацијата на невработените за самопроценка на сопствените работни, стручни и лични потенцијали, а воедно истите им овозможуваат на вработените да направат поквалитетна проценка на знаења, вештини и други карактеристики на невработените лица. Тоа придонесува за поквалитетна стручна помош и водство при зголемувањето на можностите за успешно претставување на пазарот на трудот и вработување. Новите инструменти и техники (индивидуална работа, активен пристап, тимска работа и др.) овозможуваат и подобар избор на кандидатите за потребите на работодавците, попрегледна база на вкупниот човечки потенцијал, планска и систематска работа на подготовката за вработување на невработените лица а особено на лицата со намалени можности за вработување .
Мерки за вработување


Согласно Законот за вработувањето и осигурување во случај на невработеност, Агенцијата за вработување ги обезбедува следните јавни услуги за вработување:
-Советување за вработување
Советувањето за вработување подразбира услуги за невработените и други лица за пренесување знаења и техники за успешно барање работа и вработување. Целта на оваа програма која се реализира во Работните клубови при Агенцијата за вработување, е да се поттикне иницијативата и активниот став на лицата кои бараат вработување кон решавањето на проблемот на вработувањето, како и да се зајакне нивниот капацитет за успешно претставување на пазарот на трудот, успешно барање работа и вработување.
Корисниците на услугите на работните клубови можат да добијат советодавни и информативни услуги од областа на нивните права и обврски, информации за состојбите на пазарот на трудот, едукација на разни теми од сферата на вработувањето, обука низ работилници со програми за психолошка помош и подршка, оспособување за успешно претставување на пазарот на трудот (интервју, работна биографија и др.), оспособување за подготовка на акционен план за барање работа, мотивирање и обука за самовработување и друго.
-Професионална ориентација
Советување за професионална ориентација се дава на невработени лица, ученици, студенти, вработени и инвалидни лица со цел да им се помогне при изборот на занимањето и професионалниот развој. Професионалната ориентација ги подразбира услугите на Агенцијата за вработување за невработените и други лица кои бараат работа, за избор на занимање или вработување по пат на тестирање и разговор и информирање на потребите од одделни занимања, како и можностите за вработување. Го опфаќа и индивидуалното советување при избор на занимање според желбите, интересот и способностите на лицата за одредено занимање и според потребите и можностите на пазарот на трудот.
Покрај професионалното советување и ориентација како помош при изборот на занимањето и идното вработување за невработените и други лица, активностите на професионалната селекција се насочени и кон работодавците како помош при изборот на кандидатите за обука, преквалификација или доквалификација и при изборот на кандидатите за нови вработувања.
-Подготовка за вработување на невработените и други лица.
Едно од правата на невработеното лице е правото на подготовка за вработување (обука, преквалификација или доквалификација). Со оваа мерка се овозможува стекнување и дополнување на знаењата на невработените и други лица заради нивно вработување.
Обука, преквалификација или доквалификација на невработените и други лица се врши за познат работодавец и може да трае од 1 до 3 месеци. Работодавецот има обврска да заснова работен однос на неопределено време со најмалку 90% од вкупниот број на невработени лица, односно работници вклучени во подготовката за вработување и да ги задржи на работа најмалку една година. За време на подготовката и по засновањето на работниот однос работодавецот не може да го намали бројот на вработените на неопределено време, во рок од 1 година.
Агенцијата за вработување ги прошири своите активни мерки и на обука, преквалификација или доквалификација пред престанокот на работниот однос, краткорочни обуки за вработување на невработени лица, обука на работно место и обука за учество на невработените лица во јавни работи.
-Вложување на паричниот надоместок


Со цел да се поттикне вработувањето и да се стимулираат работодавците и невработените лица, со оваа мерка се дава можност неисплатениот дел од паричниот надоместок по барање на невработеното лице да се исплати во еднократен износ или во месечни рати но не подолго од 24 месеци, доколку невработеното лице средствата ги користи за засновање на работен однос на неопределено време. Корисникот на средствата е должен да ги врати искористените средства на Агенцијата за вработување доколку на невработеното лице му престане работниот однос не по негова вина, пред истекот на двојно повеќе време од времето за кое користел средства со банкарска камата на средствата по видување.
-Јавни работи
Заради работно ангажирање во јавните работи се вклучуваат невработени лица кои се пријавуваат во Агенцијата за вработување. Јавните работи се извршуваат врз основа на програма за јавни работи што ја подготвува организаторот. Како организатор на јавните работи може да се јават единиците на локалната самоуправа и заинтересираните работодавци од јавниот сектор.
За време на вршење на јавните работи организаторот на работно ангажираните лица им обезбедува надоместок за извршената работа, не помал од утврдениот износ на платата за ист вид на работи според Колективниот договор, превоз или надоместок за превоз до местото за извршување на работите и назад, исхрана, осигурување во случај на несреќа при работа и професионално заболување и др.
Ако организаторот на јавните работи ангажира невработени лица корисници на паричен надоместок на јавни работи над 30 дена, има право на надомест од Агенцијата за вработување месечно во висина на паричниот надоместок на ангажираното невработено лице, но не повисок од утврдениот износ на платата за ист вид на работи според Колективниот договор.
-Ослободување од плаќање персонален данок од доход.
Со оваа мерка се стимулира работодавецот кој ќе вработи работник на неопределено време над бројот на вработените на неопределено време, на денот на влегувањето во сила на Законот за вработувањето и осигурување во случај на невработеност, за нововработените работници да биде ослободен од плаќање персонален данок од доход за време од 3 години, доколку вработи невработено лице кое е евидентирано во Агенцијата за вработување најмалку 1 година. Оваа мерка се однесува и на работодавецот кој ќе започне вршење на дејност како трговец поединец или основач на трговско друштво, како и на физичко лице кое врши дејност во согласност со Закон а кое пред отпочнувањето на вршењето на дејноста не било регистрирано за вршење на дејност.
-Закон за поттикнување на вработувањето
Со Законот за поттикнување на вработувањето што беше донесен во март 2003 година од Собранието на Република Македонија, во рамките на Макроекономската политика на Република Македонија за намалување на невработеноста, со оваа активна мерка директно се поттикна вработувањето на невработените лица.
Со оваа мерка на работодавецот кој ќе вработеше невработено лице на неопределено време над бројот на вработените, му се надоместуваа средства за платениот придонес за пензиско и инвалидско осигурување, придонесот за здравствено осигурување и придонесот за вработување, за нововработеното лице за период од 24 месеци од вработувањето.
Целните групи кои беа опфатени со оваа мерка се:
-невработени лица евидентирани во Агенцијата за вработување најмалку 1 година;
-невработени лица на кои претходно им престанал работниот однос со отказ поради економски, технолошки, структурални или слични промени;


-невработени лица на кои претходно им престанал работниот однос по основ на стечај;
-невработени лица, корисници на социјална парична помош, кои се способни за работа
исе социјално необезбедени.
За нововработените работници, на работодавецот му се надоместуваа средствата за уплатените придонеси на плата во фиксен износ од 4.206,00 денари месечно по работник, на секои 60 дена, доколку истиот за тој период исплатил плата и уплатил придонеси на плата.
Работодавците кои вработуваа невработени лица, корисници на паричен надоместок и корисници на социјална помош, покрај правото на надоместување на средствата за уплатените придонеси имаа право на исплата на тримесечен износ на средства во висина од 25% од просечната месечна нето плата по работник во Републиката, односно тримесечен износ на средства во висина на просечно исплатен износ на социјална парична помош во претходната година.
Обврска на работодавецот е да го задржи вработеното лице на работа најмалку двојно повеќе од времето за кое користел надоместување на средствата за придонесите на плата.
Исто така, со оваа мерка невработените лица од целните групи се поттикнуваа на самовработување ако отпочнат со вршење на дејност како трговец поединец, трговско друштво и физичко лице кое врши дејност во согласност со закон, доколку пред отпочувањето на вршењето на дејноста не бил регистриран за вршење на дејност на свое име или на име на членовите на неговото семејство (брачен другар, деца или родители).
Оваа мерка беше во примена во периодот од 16 април до 31 декември 2003 година и во овој период, со примена на истата се вработени вкупно 15.308 невработени лица.
-Ослободување од плаќање на данок во земјоделска дејност
Со изменувањето и дополнувањето на Законот за персонален данок од доход (“Службен весник на РМ” бр.8/01) од февруари 2001 година, лицето кое е евидентирано како невработено во Агенцијата за вработување на Република Македонија се ослободува од плаќање на данок од земјоделска дејност за период од 5 години доколку за првпат се определи за земјоделска дејност како основна дејност, како и лицето кое ќе се врати на село и ќе се реактивира како вршител на земјоделска дејност а претходно било евидентирано како невработено.
-Волонтерска работа
Со Законот за работните односи кој беше во сила од јули 1990 година до декември 1993 година, приправникот можеше стручно да се оспособува за самостојно вршење на работите и задачите и без засновање на работен однос (волонтерска работа) ако стручното оспособување како услов за самостојно вршење на работите и задачите од соодветната струка е утврдено со закон.
Приправникот кој вршеше волонтерска работа имаше право на здравствено и инвалидско осигурување за инвалидност и телесно оштетување предизвикано со повреда на работа или професионално заболување, како и право на соодветен паричен надоместок за вршење на работите.
-Давање на земјоделско земјиште во сопственост на државата на плодоуживање
Владата на Република Македонија во месец јули 2003 година донесе Одлука за давање на земјоделско земјиште во сопственост на државата на плодоуживање на одредени категории социјално необезбедени лица ("Службен весник на РМ" бр.51/03). Со оваа мерка на социјално необезбедените лица им се дава на плодоуживање земјоделско земјиште во сопственост на државата.


Како социјално необезбедени невработени лица опфатени се следните категории:
-корисници на социјална помош кој се способни за работа и социјално обебезбедени, согласно Законот за социјална заштита;
-невработени корисници на паричен надоместок согласно Законот за вработувањето и осигурување во случај на невработеност;
-невработени лица на кој им престанало правото на паричен надоместок во рок од 1 година од престанокот на правото на паричен надоместок;
-евидентирани лица како невработени над 1 година во Агенцијата за вработување;
-вработени кај работодавец што користат земјоделско земјиште во државна сопственост за кое не се плаќани плати и придонеси од плата над 1 година ; и
-социјално необезбедени-земјоделци без сопствена земја.
Доделувањето на земјоделското земјиште на плодоуживање се врши со објавување на јавен оглас во локалните медиуми на подрачјето каде се наоѓа земјиштето што се нуди на плодоуживање.
Со корисникот на правото на плодоуживање Министерот за земјоделство, шумарство и водостопанство склучува договор во кој се утврдува меѓудругото времетраењето на договорот, висината на надоместокот за користење како и помошта која државата ја обезбедува за почнување на плодоуживањето.
Времетраењето на договорот за давање на земјоделско земјиште на плодоуживање не може да биде покусо од 3 години ниту подолго од 5 години и истиот може да се продолжи.
-Вработување на инвалидни лица
Со Законот за вработување на инвалидни лица ("Службен весник на РМ" бр. 44/00 и 16/04) кој е во сила од јуни 2000 година се утврдени посебните услови и погодности за вработување и работење на инвалидните лица, кои потешко наоѓаат вработување.
Со оваа мерка се опфатени инвалидните лица со оштетен вид, оштетен слух, со пречки во гласот, говорот и јазикот, телесно инвалидните лица, лицата со лесни пречки во психичкиот развиток, лицата со комбинирани пречки илица со психози кои поради степенот на инвалидноста имаат специфични потреби во работењето.
Заради финансирање на оваа активна мерка, се издвојуваат 15% од вкупно остварените средства од постојниот придонес за вработување на подсметка во Агенцијата за вработување (Посебен фонд).
Од овие средства се финансираат:
-работното оспособување на инвалидното лице за практична работа за определени работи, согласно со потребите на работодавецот и инвалидното лице, како и работното оспособување на вработеното инвалидно лице кое не е оспособено за вршење на соодветни работи;
-вработување на инвалидно лице на неопределено време, за кое по едно вработено инвалидно лице, во зависност од степенот на инвалидноста му се доделуваат на работодавецот неповратни средства во висина од 3.700 евра, односно 5.600 евра, со обврска работодавецот да го задржи инвалидното лице на работа најмалку три години од денот на вработувањето.
-адаптација на работното место на кое ќе работи инвалидното лице, за што се доделуваат неповратни средства во висина од најмногу до 5.600 евра;
-набавка на опрема потребна за вработување и работење на инвалидното лице, за што се доделуваат неповратни средства во висина од најмногу до 9.300 евра, кои можат да се доделат еднаш во 3 години; и


-доградба и адаптација на работен простор за вработување и работење на инвалидното лице, за што се доделуваат неповратни средства во висина од најмногу до 9.300 евра, кои можат да се доделат еднаш во 3 години.
Покрај наведените активни мерки за вработување, Агенцијата за вработување е активен учесник и реализатор на голем број на проекти кои се во функција на зголемување на вработувањето.
e)
Агенцијата за вработување на Република Македонија нема воспоставено координација со Европскиот центар за вработување(ЕЦВ), но континуирано соработува со службите за вработување на земјите од регионот (Србија, Хрватска, Словенија, Бугарија, Босна и Херцеговина) и постојано прави напори за развој и проширување на соработката и со земјите членки на ЕУ. Од 2000 година Агенцијата за вработување стана членка на Светската асоцијација на јавните служби за вработување WAPES и низ учество во работењето на истата остварува контакти, размена и соработка со земјите од Европа Во рамки на Министертвото за труд и социјална политика во Секторот за социјална заштита
функционира одделение за заштита и згрижување на социјално исклучени лица.
Во рамки на меѓуопштински центар за социјална работа на град Скопје фукционира служба за социјално иклучени лица. Службата се грижи за собирање на податоците за бројот на социјално исклучените лица, остварува контакти со истите, има надлежност на следење на спроведување на активностите на овој домени.
За спроведување на услугите за социјално исклучените лица креирани се и привремени прифатилишта (шелтери) кои што обезбедуваат дневен престој и услуги за категориии како улични деца, жртви на училишно насилство, раселени лица и други.
Покрај овие паралелно свој придонес даваат и невладините организација во обезбедување услуги за социјално исклучени лица
f)
Согласно потребите кои ги диктираат најновите економски, демографски и социјални трендови, социјалната политика во Република Македонија кореспондира со плуралниот модел, каде сé поголемо учество имаат невладиниот/непрофитен, приватниот и неформалниот сектор.
Во доменот на социјалниот дијалог, државата оддржува редовни консултативни средби со социјалните партнери (Асоцијациите на Синдикатите и Асоцијациите на Работодавците). Принципот на тројно разгледување во социјалната политика се спроведува преку колективни договори и функционирањето на Економско-социјалниот совет (воспоставен во 1997 година, а сочинет од членовите Владата на Република Македонија, Сојузот на синдикатите на Македонија и Стопанската комора на Македонија).
По донесување на Законот за здруженија на граѓани и фондации ("Службен весник на РМ" 80/93, 33/95, 43/95,71/96, 5/97, 28/98,11/01) се создадоа услови за активно учество на невладиниот сектор во сите сегменти на општественото живеење, вклучително и во областа на социјалната исклученост.
Развивање на партнерството со невладините организации се овозможи и преку измените на Законот за социјалната заштита ("Службен весник на РМ" бр. 65/04) така што се воведе можност за давање на услуги во социјалната заштита од страна на овие правни субјекти. Освен тоа со измените на законот се дава можност и физичките лица да обавуваат одреден вид на социјални услуги. Покрај тоа, дел од надлежностите во обезбедувањето на социјалната заштита се пренесуваат и на локалната заедница.
Заради имплементација на наведените облици на соработка со физички лица и здруженија на граѓани се планираат средства во рамките на Програмата за остварување на социјалната заштита од Буџетот на РМ, а за пренесување на надлежностите на локално ниво се донесе
Закон за финансирање на единиците на локалната самоуправа ("Службен весник на РМ" бр. 61/04).
Со Законот за организирање на игри на среќа ("Службен весник на РМ" бр.10/97, 54/ 97, 13/01, 2/02 ) е регулирано финансирање на одредени здруженија на граѓани кои се работат на полето на заштита на правата на лица со попреченост.
3.Како се поставени програмските капацитети?
a)Воспоставување на развојни планови и програмски документи;
b)Импликации од принципите на структурните фондови: дополнувања, партнерство, кофинансирање?
а)
Програмирањето на социјалната политика се реализира согласно: (1) постоечките финансиски можности (буџетските трансфери, придонесите од социјалните осигуреници и разни други секундарни извори, како: кредити, меѓународни донации, поклони итн.); (2) уставните принципи и законски норми (според кој Република Македонија е дефинирана како социјална држава); како и (3) пошироките општествени реформи, кои во доменот на социјалната политика ги вклучуваат принципите на: плурализам, социјална инклузија и децентрализација.
Во доменот на социјалната политика Република Македонија има креирано низа развојни стратегии и документи кои претендираат да го насочат нејзиниот реформски курс кон поефикасна, таргетирана, но и инклузивна социјална политика.
Во 2002 година Владата на Република Македонија ја изработи Стратегијата за намалување на сиромаштијата (како дел од процесот на преговори за аранжмани со меѓународните финансиски институции - Светска Банка и ММФ). Како основни цели (за периодот од 2002- 2005) се декларираа заложбите за: забрзан стопански раст и намалување на сиромаштијата. Забрзувањето на стопанскиот раст согласно оваа Стратегија е предвидено да се реализира со постигнување на макроекономски цели, и тоа:
-остварување на кумулативен реален раст на БДП од околу 17 отсто;
-одржување на макроекономска стабилност со инфлација од околу 3,5 отсто;
-пораст на извозот за 6-8 отсто годишно;
-реален раст на инвестициите во основни средства за 10 отсто годишно;
-целосна фискална консолидација и постигнување на буџетска рамнотежа;
-задржување на надворешниот јавен долг на сегашното ниво, и
-натамошно намалување на внатрешниот јавен долг;
-намалување на стапката на невработеност на 22 отсто.
Реализацијата на намалувањето на сиромаштијата како цел е предвидена согласно мултидисциплинарен и мултисекторски пристап, вклучувајќи:
-Активната политика на пазарот на трудот ( која опфаќа трите типа на мерки: осовременување на информациониот систем, организирање на програми за обука, (преквалификација и доквалификација), како и создавање на услови и поддршка за директно отворање на нови работни места;
-Зголемување на мобилноста на работната сила;
-Смалување на доходовната несигурност;
-Подобрување на пристапноста до образовните и здравствените услуги (посебно за одредени ризични групи);
-Достапно домување;
-Зацврстување на руралната инфраструктура и др.
Согласно националните демографски трендови и потреби, Р. Македонија се нафати за промени во доменот на пензиското осигурување, преку донесувањето на Законот за измени на пензиското осигурување (2000 година) и Законот за задолжително капитално финансирано пензиско осигурување (2002). Со ова одпочна парадигматскиот модел на реформа, кој што вклучуваше не само промена на старосните граници и начините на калкулација на пензиите, туку истовремено го измени претходниот систем на тековно финансирање (Pay as you Go) базиран на генерациска солидарност и го воведе новиот три столбовен систем на пензиско осигурување базиран на: задолжително пензиско и инвалидско осигурување врз основа на генерациска солидарност (прв столб); задолжително капитално финансирано пензиско осигурување (втор столб); и доброволно капитално финансирано пензиско осигурување (трет столб). Подготовките за спороведувањето на овој систем во пракса се привршуваат и истиот се предвидува да oтпoчне со реализација во текот на 2005 година.
Владата на РМ во февруари 2004 година го усвои Националниот Акционен план за вработување за периодот од 2004-2005 година, кој што ја одразува Владината стратегија за вработување, а кој што е базиран на Принципите за политиката на вработување како и препораките на Европскиот Совет од 2003 година. Во овој документ се истакнати националните цели за борба против невработеноста и социјалната исклученост согласно 10-те препораки за: активни и превентивни мерки за невработените и неактивните; креирање на работни места и претпримништво; адресирање на промените и промовирање на адаптибилност и мобилност на пазарот на трудот; промовирање на развојот на човековиот капитал и доживотно учење; зголемување на работната сила и промоција на активно стареење; промоција на родова (полова) еднаквост; промовирање на вклучувањето и борба против дискириминацијата на депривилигираните на пазарот на трудот; зголемување на атрактивноста на работните места; трансформирање на непријавената работа во регуларно вработување; и соочување со регионалните нееднаквости во вработеноста
Министерството за труд и социјална политика планира подготвување на “План на националната стратегија за социјална инклузија”. Новите реформски правци во овој домен предвидуваат промена од традиционалниот пасивен кон активен пристап на инклузивна социјална заштита. Тоа означува комбинирање на традиционалните гаранции за финансиска помош со мерките за активација, заради намалување на зависноста од социјална заштита и зголемување на вработеноста. Трендот кон работна активација (workfare) е промовиран и преку промените во Законот за социјална заштита кои предвидуваат намалување на периодот на примање на социјалните трансфери и намалување на висината на социјалните трансфери по истекот на 48 месеци.
Во рамки на активностите на Пактот за стабилност наскоро е предвидено отварање на Регионален Центар за координација на прашањата од областа на социјалната политика, со седиште во Скопје. Овој регинален центар во голема мера ќе придонесе за синхронизирање на националните активностите во социјалната заштита со препораките и искуствата од Европската унија. Неговото лоцирање во Скопје истовремено се предвидува да го зајакне мониторингот врз институционалниот капацитет, особено во доменот на модернизацијата, адекватноста и транспарентноста на системот на социјалната заштита во Македонија.
b)
Принципите на структурните фондови: Дополнување, партнерство и кофинансирање се во согласност со реформските трендови во социјалната политика во Македонија.
Дополнување: Апликацијата на овој принцип ќе придонесе за комплементарност на Европските со националните, регионалните и локалните ресурси во финансирањето на проектите во социјалната политика. Истовремено, со овој принцип предвидените проекти ќе имаат поголема тенденција на корелирање на локалните приоритети со Европските стандарди, што индиректно ќе ја зголеми нивната ефикасност и насоченост.
Партнерство: Овој принцип ќе придонесе за поголема синхронизација на проектите и програмските активности во социјалната политика. Имајќи го предвид сé поголемиот збир на актери кои учестуваат во обезбедувањето на социјалните услуги, партнерството ќе обезбеди: нивна поголема меѓусебна корелација; намалување на опасноста од преклопување и повторување на одредени проекти; поголем квалитет на понудените социјални услуги и конечено соработката со Комисијата во доменот на подготвување, имплементација и
супервизија на потрошените ресурси ќе овозможи рационална искористеност на срествата во однос на постоечките финансии.
Ко-финансирање: За реализација на овој принцип ќе бидат избрани статутарни авторитети и агенции кои ќе ја имаат функцијата на Ко-финансирачки организации. Примената на овој принцип се очекува да ја намали бирократијата и трошоците за администрација на национално ниво, како и да се добие поголема вредност за обезбедните средства (better value for money).
4.Како се поставени капацитетите за спроведување?
a)Подготовка, избор, оценка;
b)Финансиски процедури;
c)Следење;
d)Оценка;
e)Ревизија и финансиска контрола?
а)
Министерството за труд и социјална политика е надлежно за подготовка и избор во спроведувањето на социјалната политика. Посебните сектори во рамките на Министерството се задолжени за предлагање, избор и оцена на конкретните политики (социјална заштита, детска заштита, семејна политика итн). Во подготовката и изборот на интердисициплинарните политики (плати, вработување, образование, здравство, домување) учествуваат и другите ресорни Министерства (Министерство за финансии, Министерство за образование и наука, Mинистерство зa здравство).
Заводот за социјални дејности исто така учествува во подготовката на законските проекти и акти што се однесуваат на социјалната заштита донесени од МТСП. Делокругот на неговите активности вклучува и контрола и оценување на политиките за социјална заштита.
Министерството за локална самоуправа е одговорно за планирање и контрола на политиката за социјална заштита применувана од страна на локалните власти.
Спроведувањето на социјалните политики се врши преку децентрализирани единици или органи надгледувани од надлежните Министерства. Главните социјални активности на ова ниво ги вршат законски органи под надлежност на МТСП, кои вклучуваат: Центри за социјална работа, Установи за социјална заштита и Градинки.
b)
Даноците и придонесите претставуваат финансиска основа за обезбедувањето на бенефициите и услугите од страна на Министерството за труд и социјална политика и социјалните установи. Оданочувањето се применува како основен извор за финансирање на неконтрибутивните социјални бенифиции и услуги (како на пр. за парична социјална помош, институционално и вонинституционално сместување), додека придонесите од страна на работниците и работодавците се основа за финансирање на бенифициите и услугите од доменот на социјалното осигурување (пензиско и инвалидско, здравствено, осигурување во случај на невработеност). Распределувањето на годишните средства, со кои располага МТСП го врши Министерството за финансии (Сектор за спроведување на буџетот - трезорот). Ограничено е на сумата вклучена во буџетот планиран за годината. Средствата се распоредуваат до установите месечно, според критериумите наведени во Законот.за извршување на буџет на РМ за тековната година. Поголемите промени на приходот или неочекуваните потреби бараат регулирање кое мора да биде одобрено од Владата и Парламентот. Финансискиот менаџмент се фокусира на процедурите и критериумите наведени во Законот за буџет ("Службен весник на РМ "79/93, 3/94, 71/96, 46/00, 11/01), како и на готовинските трансфери до индивидуалните корисници. Министерството за труд и социјална политика е одговорно за внатрешното финансиско управување и екипирање. Финансиското управување во Министерството за труд и социјална политика е работа на Секторот за сметководтво, кое ги добива барањата од сите Сектори и подредени организации за средствата за следниот месец, како и извештаите за трошоците од претходните месеци.
c) и d)
Следењето и оцената на спроведувањето на социјалната политика е надлежноста на МТСП. Секторот за труд е надлежен за вршење надзор над работата на Агенцијата за вработување на Република Македонија. Секторот за пензии врши надзор врз работењето на Фондот на пензиското и инвалидското осигурување на Македонија и на Агенцијата за супервизија на капитално финансирано пензиско осигурување. Во рамки на Секторот за социјална заштита - Одделението за остварување на правата од социјална заштита следи и проучува како и на кој начин се остваруваат правата од социјалната заштита, додека Одделението за јавни и приватни установи во социјалната заштита, врши надзор, мониторинг и контрола на квалитетот на услугите и работењето на невладините организации. Во рамките на Секторот за детска заштита - Одделението за обезбедување на правото на згрижување, воспитание, одмор и рекреација на децата врши надзор во институтциите регистрирани во областа на детската заштита. Државниот инспекторат за труд (или трудовата инспекција) делува на територијата на целата држава преку воспоставената мрежа на испектори која брои 60 испектори за работни односи и 28 испектори за заштита при работа. Тие вршат надзор над доследната примена на законите, колективните договори и други прописи од областа на работните односи и заштита при работа. Исто така вршат спречување на субјектите да работат без утврдени мерки, нормативи и стандарди за заштита при работа.
Заводот за социјални дејности врши надгледување и оцена на професионалните активности на центрите за социјална работа и другите установи за социјална заштита и нивните вработени.
е)
Финансиската ревизија (внатрешна и надворешна) е опсежно регулирана со законите. Постојат два типа внатрешни ревизиски процедури. За време на ex ante постапката на ревизија на корисниците на Буџетот на РМ, локалните единици вршат внатрешна финансиска ревизија, а и од корисниците на средствата исто така се бара внатрешна ревизија. Ex post внатрешната ревизија ја врши Министерството за финансии (т.е. централната внатрешна ревизија). Таа се активира врз основа на случаи.
Државната агенција за ревизија ја врши надворешната ревизија на сите буџетски корисници, државни претпријатија или компании каде државата е доминантен акционер.
Контролните процедури вклучуваат почетна фаза на контрола преку социјалните установи и конечна фаза на административна контрола преку МТСП. Првата контрола бара целосно поднесување на документи, податоци и информации кои се неопходни од страна на барателот. По првичното одобрување на готовински надоместок, финансиската контрола се врши периодично. МТСП ја има севкпупната одговорност за контролата бидејќи е надлежно за примена на законот, надгледување на локалните единици и за надгледување на правните и физичките лица кои се активни во полето на социјалната заштита. Министерската контрола е детална и често се засновува на извештаи, бидејќи постојните технички и човекови ресурси се анагажирани во контролирање на поитните и потешките случаи.
