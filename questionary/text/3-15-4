IV . ПРИВАТИЗАЦИЈА И ПРЕСТРУКТУИРАЊЕ
1. Ве молиме да ја опишете сегашната политика и спроведувањето на приватизацијата на големите индустриски претпријатија во главните индустриски сектори на економијата. Каков е планот, ако таков постои, за приватизација и преструктуирање и како напредува приватизацијата на големите индустриски претпријатија во однос на тој план? Доколку постојат препреки кои го оневозможуваат целосното спроведување на тој план, кои се тие препреки и кои решенија за нивно совладување ги предвидува Владата ?
Приватизацијата во Република Македонија подетално е опишана во Поглавје II– Економски критериуми. Види II_V_14.
На почетокот на приватизацијата во Република Македонија имаше интензивна дебата за тоа дали е потребно преструктуирање на претпријатијата и ако е тоа потребно дали тоа треба да


се спроведува пред или по приватизацијата. Од една страна, се сметаше дека е подобро да се побрза со приватизацијата и претпријатијата да се продадат такви какви што се, затоа што преструктуирањето е скапо и затоа што правецот на преструктуирањето е најдобро да се остави да го одреди новиот сопственик. Меѓутоа, набргу се осозна дека некои од друштвата нема да можат да се приватизираат доколку претходно не се преструктуираат, што првенствено се однесуваше на големите претпријатија кои работат со загуби. Оттука, идејата беше да се направи напор за преструктиирање во пред-приватизационата фаза, со цел да се олесни пост-приватизационото прилагодување. Во тие размислувања се создаде првата Програма и првиот Закон за преструктуирање на претпријатијата што во своето работење искажуваат загуби(Службен весник на РМ бр. 2/95) од 1995 година. За одбележување е дека во спроведувањето на програмите за преструктуирање, владата беше интензивно поддржувана од Светската Банка.
Законот за преструктуирање на претпријатијата што во своето работење искажуваат загуби од 1995 година се однесуваше на 25 претпријатија, кои ги генерираа најголемите загуби во земјата. Тие произведуваа 13% од бруто домашниот производ, но генерираа и 80% од загубите во секторот на претпријатијата. Тие беа должници на 60% од лошите долгови во банкарскиот систем и вработуваа 55 илјада лица. Меѓу нив се наоѓаа и Електростопанството и Железниците.
Основните одредби на Законот за преструктуирање беа следниве: изолирање на тие претпријатија од банкарскиот систем; конверзија на нивните долгови кон државата и банките во капитал; смалување на нивните трошоци, а првенствено намалување на бројот на вработените со добивање определена помош од државата за отпремнини; поттикнување на нивното брзо приватизирање – целосно или на некои нивни делови - а доколку некој од тие делови не може да се приватизира, тогаш да се изврши што е можна побрза ликвидација. Како резултат на таа активност, од 25-те претпријатија се формираа околу 160 помали претпријатија, од кои повеќето беа приватизирани, 10-тина беа ликвидирани веќе во првите 2- 3 години од спроведувањето на Законот, а некои не успеаја да се преструктуираат и станаа предмет на подоцнежните пргорами за преструктуирање.
Во 2000 година отпочна вториот бран на преструктуирањето на таканаречените претпријатија- загубари кои беа опфатени со посебен Акционан План на Владата на Република Македонија. Тој план се одвиваше преку приватизација/продажба или стечај/ликвидација - процеси утврдени во Договорот со Светската банка ФЕСАЛ 2, преку што Владата беше обврзана до крајот на 2003 да го реши/преструктуира секторот на најголемите државни претпријатија загубари. Дел од претпријатијата беа продадени на стратешки инвеститори, а дел беа ликвидирани во рамки на стечајни постапки и нивниот имот се продаде или сеуште се продава по пат на меѓународни тендери, согласно Законот за стечај(Службен Весник на РМ бр.55/97, 53/00, 37/02, 17/04), со донесување на одлуки од страна на доверителите (најголем доверител кај овие претпријатија најчесто е државата). Во меѓувреме, Агенцијата за приватизација како сопственик на акции, а согласно постојните законски прописи, не може да управува и одлучува за капиталот во овие претпријатија додека трае стечајната/ликвидационата постапка.
Во рамки на Програмата, а и како составен дел на Договорот со Светска Банка, беа селектирани 40 претпријатија најголеми загубари. Четириесетте претпријатија загубари предмет на новиот план на Владата за преструктуирање вработуваа 10.4% од вкупниот број на вработени во секторот претпријатија и генерираа вкупни загуби во износ од УСД 95 милиони во 1999 година.
За исполнување на ФЕСАЛ условите, односно ослободување на трите финансиски транши од страна на Банката, Владата беше обврзана до крајот на 2003 да реши 30 од номинираните 40 претпријатија од секторот индустрија, со нивна приватизација/ продажба или ликвидација. Во ноември 2000 Владата ги исполни условите за повлекување на првата транша од аранжманот со продажба на претпријатието ФЕНИ на странски инвеститор. До крајот на јули 2003 година


Република Македонија ја повлече и втората транша од ФЕСАЛ 2, со решавањето на уште 5 претпријатија загубари, а третата транша, по решавањето и на останатите 25 претпријатија, беше целосно ослободена на 6 јануари 2004 година. Едновремено, дел од големите претпријатија, заради неспособност за плаќање и презадолженост, веќе се или ќе се приватизираат и преструктуираат согласно Законот за стечај (Службен весник на РМ бр. 55/97, 53/2000, 37/2002 и 17/2004).
Стратегијата што беше применета за да се спроведе преструктуирањето на претпријатијата загубари се сведуваше на следниве активности:
Се спроведеуваше независна економска и финансиска анализа (cost-benefit анализа) за определување на најпогодната опција за тоа дали претпријатието треба да се приватизира или ликвидира;
Продажба на акциите/уделите на претпријатијата загубари со регуларен меѓународен тендер и максимално транспарентна процедура;
Продажба на имотот на ликвидираните претпријатија, врз основа на стечај – без поставување на било какви услови за купувачот, освен плаќањето на купопродажната цена според договорените услови;
Дополнително ангажирање на независен надворешен консултант кој ќе им помага на стечајните управници на претпријатијата во стечај, со цел обезбедување на транспарентна продажба на средствата;
Воспоставување на Координативно тело на државни доверители за заедничко и координирано настапување на судските стечајни рочишта, со цел преземање на контрола врз стечајната постапка, базирана на мнозинството на побарувања на државата од претпријатијата загубари, користејки ја позицијата на доминантен доверител со одлучувачко гласачко право во Одборот на доверители;
Детализирана процедура за објавување на меѓународни тендери, според најдобри меѓународни практики, со максимална транспарентност при барањето, идентификацијата и квалификацијата на стратешкиот инвеститор;
Директна и индиректна владина поддршка на социјално/политичките сензитивни претпријатија;
Преструктуирање на државните побарувања во претпријатијата загубари.
Во одвивањето на процесот на приватизација постапката за решавање на сопственоста врз имотот преку негово впишување во Државниот Завод за Геодетски работи (одделенијата за премер и катастар во соодветните општини), се јавува како пречка за побрза приватизација. Со реформите во тој Завод, се очекува тие постапки да се забрзаат. Исто така, проблем претставува и бавната реализација на постапките за стечај, што е поврзано со (не)ажурноста на судовите. И понатаму ќе се согледува потребата за рационализацијата и зголемување на ефикасноста на стечајните постапки и ќе се преземаат соодветни мерки и активности.
Во однос на реструктуирањетo, односно приватизацијата на АД Електростопанство на Македонија, таа постапка ќе се одвива согласно посебен закон. Во досегашниот период, од страна на ангажираниот Консултант, изработени и усвоени од страна на Владата на Република Македонија се: модел за реструктуирање и план за имплементација на реструктуирањето на АД Електростопанство на Македонија како документи според кои ќе се одвива процесот.
Во март 2004 донесен е Закон за преобразба na Електростопанство на Македонија, Акционерско друштво за производство, пренос и диструбуција на електрична енергија во државна сопственост (Службен весник на РМ бр.19/2004) со кој се уредува претпријатието – сега АД во државна сопственост - да се раздвои во две нови друштва:
•АД МЕПСО – сопственик и оператор на системот за пренос и управување со електроенергетскиот систем, и воeдно оператор на пазарот, кој ќе остане во државна сопственост и
•АД Електростопанство на Македонија (ново) кое ќе ги опфати средствата и функцијата на производство, дистрибуција и снабдување со електрична енергија, и кое ќе може подоцна да влезе во процес на приватизација, со одлука и според стратегија која ќе ја донесе Владата на Република Македонија.
Приватизацијата може да се изведе: (1) доминантно само во транспарентна постапка со јавен тендер со фаза на претквалификација, на приватен стратешки инвеститор; и (2) во минорен дел (што значи во дел кој никако нема да ги наруши управувчките права на приватниот инвеститор), на меѓународна финансиска институција - IFI со директен договор (IFI не можат да се конкурираат со приватните инвеститори).
Согласно наведениот Закон, во овој момент изготвениот План за раздвојување на АД Електростопанство на Македонија (кој е усогласен според новиот Закон за трговските друштва), треба да биде службено усвоен од Управниот Одбор на АД Електростопанство на Македонија. Едновремено од страна на Управниот одбор изготвен е и доставен до Владата на Република Македонија Со донесувањето на оваа Одлука од Владата на Република Македонија, започнува реализацијата на Планот за поделба и законската постапка за регистрација на двете нови друштва.
Едновремено, ќе се реализира нова Длабинска анализа на АД Електростопанство на Македонија (новото друштво – без преносниот систем) од страна на Консултантот на Владата која ќе заврши на почетокот од идната година, а понатаму во континуитет ќе се ажурира.
Консултантот кој ќе ја подготвува постапката за приватизација на АД Електростопанство на Македонија (новото друштво), ќе изготви стратегија која треба да ја донесе Владата, во која ќе предложи што и во колкав процент ќе се понуди на инвеститорот, ке ја подготви целата тендерска документација и стручно ќе асистира во целата тендерска постапка во текот на 2005 година.
Види одговор 04_I_8.
2. Како напредува приватизацијата во банкарскиот сектор и комуналните служби ?
Приватизацијата на банкарскиот сектор во Република Македонија од осамостојување до денес се одвиваше преку два модалитети: (а) „пасивна приватизација“, т.е. приватизација на сопственоста на нивните постојни акционери (во поранешниот систем на Македонија банките беа формирани од страна на деловни субјекти кои тогаш беа во општествена сопственост, па преку нивната приватизација постепено се намалуваше учеството на државниот/општествениот капитал во сопственичката структура на банките); и (b) влез на нови домашни или странски инвеститори (нови акционери) кои, освен променување на сопственичката структура, внесуваат свеж капитал и нови форми на управување. Така, согласно Извештајот за банкарската супервизија и банкарскиот систем на Народната банка на Република Македонија во првото полугодие на 2004 година 90,7% од банкарскиот сектор е приватизиран. Доколу при анализата се изземе Македонската банка за поддршка на развојот АД (која е целосно во државна сопственост), банкарскиот сектор е приватизиран 95,1%. Односно од останатите 20 банки кои се со доминантен приватен капитал, 7 банки се целосно во приватна сопственост, а на агрегатно ниво, вклучувајќи ја и Македонската банка за поддршка на развојот АД , 8,9% од обичните акции и 1,8% од приоритетните акции се во сопственост на јавниот сектор и општествените и јавни претпијатија. Останатитe обични и приоритетни акции се во приватна сопственост. Со заокружување на процесот на приватизација на деловните субјекти и со продажба на малиот број на акции во банките кои се останати во државна сопственост, државата ќе има свој капитал единствено во Македонската банка за поддршка на развојот.
Комуналните служби не се приватизирани. Приватизацијата во Република Македонија подетално е опишана во Глава II - Економски критериуми. Види II_V_14.
3. Дали е соодветна средината за развивање на сопственоста и системот корпоративно управување? Постојат ли аранжмани за корпоративно управување по приватизацијата?
Во функција на спроведување на стратешката определба на Владата на Република Македонија за подобрување на деловното опкружување, се припрема и донесува соодветна правна рамка за воспоставување на погодна средина за развој на системот на заштита на приватната сопственост. Во таа насока, новиот Закон за трговски друштва кој стапи во сила на 08.05.2004 година (Службен весник на РМ бр. 28/04 година) врши заштита на правата на малцинските акционери. Оваа материја е регулирана и со Законот за хартии од вредност
(Службен весник на РМ бр. 63/2000, 103/2000, 34/2001, 4/02, 37/2002, 31/2003, 85/2003), како и со Законот за индустриска сопственост (Службен весник на РМ бр. 47/02, 42/03 и 9/04).
Начинот на постигнување унапредување на корпоративното управување во Република Македонија беше предмет на сеопфатна дебата. Kако дел од стратегијата во Република Македонија за помош во развојот на приватниот сектор започнат е Проект, подржан од страна на USAID, кој за цел развивање активности со кои ќе им помогне на компаниите да ги подобрат стандардите на корпоративното управување. Проектот има неколку активности, од кои една беше помошта во изработката на новиот Закон за трговски друштва. Тој закон се очекува дека ќе создаде поповолна рамка за подобро регулирање на прашањата на корпоративното управување. Исто така, посебна активност е и кампањата за јавна едукација, која се смета како посебно важна, имајќи предвид дека со приватизацијата се создадени голем број малцински акционери во Република Македонија. Проектот соработува со различни институции и организации во Република Македонија, помагајќи им во развивањето на различни концепти и правилната примена на доброто корпоративно управување. Остварена е соработка со различни профили на организации и институции (на пример: Македонска берза за долгорочни хартии од вредност, Македонскиот институт за медиуми и тн.). Во таа смисла, идејата на проектот е одговорните лица во деловните субјекти, нивните акционери, вработените и останатите заинтересирани лица во Република Македонија да ги разберат идеите и принци- пите на доброто корпоративно управување. А како посебна активност е предвидено и развивањето на Кодекс за корпоративно управување во Република Македонија, кој деловните субјекти ќе бидат охрабрувани да го прифатат по сопствен избор.
Во контекст на унапредувањето на корпоративното управување го споменуваме и приклучувањето на дваесет големи компании од РМ кон Глобалниот договор на Обединетите нации. Со потпишувањето на Глобалниот договор компаниите сметаат на зголемување на кредибилитетот во деловното партнерство и меѓусебните контакти. Во Глобалниот договор се вградени стандардите од Универзалната декларација за човекови права од Декларацијата на Меѓународната организација за работна сила и за основните принципи и права за работата и од Декларацијата за животна средина, како и стандардите од Конвенцијата на ОН за борба против корупцијата. Со потпишувањето на Глобалниот договор, компаниите се обврзаа да ги почитуваат човековите и работничките права, да се борат против корупцијата и да се грижат за заштита на човековата околина.
Во насока на подобрување на корпоративното управување во Македонија ќе се посветува посебно внимание и на целосното усвојување на сметководствен систем компатибилен со европските стандарди, како и на развивање на ефикасни ревизорски системи врз основа на методите и процедурите на ЕУ. Ќе се инсистира на унапредување на професијата


сметководител и ревизор, преку формирање на независна професионална институција која ќе се грижи за квалитетот на сметководствените и ревизорските услуги, обезбедувајќи на тој начин квалитет на информациите за работењето на деловните субјекти. Види поглавје 28: Финансиска контрола.
4. Која е главната движечка сила за преструктуирањето на индустријата? Приватизација? Директни странски инвестиции? Развој на конкурентни претпријатија?
За да може да се одговори поцелосно на ова прашање, во смисла на утврдување на ефектот на одделните видови инструменти (приватизацијата, привлекувањето директни странски инвестиции или развојот на оригинерно приватни конкурентни претпријатија) врз вкупното преструктурирање на индустријата, потребна е детална анализа со подолгорочна серија на податоци, која во моментот не може да се изработи, бидејќи не постојат податоци за остварените финансиски резултати во стопанството на Република Македонија со дезагрегација на резултатите врз основа на секторот на сопственост. Сепак, и со податоците за трендовите од 1995 до 1999 година можат да се извлечат некои заклучоци.
На графиконите подолу, иако во релативно симплифицирана форма, презентирани се индикатори за продуктивноста (вкупен приход по вработен – слика 1), трошковната ефикасност (степен на покриеност на вкупните расходи со приходот – слика 2) и профитабилноста (бруто профит во однос на трајниот капитал – слика 3). Она што од овие податоци може да се заклучи е тоа дека групата на оригинерно приватни претпријатија претставува дел од вкупната популација на претпријатија која бележи подинамичен растеж, со тоа и значајна движечка сила на преструктурирањето и се позначаен дел на преструктурираната македонска економија. За групата на целосно приватизираните претпријатија, пак, од податоците не може да се извлече стабилна тенденција на движењето на нивната ефикасност, оттука би можело да се заклучи дека тие претставуваат нешто послаба движечка сила на преструктирирањето на економијата и покрај тоа што, ако се земе во предвид фактот дека тие беа најбитниот дел на македонската економија (и индустрија) пред приватизацијата, истиот заклучок не може да се извлече и за тоа колку се тие денес значаен дел на преструктурираната македонска економија. Третата група претпријатија се јавните и мешовитите (нецелосно приватизираните) претпријатија која, според наведените индикатори, главно е полоша од останатите две групи, и покрај тоа што и кај таа група се гледа подобрување на перформансите. Сепак, за подецидни заклучоци неопходна е подетална и поопсежна анализа.
Постојат неколку независни истражувања за придонесот на приватизацијата во Македонија и нивните резултати се следниве:
1.Приватизираните фирми во 1996 и 1997 година беа попродуктивни од неприватизираните фирми, но дека почетната продуктивност на фирмите што се приватизираа подоцна беше помала од оние што влегоа порано во процесот на приватизација. По корекцијата за оваа статистичка пристрасност, заклучокот е дека не
постои сигнификантен статистички доказ дека приватизацијата во Македонија доведе до подобра перформанса на претпријатијата2.
2.Македонските фирми работеа во турбулентно окружување кое се карактеризираше со
неконзистентни мерки на економската политика и со непријателско странско окружување во поголемиот дел на деведесеттите години од минатиот век. Продуктивноста на факторите на производството опаѓа во текот на периодот, а и
2 Cebotari, Aliona; Drummond, Paulo; Glennester, Rachel; Marciniak, Philippe; Sekine, Toshitaka; Young, Hue (2000): Former Yugoslav Republic of Macedonia. Recent Economic Developments, IMF, 2000.


прашањето на корпорациското управување останува значаен проблем во анализираниот период3.
3.Фирмите приватизирани на субјекти надвор од претпријатијата (outsiders) имаат
подобра перформанса од оние што се поседувани од инсајдери и тие се повеќе наклонети да ја спроведуваат неопходната фаза на преструктуирање4.
Во претходната анализа не постои детализација за согледување на влијанието на странските директни инвестиции врз преструктурирањето на индустријата во Македонија. Меѓутоа, општо гледано Македонија не беше посебно атрактивна инвестициона локација за странските инвеститори во процесот на приватизацијата, или вон од неа. Во таа смисла, иако најголемиот дел од моделите за приватизација претпоставуваа спроведување на јавни и отворени покани за понуди кон сите физички и правни лица од земјата и од странство, во голем број случаи единствени кои се пријавуваа на тие понуди беа инсајдерите – постојните вработени и менаџментот на претпријатијата. Ниту “greenfield” странските директни инвестиции во Македонија до денес не претставуваат доволно голем дел на преструктурираната македонска економија. Оттука, и покрај тоа што пенетрацијата на странски директни инвестиции речиси по правило значи придонес во преструктирирањето на една економија, влијанието на овој инструмент за преструктурирање на индустријата во Македонија е помало од останатите два.
3Janez Prasnikar, Will Bartlett, Polona Domadenik, Verica Hadzi Vasileva Markovska: “The Productivity оf Firms in Transition: The Case of Slovenia and Macedonia”, 11th Conference of The International Association for The Economics of Participation (IAFEP), ‘Participation World-Wide’, Katholieke Universiteit Brussel – K.U.B., Brussels, 4-6 July 2002
4Hadzi Vasileva – Markovska, Slaveski, Pahor, 2001


Слика 2. Вкупен приход во однос на вкупни трошоци
Извор: Пресметано врз основа на: Завод за платен промет, Информација за остварените резултати во стопанството на Република Македонија во соодветните години.
5. Постои ли соодветно законодавство за регулирање на стечај и постојат ли ефикасни процедури за примена кои овозможуваат затворање на претпријатијата кои не можат да се одржат?
Република Македонија, како во рамките на СФРЈ, така и во периодот од своето осамостојување па сî до донесувањето на Законот за стечај од 1997 година, оваа материја ја регулираше со Југословенскиот закон за стечај. Денес регулирањето на стечајот во Република Македонија се врши согласно Законот за стечај (Службен весник на РМ бр. 55/97, 53/2000, 37/2002 и 17/2004 година). Законот е работен според моделот на Германскиот закон за стечај и ги содржи најсовремените решенија за стечајот вклучително и правилата на УНЦИТРАЛ. Во најновите измени на законот за стечај се содржани одредби за забрзување и поголема ефикасност и квалитетот на стечаите, со кои се отстранети определени недостатоци и направени одредени усогласувања со другите закони
Законот за стечај е тој што претставува основ за ликвидација на претпријатијата. Во член 4 од законот се наведени причините за отварање на стечајна постапка, и тоа:
-неспособност за плаќање (неликвидност), што претставува општа причина за отварање на стечајна постапка;
-презадолженост;
-ако доверителот не е во состојба од должникот да ги намири своите обврски во извршна постапка
Резултат на стечајот може да биде или ликвидација или реорганизација на друштвото. Во случај на ликвидација на друштво-должник се врши впаричување на должниковиот имот и распределба на остварените средства (приходи) на доверителите. Законот предвидува можност за изработување на план за реорганизација на друштво над кое е отворена стечајна постапка, во случај на склучување на посебен договор за порамнување на побарувањата. Во законот се предвидени повеќе модалитети за спроведување на планот за реорганизација и за здружување на должничко-доверителските односи, и тоа така што:
1)ќе му се препушти на должникот управување или располагање со целиот или еден дел од неговиот имот, освен ако со овој закон не е поинаку уредено;
2)ќе се пренесе цел или еден дел од имотот на должникот на едно или повеќе лица кои постојат или кои ќе бидат основани;
3)должникот ќе се спои со едно или со повеќе лица;
4)ќе се продаде цел или дел од имотот на должникот, со или без правата на одвоено намирување;
5)ќе се подели целиот или дел од имотот на должникот меѓу доверителите;
6)ќе се определи начинот на намирување на стечајните доверители;
7)ќе се намират или изменат правата на одвоено намирување;
8)ќе се намалат или одложат исплатите на обврските на должникот;
9)обврските на должникот ќе се претворат во кредит;
10)ќе се замени некоја или сите обврски на должникот кон доверителите со иудел или акции кои ги поседуваат содружниците, односно акционерите;
11)ќе се преземе гаранција или ќе се даде друго обезбедување за исполнување на обврските на должникот;
12)ќе се преетвори некоја или сите обврски на должникот кон доверителите во удел или акции во реорганизираниот должник, врз основа на претходна процена на нето вредноста на основната главнина на друштвото, од страна на овластен проценител и
13)ќе се дозволи зголемување на основната главнина на друштвото преку издавање на акции и удели за доверителите или за нови инвеститори.
Би сакале да напоменеме дека во постапка се измени и дополнувања на законот за стечај со цел да се отстранат недостатоците од организациски и процедурален аспект.коишто се јавија во текот на примената на законот. Промените се вршат во рамките на реформите во судскиот систем. Исто така, во постапка се и измени и дополнувања на законите за парнична и извршна постапка, исто така со цел да се обезбеди правина сигурност на учесниците во должничко- доверителскиот однос.
6. Дали Владата подготвила пакети за преструктуирање на одредени сектори? Ако е тоа случај, дали одржливоста на претпријатијата е начело по кое се водат програмите за преструктуирање или постојат некои други цели, како на пример вработувањето? Како се финансираат тие програми? Дали државната помош е во согласност со прописите на ЕУ за државна помош?
Во случајот на приватизацијата во Република Македонија не се правени разлики во начинот на приватизирање и/или преструктурирање однос на претпријатија од одделни сектори во рамките на индустријата, туку истите принципи се применувани за претпријатијата од сите сектори. При приватизацијата на претпријатијата од индустријата без преструктурирање (Види одговор II_V_14), разлики во поглед на можностите за избор на моделите на приватизација постоеле само во однос на големината на претпријатието (мали, средни или големи) но не и во однос на секторот, а истото е случај и при приватизацијата на претпријатијата од индустријата со претходно преструктурирање (кај големите претпријатија-загубари). Оттука, не постојат посебни секторски специфични пакети за преструктурирање на одредени сектори, освен за секторот за челик, каде е усвоена Националната програма за реструктуирање и преобразба на челичната индустрија на Република Македонија, што е обврска согласно протоколот 2 од Спогодбата за стабилизација и асоцијација.
Од друга страна, иако не во рамките на индустриската дејност, разлики во приватизацијата и преструктирирањето имаше кај претпријатијата од други дејности. Прв таков специфичен случај беа препријатијата од земјоделието (кои приватизацијата ја започнаа од 1996 година), а потоа и од дејностите телекомуникации, енергетика (приватизацијата е се уште во тек), осигурување, комуналната дејност, игрите на среќа, аптеките и некои здравствени услуги и тн.
Во однос на специфичното преструктурирање посебно внимание заслужува процесот на приватизација и преструктуирање на земјоделските претпријатија. Земјоделските претпријатија беа изземени од процесот, со цел тие поединечно да се опфатат со посебен закон, што се случи во 1996 година, со Законот за трансформација на претпријатијата и задругите со општествен капитал кои стопанисуваат со земјоделско земјиште (Службен весник на РМ бр. 19/96, 25/99, 81/99 и пречистен текст 48/00). Битна специфика на тој Закон во споредба со законот кој ги опфаќа индустриските претпријатија е што со него се бараше поголемо учество на Министерството за земјоделство и шумарство. Имено програмите за приватизација на сите земјоделски претпријатија требаше да се одобрат од страна на Министерството за земјоделство, шумарство и водостопанство. За сложените земјоделски комбинати, како и за претпријатијата кои располагаа со големо земјиште беше неопходно тие да се преструктуираат пред приватизациајата, односно да се продаваат одделно, според одделните дејности кои ги спроведуваат. Логиката заради која се инсистираше на ваквиот вид приватизација и преструктуирање лежеше во потребата за зголемување на ефикасноста и конкурентноста (заради подобрата специјализација) при продажбата на деловни единици со едноставни, а не комплексни основни дејности. Покрај ова, 15% од земјиштето што земјоделските комбинати го имаа на располагање се одземаше од постојните комбинати и се даваше на слободна продажба на приватните фармери. Цел на оваа мерка беше да се охрабри пазарот на земјиште во земјата..
Види го одговорот на наредното прашање од оваа поглавје.
7. Во случајот на секторот за челик: дали властите подготвиле план за преструктуирање кој предвидува намалување на капацитетите врз основа на анализа на побарувачката? Тече ли спроведувањето по план и во согласност со одредбите од ССА? Ве молиме опишете го сегашниот статус на спроведувањето на Протокол 2 од ССА?
Согласно член 23 од Спогодбата за стабилизација и асоцијација меѓу Европската Унија и Република Македонија од април 2001 година, односно член 10 од Времената спогодба за трговија и трговски прашања меѓу Европската унија и Република Македонија, а врз основа на одредбите од Протоколот 2 за производи од железо и челик, Владата на Република Македонија ја има прифатено обврската да подготви Национална програма за реструктурирање и преобразба на индустријата за производство на челик.
Врз основа на одлука на Владата од 2001 година, Министерството за економија, со задно со другите надлежни министерства, е обврзано да изготви Национална програма за реструктурирање и преобразба на челичната индустрија и да помогне во нејзината имплементација, во временски период од пет години. За оваа цел, во рамките на CARDS Програмата за периодот 2000-2006 година (Регулатива на Советот на Европската Унија бр. 2666/2000), алоцирани се средства кои се искористени за оформување на Националната програма за реструктурирање и конверзија на индустријата за железо и челик, како поддршка
на специфичен сектор во рамките на изготвувањето на Националниот план за економски развој.
Националната Програма за реструктурирање и пробразба на челичната индустрија беше припремена во соработка со странски консултант избран на меѓународен тендер (Euro Strategy Consultants) и Одделот за челик при Министерството за економија. Националната Програма и Индивидуалните бизнис планови за носечките претпријатија од овој индустриски сектор (Макстил, Ладна валавница и Валавница за ленти) на 19.07.2004 година, се усвоени од страна на Владата на Република Македонија, за што е информирана и Европската Комисија.
Националната Програма за реструктурирање и преобразба на челичната индустрија и Индивидуалните бизнис планови на компаниите, треба да обезбедат, во предвидениот петгодишен период, компаниите да ја достигнат предвидената економска виталност и способност за глобална конкуренција.
Види 15_Анекс _01
