VI. ФИНАНСИСКИ ПАЗАРИ
A. Општо
1. Можете ли да потврдите дека каматните стапки се главно пазарно определени? Дали постојат некакви стапки кои се определуваат на административен начин? Доколку да, дали постојат рокови за нивна потполна дерегулација?
Каматните стапки во Република Македонија се определуваат пазарно. Пазарното одредување на каматните стапки, како едно од основните начела на пазарната економија, е прифатено и целосно се имплементира во пракса. Каматните стапки се прашање на деловната политика на субјектите и се предмет на договор помеѓу договорните страни. Правната основа за пазарно одредување на каматните стапки произлегува од одредбите на член 388 од Законот за облигациони односи (“Службен весник на РМ“ бр. 18/01, 4/02 и 5/03), според кои одредувањето на висината на каматната стапка е оставено на диспозиција на договорните страни (физички и правни лица).
Административно е одредена само затезната камата, односно каматата што должникот ја плаќа во случај на доцнење со исполнувањето на паричните обврски. Оваа камата е регулирана со Законот за височината на стапката на затезната камата (“Службен весник на РМ” бр. 65/92 и 70/93). Според овој закон, затезната камата е објективизирана во смисла на тоа дека нејзината висина е врзана за, односно фиксирана како трикратен износ на есконтната стапка на Народна банка на Република Македонија (централната банка). Есконтната стапка е составен дел на инструментариумот на монетарната политика на централната банка. Фактот дека затезната камата е деривирана од неа не игра воопшто никаква улога во одлучувањето околу нејзиното менување. Не се планира дерегулација на оваа каматна стапка.
2. Дали постои квантитативен плафон за креирање на кредити? Кои инструменти се на располагање за да се спречи пребрзиот пораст на кредитите и потенцијалната волатилност на девизниот курс од намалување на квалитетот на портфолиото на кредиторите?
Квантитативен плафон за лимитирање на порастот на кредитите во банкарскиот сектор не постои. Ограничувањето на денарските пласмани од страна на централната банка, како директен инструмент на монетарната политика на НБРМ се применуваше од монетарното осамостојување (април 1992 година) до април 2000 година.
Аукциите на благајнички записи и задолжителната резерва претставуваат основни инструменти, кои НБРМ може да ги користи за спречување на брзиот пораст на кредитите и потенцијалната волатилност на девизниот курс.
Преку промена на каматната стапка и типот на тендерот на аукциите на благајнички записи НБРМ упатува сигнал за насоките на монетарната политика. Воедно, како инструмент за спречување на брзиот пораст на кредитите може да се користи и задолжителната резерва, преку зголемување на стапката на задолжителна резерва на банките кај НБРМ.
Исклучителен пример за ефикасноста на инструментите на НБРМ во поглед на спречување на притисоците врз девизниот курс, претставува периодот на кризата во Република Македонија во 2001 година. Имено, во услови на зголемени буџетски расходи за безбедносни потреби, повлекување на депозитите од банките од страна на населението под влијание на психолошки фактори и порастот на нивото на готови пари во оптек, зголемената побарувачка за девизи доведе до притисоци за депрецијација на девизниот курс на денарот во однос на германската марка. Во такви услови, НБРМ интервенираше двострано: на страната на понудата на девизниот пазар - преку продажба на девизи и на страната на побарувачката за девизи со повлекување на денарска ликвидност, првенствено преку аукциите на благајнички записи, чии каматни стапки, заради поголема атрактивност, беа двојно зголемени (во еден период каматните стапки достигнаа 20%). Заедно со други придружни мерки, меѓу кои и зголемување на стапките на задолжителна резерва, НБРМ успеа да ја задржи стабилноста на девизниот курс на денарот, а со тоа и ценовната стабилност.
Овие два инструменти, аукциите на благајнички записи и задолжителната резерва, се инструменти на монетарната политика и се користат во функција на остварување на целите на монетарната политика. Освен донекаде посредно (преку влијание врз порастот на кредитите и флуктуациите на девизниот курс), тие не се користат за цели на спречување на ерозијата на кредитното портфолио.
Во таа смисла, ризикот на ерозијата на кредитниот квалитет, и воопшто и како резултат на одредени фактори како што се пребрзиот пораст на кредитите и флуктуацијата на девизниот курс, е во делокругот на супервизорската функција на Народна банка на Република Македонија. Тој ризик се разгледува на ниво на одредена банка во зависност од конкретната ситуација. Во тој контекст, пребрзиот пораст на кредитите не се смета за факт кој сам по себе доведува до ерозија на кредитниот квалитет, туку само како потенцијален индикатор дека тоа може да се случи на ниво на одредена банка. Ризикот на влошување на кредитното портфолио заради флуктуациите на девизниот курс е познат на ниво на банкарската супервизија, но, во овој момент, не е оценето дека интензитетот на овој ризик бара воведување посебни инструменти кои тој ризик би го контролирале или регулирале.
3. Дали Република Македонија има пристап на меѓународните финансиски пазари? Доколку да, дали можете да дадете проценка за пристапот на меѓународните финансиски пазари на државата и на приватниот сектор? Под кои финансиски услови? Ве молиме да наведете примери.
Државниот и приватниот сектор имаат пристап на меѓународните финансиски пазари, меѓутоа, генерално пристапот е ограничен. Причини за тоа се кризите во регионот, како и во земјата и до скоро непостоењето на оценка за кредитен рејтинг за Република Македонија доделена од меѓународните рејтинг агенции. Сето тоа резултираше странските кредитори да поставуваат определени предуслови доколку се одобруваат кредити на субјекти во Република Македонија, односно повисока премија за изложувањето која се огледа во повисока каматна стапка, барање за депонирање на колатерал или главно склучување аранжмани на период до 1 година, барање на гаранции од трети лица и сл. Како главен извор на странско финансирање, државниот сектор најмногу го користеше задолжувањето кај меѓународните финансиски институции, како што се ММФ, ИДА, ИБРД, ЕБРД, ЕИБ. Единствен настап на Република Македонија на меѓународниот пазар на капитал беше на 26 март 1997 година, кога е извршена размена со нови обврзници на дел од долгот на поранешна СФРЈ, кој припаѓа на Република Македонија, кон одредени странски комерцијални банки организирани како Лондонски клуб на кредитори. За износот на долгот од 228.727.000 УСД се издадени две обврзници на Република Македонија со променлива каматна стапка, едната во износ од 221.214.000 УСД т.н. Глобална обврзница издадена по регулатива Ц, а другата е т.н. Ограничена обврзница издадена по барање на американските кредитори во износ од 7.513.000 УСД. Обврзниците се објавени и котираат на Луксембуршката берза. Спредот на овие обврзници се движел од 311 до 670 базични поени.
Доминантен извор за финансирање на приватниот сектор во Република Македонија се банкарските кредити и главно се финансира со странски кредити од меѓународните финансиски институции, како што се ЕБРД, ИБРД и странски комерцијални банки. На берзите во странство нема котации на компании од Република Македонија, ниту пак постојат други хартии од вредност кои се издадени од страна на македонски претпријатија на финансиските пазари во странство.


Во јули оваа година Република Македонија го доби првиот суверен долгорочен кредитен рејтинг ББ со позитивни изгледи во наредниот период од меѓународната рејтинг агенција Standard and Poors. Со добиениот рејтинг се очекува Република Македонија, а и приватниот сектор да имаат олеснет пристап до меѓународните финансиски пазари.
Во таа смисла, треба да се спомене синдицираниот заем доделен на Тутунска банка АД Скопје од 21.12.2004, во вкупен износ од 20 милиони Евра, во кој освен ЕБРД со 7 милиони Евра, учествуваат и неколку меѓународни банки како Erste Bank Austria, Raiffeisen Austria, BHV Germany и KBC Bank Belgium и.т.н. Заемот е доделен на две години, со можност за продолжување за уште една година.
4. Каква е правната рамка за кредитирање на приватниот сектор од страна на Централната банка? Доколку постои, колку се важни таквите кредити во пракса? Дали надлежните органи предвидуваат промена на таквата рамка?
Со членот 83 од Законот за Народната банка на Република Македонија (“Службен весник на РМ“ бр. 3/2002, 51/2003, 85/2003, 40/2004), (види 11_Прилог_01) на Народната банка и е забрането да врши комерцијални активности што не се поврзани со остварувањето на нејзините функции (наведени во член 10 од Законот за НБРМ) и да дава гаранции и други видови на обезбедување за обврските на приватниот сектор.
Народна банка, со цел остварување на функцијата за регулирање на општата ликвидност во банкарскиот систем, може да одобрува краткорочни кредити на банки под услов кредитот да е осигуран со инструменти за обезбедување (член 16 став 1 од Законот за Народна банка).
Во таа смисла, Народна банка на Република Македонија, во зависност од нивото на ликвидност во банкарскиот систем, спроведува кредитни операции преку аукции на кредити (Одлука за спроведување на аукција на кредити на Народна банка на Република Македонија, “Службен весник на РМ“ бр. 24/00) и одобрува ломбардни кредити на банки преку ноќ (Одлука за ломбарден кредит , “Службен весник на РМ“ бр. 11/03).
Во изминатиот период, почнувајќи од средината на 2000 година, како резултат на создавањето на вишок на ликвидност во банкарскиот систем, Народна банка нема одобрено кредити на банките преку аукции.
Од истите причини, ломбардните кредити, се многу ретко применуван инструмент. Така во изминатите две години, Народна банка на Република Македонија има одобрено ломбардни кредити преку ноќ само 6 пати.
Во текот на 2005 година се предвидува воведување на репо операции со државни хартии од вредност со што ќе се поедностави техниката на обезбедување на кредитните операции на Народна банка на Република Македонија.
Покрај тоа, во текот на јуни 2004 година, извршени се измени во Законот за Народна банка, со кои е дадена законска можност Народна банка на Република Македонија, заради одржување на стабилноста на финансискиот систем, да може на банка да и одобри краткорочен кредит за ликвидност (кредит во крајна инстанца), под услов кредитот да е осигурен со инструменти за обезбедување. (член 16 став 2, од Законот за Народна банка).
Постапката и условите за одобрување на овие кредити се регулирани со Одлука за краткорочен кредит за ликвидност во крајна инстанца (“Службен весник на РМ број 84/04“).
5. Кои се главните карактеристики на меѓубанкарскиот систем за клиринг и порамнување? Какво е искуството со овие релативно нови режими? Дали се предвидуваат промени во платниот систем?
НБРМ е сопственик и управува со Македонскиот Интербанкарски Платен Систем - МИПС. Системот започна со работа од 30.07.2001 година. МИПС е Систем за бруто порамнување во реално време (RTGS - Real Time Gross Settlement System).Тоа значи дека плаќањата помеѓу учесниците се извршуваат веднаш (за помалку од 1 секунда) и поединечно. По порамнувањето во МИПС, плаќањата се конечни.
Платниот промет во Република Македонија, целосно се извршува преку банките, а порамнувањето помеѓу банките се извршува во системот за порамнување на НБРМ - МИПС.
Учесници во МИПС се:
1.НБРМ;
2.Носителите на платен промет (банките);
3.Брокерски друштва;
4.Централниот Депозитар за Хартии од Вредност;
5.Клириншките системи; и
6.Трезорскиот систем.
Во МИПС може да има и други учесници кои не вршат плаќања, туку го користат системот за сигурна електронска комуникација со банките.
Учеството во МИПС се обезбедува врз база на Договор за учество, согласно кој учесниците ги прифаќаат Правилата за работа на МИПС, кои ги пропишува НБРМ. Со Правилата се регулирани: учеството, достапните сметки, процедурите за вклучување и одстранување, начините на пренесување на пораки, достапните пораки и нивниот формат, приоритетите на пораките и редовите на чекање, надоместокот кој го плаќаат учесниците, работните денови, терминскиот план итн.
Учесниците може да изберат на кој начин ќе ги разменуваат пораките со МИПС. НБРМ ги нуди следниве начини, преку кои може да се разменуваат пораки:
-FIN сервисот на меѓународната мрежа SWIFT;
-Frame Relay мрежата на Македонски телекомуникации; и
-Директна врска со сиситемот преку локална мрежа.
За заштита и авторизација на пораките кои се пренесуваат преку горенаведените мрежи се користи PKI технологија.
Основни карактеристики на МИПС се:
-Работи на бруто основа во реално време;
-Извршува меѓубанкарски плаќања;
-Извршува плаќања на НБРМ; (Преку МИПС се извршуваат плаќањата помеѓу банките и НБРМ кои произлегуваат од работите поврзани со странска валута, благајничките записи и другите работи поврзани со спроведување на монетарната политика);
-Плаќањата се извршуваат ако има доволно покритие на сметката на учесникот (под покритие на сметка на учесник се подразбира состојба на сметката зголемена со дозволеното дневно пречекорување и намалена за пропишаните дневни лимити од страна на НБРМ);
-Секојдневно одобрување на дневно пречекорување на банките врз основа на колатерал. Пречекорувањето во рамки на денот е безкаматно;
-Извршува кредитни и дебитни трансакции;
-Порамнетите плаќања се неотповикливи;
-Редови на чекање (Плаќањата кои не можат да се извршат поради недостаток на покритие на сметката на плаќачот се ставаат во ред на чекање. Кога ќе пристигнат средства, плаќањате се извршуваат врз основа на приоритет, а во рамки на ист приоритет по FIFO принцип. МИПС има вградена опција за разрешување на закрчување на пораките кои се во ред на чекање (gridlock resolution). Доколку се активира оваа опција се оди на нето пребивање на пораките во ред на чекање на сите банки. Системот има вградено можности за повеќе опции: пребивање по приоритет, по FIFO, комбинирано FIFO+приоритет и приоритет+FIFO или по растечки/опаѓачки редослед според износот на пораката, но согласно со правилата моментално се користи единствено приоритет+FIFO);
-Плаќањата кои не се порамнети на крајот од денот се враќаат на плаќачот;
-Банката има можност да ја следи состојбата и прометот на нејзината сметка во МИПС и можност да управува со редот на чекање (промена на приоритетот и откажување на плаќањето);
-Системот овозможува пребарувања по испратените пораки, известувања за состојбата на сметката итн;
-За комуницирање помеѓу учесниците се користат стандардни меѓубанкарски пораки во согласност со меѓународните SWIFT стандарди;
-Во системот се применуваат документи во електронски облик - потпишани со електронски потпис;
-Системот има опции за водење на повеке сметки за еден учесник;
-Системот има можност за работење со повеќе мрежи, по пат на V шема;
-Поврзан е со Централниот Депозитар на хартии од вредност и преку МИПС се врши порамнување на хартиите од вредност на основа "доставување заедно со плакањето" (DVP);
-Просечно дневно во 2003 година во МИПС се порамнети 7.203 трансакции со просечна дневна вредност од 2.640,07 милиони денари.
Информациониот систем со кој се опслужува МИПС е производство на Hewlett Packard.
МИПС системот работи во согласност со базичните принципи за системски значајните платни системи, пропишани од Комитетот за Системи за Плаќање и Порамнување при Банката за Меѓународни Порамнувања. При последната оценка од ФСАП мисијата на ММФ и Светска банка од септември 2003 година, утврдено е дека:
-во системот се потполно применети 4 принципи (Observed);
-во системот се воглавно применети 4 принципи (Broadly observed);
-во системот делумно е применет 1 принцип (Partially observed);
-во системот нема принцип кој не е применет (Not Observed) и
-еден принцип не се однесува на системот (Not Aplicable), со оглед дека МИПС е РТГС систем, а тоj принцип се однесува само за нето системи.


Тоа значи дека ФСАП мисијата утврди дека во МИПС се применети сите принципи за Системски Значајни Платни Системи.
Покрај во МИПС, согласно со Законот за платен промет, меѓубанкараските плаќања може да се извршуваат и преку клирншки куќи, кои на крај ќе се порамнат во Системот за порамнување на НБРМ - МИПС. Во овој момент, најголема клириншка куќа е Клириншки Интербанкарски Системи АД Скопје - КИБС. Таа е основана од 16 банки и е акционерско друштво. Согласно со Законот за платен промет, НБРМ е одговорна за вршење надзор над работењето на КИБС.
Учесници во клириншката пресметка се носители на платен промет (банки кои имаат лиценца за вршење на платен промет од НБРМ).
Карактеристики на КИБС:
-Сопственост и управување од страна на 16 комерцијални банки;
-Пребива голем број на мали меѓубанкарски плаќања на учесниците кои не надминуваат износ од 1.000.000,00 денари (Висината на овој износ ја определува НБРМ);
-Пребивањето на платните трансакции се извршува на мултилатерален нето принцип;
-Пресметката се одвива во еден циклус дневно;
-Учесниците во КИБС имаат отворено пресметковни сметки;
-Конечното порамнување на нето позициите на пресметковните сметки на учесниците во КИБС се извршува на нивните сметки за порамнување во НБРМ преку МИПС со што плаќањата стануваат конечни;
-Постои процедура на "одмотување" (која досега не е применета поради вгардените опции за раководење со ликвидноста на банката во МИПС);
-Информациониот системот за мултилатерално нетирање е изработен од страна на КИБС.
Од тригодишното искуство, може да се каже дека МИПС се покажа како ефикасен и сигурен систем за плаќања и порамнувања. Во текот на 2003 година, системот беше расположив во 99,8% од предвиденото време.
Воведувањето на новиот платен систем овозможи:
-водење на сметките на банките во НБРМ;
-водење на сметките на правните лица во комерцијалните банки на конкурентска основа;
-повеќе сметки во повеќе банки по избор на правните лица со што се овозможува диверсификација на ризикот за правното лице;
-воведување на нови сервиси од страна на банките за нивните клиенти;
-извршување на итните плаќањата во реално време;
-олеснето управување со ликвидноста на банките, со оглед дека за големите плаќања се информирани во реално време;
-елиминирање на ризиците од порамнувањето за НБРМ;
-порамнување на хартиите од вредност на DVP основа, итн.


Во рамките на понатамошниот развој на платните системи во Република Македонија, врз основа на веќе донесената регулатива од страна на НБРМ за собирање на податоци за платниот промет, се планира систематски да се собираат и објавуваат податоци за платниот промет во склад со ЕУ праксата ("Blue Book"). Исто така, за подобрување на ефикасноста на платниот систем и разрешување на отворени прашања од координативен карактер во фаза е основање на Национален совет за платни системи на Република Македонија кој ќе го изработи Стратегискиот документ за натамошниот развој на платните системи во земјата во склад со директивите на ЕУ за платните системи.
B. Банкарски сектор (види исто така Поглавје 3 – Слободно движење на услуги)
1. Ве молиме да ја опишете моменталната состојба во врска со пристапот на приватните трговски друштва до банкарски кредити и каков е трендот во споредба со претходните години. Во колкава мерка прашањата поврзани со регистрација на сопственоста и спроведувањето на стечајот го попречувале-ат пристапот до кредити?
Според важечката регулатива во Република Македонија, приватните компании имаат еднаков пристап до банкарските кредити. Условите под кои се одобруваат банкарските кредити ги определуваат банките со својата деловна политика при што се раководат од пропишаните супервизорски стандарди и барањата за прудентно управување.
Реструктуирањето, конкуренцијата и свртеноста на банките кон клиентите го олесни пристапот на претпријатијата на кредитниот пазар. Притоа, формирањето на банки за микрокредитирање, и вклучувањето на микрокредитите во стандардните производи и на големите банки, го подобри пристапот до кредитите и на малите претпријатија.
Се до крајот на 2002 година во Република Македонија како резултат на ниско ниво на штедење во банките, преструктуирање на реалниот сектор на економијата, преструктуирање и консолидирање на банките, високите активни каматни стапки, спората реализација на корателарот и неизвесноста од неколкуте шокови од неекономски карактер, кредитниот пазар беше релативно “анемичен”. Постепеното исцрпување на делувањето на овие фактори резултираше со отпочнување на раст на кредитирањето на приватниот сектор од почетокот на 2003 година. Притоа е регистрирано и засилено кредитирање на корпоративниот сектор, иако со значително помал интензитет споредено со кредитирањето на населението.


Од аспект на кредитирањето на претпријатијата, графиконот покажува интензивен годишен пораст на пласманите кај претпријатијата во 2000 година (15,7%), што делумно произлегува од укинувањето на кредитните лимити во април 2000 година (последен директен монетарен инструмент). Во 2001 година, како резултат на безбедносната криза, регистрирана е кредитна контракција во корпоративниот сектор (годишен пад од 0,1%) а во 2002 година износот на кредити алоциран во секторот претпријатија забележа незначителен годишен пораст (0,1%). Во овој период значителното зголемување на депозитниот потенцијал на банките (заради конверзијата на 12-те валути во евро ) не резултираше со позасилена кредитна активност на банките, што се должи на неизвесноста околу обемот и динамиката на повторно повлекување на овие средства од банките. Стабилизирањето на економијата во 2003 година, во услови на натамошен пораст на депозитната база на банките, намалена цена на кредитите, поактивна деловна политика на банките и либерализација на девизното кредитирање придонесоа за поинтензивен годишен пораст на кредитите на претпријатијата во 2003 година за 8,1%. Сепак, во 2003 година, нивното учество во БДП забележа пад (за 0,7 процентни поени), рефлектирајќи ја поголемата ориентација на банките кон кредитирање на населението. Во текот на 2004 година е забележан континуиран пораст на кредитите алоцирани во корпоративниот сектор, со што банките и понатаму ја зајакнуваат својата улога во обезбедувањето на дополнителна финансиска поддршка за нови инвестиции. На крајот на јуни 2004 година, во однос на крајот од претходната година вкупните кредити одобрени на претпријатијата бележат пораст од 7,7%. Притоа, вака интензивираната кредитна активност е проследена со постепено подобрување на кредитното портфолио (што се согледува преку намалениот процент на лоши пласмани во вкупната кредитна изложеност).
Прашањата поврзани со регистрација на сопственоста и спроведувањето на стечајот се битни за пристапот до кредити на трговските друштва. Иако, регистрацијата на залогот/хипотеката се врши надвор од судовите (кај нотарите), воспоставувањето на хипотека зависи од поседувањето на имотен лист. Процедурата за добивање на имотни листови е многу бавна, а во голем број на општини сеуште не е воспоставен Катастар на недвижности. Кај залогот на подвижни предмети е постигнат голем напредок со формирањето на Централен регистар каде се евидентира залогот на подвижни предмети. Истотака, веќе функционира и Централен депозитар каде се евидентира сопственоста на хартиите од вредност.
Реализацијата на залогот/хипотеката се одвива во вонсудска постапка, со продажба на хипотеката/залогот преку нотар. Меѓутоа, заради непостоење на развиен пазар на недвижнини, продажбата на хипотеката се одвива бавно. Исто така, постојното законодавство им дава одредени права на должниците при поставувањето на продажната цена на хипотеката од страна на нотарот.
Во Законот за стечај (“Службен весник на РМ” бр. 55/97, 53/00, 37/02 и 17/04), постојат општи одредби кои наложуваат стечајните постапки да се спроведуваат брзо и ефикасно со цел да се заштитат интересите на доверителите. Сепак, во реалноста, заради релативно ниската ликвидност на пазарот и како и недоволната ефикасност на судовите доаѓа до пролонгирање на процесот на утврдување на побарувањата и реализацијата на стечајната маса.
Заради ова, а со цел надминување на постојните слабости на стечајните постапки во Република Македонија, во тек е постапка за изменување и дополнување на Законот за стечај. Измените и дополнувањата се во насока на забрзување на стечајната постапка со посебно внимание на отстранувањето на слабостите во работата на судовите кои ги водат стечајните постапки, усогласување со европското законодавство и усогласување со законите кои се поврзани со Законот за стечај, а кои веќе ја поминаа постапката на усогласување со европското законодавство.
Сите претходно наведени фактори имаат значајно влијание врз формулирањето на кредитните политики на банките во смисла на кредитирање на бонитетни клиенти и пласирање на средства кај клиенти кои се во можност да обезбедат колатерал за кој има ликвиден пазар.


2. Ве молиме да го процените степенот на конкуренција во банкарскиот сектор (ценовна конкуренција, нови производи, промени во уделот на пазарот и др. показатели). Дали постои загриженост околу пазарниот удел на двете најголеми банкарски институции?
Банкарскиот систем во Република Македонија е од универзален карактер. Него го сочинуваат 21 банка и 15 штедилиници.
Банкарската индустрија помина низ сеопфатен процес на реструктуирање. Во периодот 1994 - 1999, се реализира финансиско реструктуирање на банките кое опфаќаше претварање на дел од лошите побарувања на старите банки во државни обврзници и банкротирање на втората по големина банка во тоа време - Југобанка Скопје. Вториод период (2000 - 2004), опфаќа оперативно преструктуирање на банкарската индустрија кое вклучува: воведување на нови политики и процедури за управување со ризиците, нови информациони технологии, зголемување на ефикасноста во работењето, лансирање на нови банкарски производи, приблизување на банките кон клиентите, зголемување на конкуренцијата и воведување на транспарентност во работењето на банките.
Според големината на вкупната актива банките во Република Македонија, може да бидат категоризирани во три групи и тоа:
−големи банки (со актива над 15 милијарди денари);
−средни банки (со актива од 2 до 15 милијарди денари); и
−мали банки (со актива до 2 милијарди денари).
Согласно овој критериум групата на големи банки се состои од 2 субјекти, групата на средни банки од 7, додека 12 банки имаат вкупна актива помала од 2 милијарди денари и влегуваат во групата на мали банки.
Степенот на концентрација во банкарството одговара на степенот на концентрација за мала и отворена економија. Најголемите две банки имаат пазарно учество од 55,9% Групата на средни банки има пазарно учество од 30,2%, а пазарното учество на малите банки изнесува
13,9%.
Дистрибуцијата на капиталната моќ во рамки на претходно дефинираните групи на банки е релативно рамномерно распоредена. Двете најголеми банки учествуваат со 30,7% во вкупниот капитал на банкарскиот систем, групата на средни банки со 36,5% а групата на мали банки со
32,8%.
Во дистрибуцијата на кредитниот пазар и депозитниот потенцијал на банките доминантно учество имаат двете најголеми банки кои во кредитен пазар учествуваат со 47,9%, а во вкупниот депозитен потенцијал со 66,3%.
Во табелата дадена подолу е даден графички приказ на пазарното учество на поодделните групи на банки според следните критеруми: вкупната актива, депозити и кредити


ПАЗАРНО УЧЕСТВО НА БАНКИТЕ ВО БАНКАРСКИОТ СИСТЕМ НА РЕПУБЛИКА МАКЕДОНИЈА
големи банки средни банки мали банки
Извор НБРМ
Во периодот на реструктуирање на банките, странски банкарски групации (главно од Грција, Словенија, Австрија, Турција и Бугарија) се стекнаа со мнозинско учество во акционерскиот капитал на банките. Странските инвеститори учествуваат со 60 посто во вкупниот акционерски капитал на банките (47,5 % во вкупната актива). Така, National Bank of Greece (NBG) го откупи контролниот пакет акции во Стопанска Банка АД Скопје, Групацијата NLB Ljubljana го откупи контролниот пакет на акции во Тутунска Банка АД Скопје, Alpha Bank Greece го откупи контролниот пакет на акции во Кредитна Банка АД Скопје, а TC Ziraat Bankasi Turkey основа своја подружница во Република Македонија, Прва Инвестициона банка го откупи контролниот пакет на акции во Балканска банка, а Банката на Австрија отвори свое претставништво.
Во 2003 година согласно Законот за банки за микро финансирање (“Службен весник на РМ“ бр. 61/02) беше основана Про-Кредит Банка АД Скопје. Акционери на Банката се неколку меѓународни финансиски институции за поддршка на развојот и микрофинансирање:
−EBRD - European Bank for Reconstruction and Development;
−IFC - International Financial Corporation;
−IMI - International Micro Investitionen AГ;
−FMO - Nederlandshe Financierings Maatschappij voor Ontwikkelingslanden N.V
−KfW Bank.
Конкуренцијата, пазарната дисциплина и транспарентноста постојано се унапредуваат. Банките се обврзани и јавно ги публикуваат своите годишни и полугодишни финансиски извештаи. Покрај тоа, банките перманентно објавуваат податоци за работењето на своите веб страници. Конкуренцијата се манифестира во три домени: постепеното намалување на каматните маргини (види поопширно во следното Прашање), перманентното нудење на нови производи, и свртеноста на банките кон клиентите и агресивната промотивна и маркетиншка кампања. Сепак, конкуренцијата во банкарската индустрија, не доведе до окрупнивање и преземање на банките.
Кај групата на големи банки, како и кај банките кај кои се влезени странски стратешки инвеститори, видлив е трендот на вложување во нови банкарски технологии и пристап до know-how од матичните банки за развој на нови банкарски продукти.
Пазарната дисциплина, транспарентноста и стриктните супервизорски стандарди го спречуваат создавањето на монополски пазарни структури. Тие, заедно со ефикасното корпоративно управување, перманентно го јакнат управувањето со ризиците и ја унапредуваат репутацијата и стабилноста на водечките банки и на банкарската индустрија во целина.
3. Кој е просечниот опсег на каматните стапки (стапка за кредити и депозити во домашна
истранска валута, соодветно) во банкарството во изминатите години? Ве молиме да наведете податоци за профитабилноста на банките во последните години и коментар за нивниот развој.
Во табелата и графиконот што следат се прикажани движењето на каматните маргини помеѓу кредитите и депозитите искажани во денари (локална валута). На финансиските инструменти деноминирани во локална валута отпаѓа 44 посто од вкупната актива на банките.Просечните каматни маргини на денарските финансиски инструменти сé до 2003 година се одржуваа непроменети, Тие значително се намалуваат во 2004 година. На крајот од јуни 2004 година каматните маргини на денарските средства беа сведени на 6.1%, од 8% на крајот од 2003 година. Падот на денарските каматни маргини, во првото полугодие од 2004 година се должи на зголемената конкуренција во банкарството, завршувањето на процесот на оперативно преструктуирање на банките и намалувањето на некаматносната и нискокаматносната актива во девизи, која на крајот од 2003 година учествуваше со 45% во вкупната актива на банките.
Табела: Просечни каматни маргини
(во процентни поени)
Извор: НБРМ
На следната табела прикажано е движењето на бројот на банки кои оствариле добивка и загуба во работењето во текот на периодот од 1999 година до 2003 година. Притоа, во податоците за 2002 и 2003 година (во двете табели што следуваат) не се вклучени податоците за активата на една банка, која во јануари 2003 година беше воведена под привремена управа, а над истата беше отворена стечајна постапка во март 2004 година.
Табела: Преглед на движењето на бројот на банки кои оствариле добивка/загуба по години
Извор: НБРМ
На следната табела е прикажано движењето на повратот на средствата и повратот на капиталот.
Табела: Преглед на движењето на повратот на активата и повратот на капиталот по години
Извор: НБРМ
Процесот на оперативно преструктуирање на банките во периодот 2000 - 2004., што вклучуваше и чистење на билансите на банките од нефункционалните кредити, детерминираше концентрација на високи загуби кај пооделни банки, и ниска профитабилност на банкарската индустрија набљудувано во целина, со исклучок на 2001 година кога банкарската индустрија во целина искажа загуба. Притоа, ефектите од оперативното преструктуирање на банките беа зајакнати со ефектите од интерниот конфликт во 2001 година.
Оперативното преструктуирање на банките во овој период претежно се манифестираше во квалитативни промени во индустријата: ефикасни политики за управување со ризици, зголемена конкуренција, лансирање на нови производи, чисти и здрави банки, воведување на нови информациони технологии, зголемена ефикасност. На тој начин банките станаа оспособени да одговорат на сите идни предизвици, што соодветно ќе се одрази и на нивната профитабилност.
4. Кој е просечниот рок на доспевање на банкарските кредити за приватниот сектор во изминатите години? Колкаво е учеството на краткорочните кредити (до една година)?
Во рамките на монетарната статистика, рочноста на пласманите се следи според договорната рочност. Воедно, дистинкција се прави само помеѓу краткорочни пласмани (достасување до една година) и долгорочни пласмани (достасување над една година). Притоа, при пресметките, во приватниот сектор не се вклучени централната власт, фондовите и нерезидентите.
Анализата на рочната структура на пласманите одобрени на приватниот сектор покажува засилена ориентација на банките во последните две години кон кредитирање на долг рок.
Табела: Рочна структура на пласманите во приватниот сектор
(учество во вкупните пласмани во %, месечен просек за годината)
Извор: НБРМ
Притоа, позитивната тенденција на зголемување на учеството на кредитирање во однос на краткорочното кредитирање е карактеристична како за кредитирањето на секторот претпријатија, така и за кредитирањето на секторот население (при што таа е поизразена кај секторот население).
Рочна структура на пласманите на населението и претпријатијата
Извор: НБРМ
Во согласност со супервизорските податоци, во следната табела е даден приказот на резидуалната договорна рочност на кредитите одобрени на приватниот сектор:
Табела: Резидуална рочност на кредитите одобрени на приватниот сектор со состојба
30.06.2004 година
(во %)
Извор: НБРМ
Во текот на 2004 година, Народна банка донесе Одлуката за методологијата за определување, оценка и раководење со ликвидносниот ризик на банките ("Службен весник на РМ" бр. 4/04). Согласно оваа Одлука, Народна банка ја следи резидуалната рочна структура и очекуваната рочна структура на средствата и обврските на банките поделени по поодделни билансни позиции. Следењето на резидуалната и очекуваната рочна структура и резултатите од анализите кои ќе бидат извршени врз основа на прибраните податоци треба да резултираат со дефинирање на прудентни лимити за управување на ризикот на ликвидноста во законската рамка во текот на идните неколку години.
5. Колкав е степенот на евроизација/доларизација и на активата и на пасивата во банкарскиот систем? Ве молиме да наведете податоци за депозитите/заемите деноминирани и индексирани во стратски валути. Дали банките преземаат посебни мерки за заштита од валутниот ризик?
Евроизацијата на македонската економија и на финансискиот систем се големи. Учеството на девизните обврски на банките во вкупната пасива на крајот од јуни 2004., изнесуваше 59 посто. Притоа, девизните депозити во вкупните депозити на банките учествуваат со 53 посто, при што депозитите во евра учествуваат со 70 посто во вкупните девизни депозити. Слична е и валутната структира на активата на банките. Девизната актива учествува со 56 посто во вкупната актива, при што девизно деноминирани кредити (девизни кредити и кредити зо девизна клаузула) учествуваат со 39 посто во вкупните кредити. Како и кај депозитите, така и кај кредитите, водечка валута што се употребува е еврото.
Подолу е дадена табела со податоци за периодот од 1999 до 30.06.2004 година со податоци за степенот на евроизација на банкарскиот систем во Република Македонија
СТЕПЕН НА ЕВРОИЗАЦИЈА НА БАНКАРСКИОТ СИСТЕМ ВО РЕПУБЛИКА МАКЕДОНИЈА во (000)МКД
Извор:НБРМ
Со цел следење, контрола и заштита од изложеноста на банките во Република Македонија на ризикот на девизните курсеви поставени се повеќе прудентни супервизорски стандарди, дефинирани во Одлуката за утврдување и пресметување на отворени девизни позиции на банките (“Службен весник на РМ“ бр. 103/01-пречистен текст). Така, отворената девизна (долга) позиција по одделна валута може да изнесува најмногу до 20% од гарантниот капитал, со исклучок на отворената девизна позиција во евро, која може да изнесува најмногу до 30%од гарантниот капитал на банката. Отворената (кратка) девизна позиција по одделна валута, како и отворената агрегатна кратка девизна позиција може да прикажуваат негативен износ од 10% од гарантниот капитал на банката. Воедно, лимитирана е и отворената агрегатна (долга) девизна позиција која може да изнесува најмногу 50% од гарантниот капитал на банката. Со тоа, воспоставените квантитативните ограничувања овозможуваат делумна превенција од поголеми флуктуации на девизниот курс.
Заштитата од курсниот ризик детерминира банките да имаат врамнотежени девизни позиции. Во првото полугодие од 2004 година, банките имаа долга вкупна агрегатна отворена девизна позиција. Долгата девизна позиција во однос на вкупниот агрегиран гарантен капитал изнесува 50,6%, додека долгата изложеност на еврото како најдоминантна валута, во однос на агрегираниот гарантен капитал изнесува 38,8%. Притоа, при пресметката на отворената девизна позиција се земени и државните обврзници што се деноминирани во евра, а ги поседуваат банките како резултат на нивното финансиско преструктуирање (претварање на дел од лошите пласмани во државни обврзници деноминирани во евра).
Со оглед на недоволно развиениот финансиски пазар и непостоењето на фјучерси и опции, ефикасното управување со отворената девизна позиција т.е. врамнотежувањето на девизната актива со девизната пасива е единствената стратегија за ефикасно управување со девизниот ризик.
6. Како ја проценувате стабилноста на банкарскиот сектор? Каква е моменталната состојба во врска со лошите (ризични) заеми на банките? (Ве молиме наведете ги сметководствените прописи во врска со овие заеми). Ве молиме да доставите проценка на неисполнителните заеми во државните и приватните банки (во вкупен износ и како % од вкупната актива). Каков е развојот во последните неколку години? Дали е видлив ефектот од изминатиот брз кредитен пораст во однос на просечниот квалитет на кредитното портфолио?
Генерално, банкарскиот систем може да се оцени како стабилен. Оваа оценка може да се поткрепи со неколку показатели за перформансите на банкарскиот систем, како што се стапката на адекватност на капиталот, учеството на ликвидната актива во вкупната актива на банкарскиот систем, покриеноста на краткорочните обврски со ликвидна актива, како и односот на лошите пласмани и потенцијалните загуби за кредитен ризик во однос на вкупната кредина изложеност.
Просечната стапка на адекватност на капиталот на банкарскиот систем со состојба на 30.06.2004 година изнесува 25,7%, што е за над три пати повисоко во однос на минимално пропишаната капитална адекватност. Тоа, истовремено укажува на ниската кредитна активност на банките во изминатиот период и високиот потенцијал за забрзана кредитна експанзија во идниот период.
Банкарскиот систем покажува релативно висока ликвидност, што пред е резултат на ефикасното управување на банките со ликвидносниот ризик. И покрај рочната трансформацијата на средствата што ја вршат банките, ликвидноста постојано се одржува во рамките на прудентните банкарски стандарди. Така, просечното учество на високоликвидните средства во вкупните средства на банкарскиот систем изнесува околу 45% што нормално има свои негативни импликации врз профитабилноста на банките од причина што се работи за високоликвидни краткорочни пласмани кај странски банки кои носат ниска камата или воопшто не носат камата. Друг показател, кој исто така ја покажува високата ликвидност на банкарскиот систем е покриеноста на депозитите по видување и краткорочните депозити со ликвидна актива. Овој показател на крајот на првите шест месеци од 2004 година изнесува 65%.
Рочната трансформација што ја вршеа банките од краткорочни средства во долгорочни пласмани во текот на 2003 година и првите шест месеци од 2004 година, резултираа со резидуална рочна неусогласеност меѓу средствата и изворите на средства на многу краток рок (до 7 дена). Рочната неусогласеност од првиот рочен блок (со рок на доспевање од 7 дена) се надминува во период над 12 месеци. Кумулативната резидуална рочна неусогласеност меѓу средствата и изворите на средствата во најкраткиот рочен блок до 7 дена, со состојба на 30.06.2004 година, е негативна и изнесува 22,8 милјарди денари. Нивото на покриеност на депозитите по видување до 7 дена со ликвидната актива со резидуална рочност до 7 дена изнесува 47,4%. Сепак, инкорпорирањето на краткорочните депозити кои перманентно се држат кај банките резултира со рочна усогласеност на активата и пасивата на краток рок.
Споредбената анализа по банки покажува дека договорната резидуална рочна неусогласеност на средствата и изворите на средства на банките е детерминирана од двете најголеми банки и делумно од групата на средни банки. Наспроти нив, групата на мали банки постигнува рочна усогласеност во сите рочни блокови.
Република Македонија за разлика од најголемиот број на земји во транзиција, кои во втората половина на 90-тите години се соочија банкарски кризи успеа да избегне банкарска криза. Истото се однесува и во годините кога земјата беше погодена со силни неекономски шокови - Косовската криза во 1999 година и кризата предизвикана со интерниот конфликт во 2001 година.
Согласно Одлуката за утврдување на методологијата за класификација на активните билансни и вонбилансни позиции на банките според степенот на нивната ризичност (“Службен весник на РМ” бр. 21/2002 - пречистен текст) класификацијата на кредитните пласмани на банките според степенот на нивната ризичност се врши во пет ризични категории. Методологијата за класификацијата на побарувањата на банките во себе ги вклучува основните принципи на Базелските стандарди за банкарска супервизија. Сепак, потребни се одредени прилагодувања, за нивна целосна усогласеност со меѓународните книговодствени стандарди (особено со меѓународниот книговодствен стандард 39 - во моментот НБРМ применува многу построги критериуми од ИАС 39).
Оперативното преструктуирање на банките заедно со зајакнатата супервизија, пазарна дисциплина и транспарентност, резултираа во перманентно намалување на учеството на нефункцуоналните пласмани во вкупните пласмани на банките. Така, учеството на нефункционалните кредити од 33.7% колку што изнесуваше на крајот од 2001 година се сведе на 15,1% на крајот од 2003 година.
Кредитна изложеност, која е предмет на класификација од страна на банката, во смисла на одредбите од точка 4 од Одлуката за утврдување на методологијата за класификација на активните билансни и вонбилансни позиции на банките според степенот на нивната ризичност (“Службен весник на РМ” бр. 21/2002 - пречистен текст) ги опфаќа:
−Активните билансни побарувања врз основа на: достасани и недостасани краткорочни и долгорочни кредити, нефункционалните побарувања, побарувањата од Република Македонија и Народна банка на Република Македонија, платени гаранции, акредитиви, авали и други билансни побарувања настанати по основ на вонбилансна изложеност на банката, други достасани побарувања, пресметани камати, надоместоци, провизии, депозити кај домашни и странски банки, пласмани во хартии од вредност, капитални вложувања во домашни и странски банки и други правни лица, и други побарувања кои можат да се распределат по поединечни должници;


−Активните вонбилансни позиции врз основа на: издадени непокриени гаранции, отворени непокриени акредитиви, авали, акцепти на банката, непокриени чинидбени гаранции, и други облици на вонбилансни позиции, кои претставуваат потенцијална обврска за банката.
Во првото полугодите од 2004 година вкупната кредитна изложеност класифицирана во ризичните категорија В, Г и Д изнесува 13,8% од вкупната кредитна изложеност на банкарскиот систем, а 13,96% од вкупната актива на банкарскиот систем. Иако ризичната кредитна изложеност има релативно високо учество во кредитните портфолија на банките, доколку нето вредноста на ризичната кредитна изложеност, што значи намалена за износот на издвоените резервации за потенцијални загуби за кредитен ризик ставени на товар на приходите на банките, се спореди со агрегираниот гарантен капитал на ниво на банкарскиот систем, се добива показател од 28,6%. Овој показател укажува дека и во случај на најлошо сценарио, односно претварање на сите ризични пласмани класифицирани во В, Г и Д во загуба, регулативниот капитал на македонските банки ќе биде во состојба да ги апсорбира загубите и нема да биде нарушена солвентноста на банкарскиот систем како целина.
Во првата половина од 2004 година вкупните идентификувани потенцијални загуби за кредитен ризик изнесуваат 10,1% од вкупната кредитна изложеност на банкарскиот систем.
Сметководствените правила врз основа на кои се евидентираат нефункционалните побарувања се содржани во Одлуката за утврдување на методологијата за класификација на активните билансни и вонбилансни позиции на банките според степенот на нивната ризичност (“Служебн весник на РМ“ бр. 21/02 - пречистен текст) и Упатството за спроведување на Одлуката за утврдување на методологијата за класификација на активните билансни и вонбилансни позиции на банките според степенот на нивната ризичност (“Службен весник на РМ“ бр.65/04 - пречистен текст). Согласно точка 15 од претходно наведената Одлука сите кредити класифицирани во ризична категодија Г и Д или кредитите кај кои каматата не е наплатена подолго од 90 дена сметано од денот на достасувањето банката е должна да ги евидентира (да ги прокнижи заедно со кредитните паритии кои се однесуваат на комитентот) на посебно книговодствено конто како нефункционални кредити, а каматата, се евидентира на книговодствено конто за нефункционална камата. Кредитите на еден комитент можат да се исклучат од категоријата нефункционални кредити само доколку сите достасани побарувања по тие кредити се наплатени.
Во табелата дадена подолу се презентирани информации за движењето на лошите пласмани класифицирани во ризични категории В, Г и Д како и за нефункционалните пласмани класифицирани во ризична категорија Г и Д во апсолутен износ и како процент од вкупната актива на банките во Република Македонија во периодот од 1999 до 30.06.2004 година. Во табелата покрај податоци за целокупниот банкарски систем, податоците се дезагрегирани во зависност од сопственоста на акциите и тоа на: банки во домашна приватна сопственост, банки во државна сопственост и банки во сопственост на странски резиденти:


ПРЕГЛЕД НА НЕФУНКЦИОНАЛНИ КРЕДИТИ ПО ВИДОВИ НА ФИНАНСИСКИ ИНСТИТУЦИИ ВО РЕПУБЛИКА МАКЕДОНИЈА
Во Република Македонија има само една банка под контрола на државата, Македонска банка за поддршка на развојот АД Скопје. Вкупната кредитна изложеност на оваа банка во ризична категорија В, Г и Д на 30.06.2004 година изнесува 7,19% од вкупната актива.


Во периодот помеѓу 1999 година и јуни 2004 година, присутен е перманентен тренд на пораст на вкупната кредитна изложеност на банките, кој е најкарактеристичен во периодот 31.12.2001 година и 30.06.2002 година. Овој скок на кредитната изложеност во најголема мера беше резултат на променетата методологија за класификација на активните билансни и вонбилансни позиции, согласно која е проширен опфатот на поимот на вкупна кредитна изложеност на банките. Меѓутоа, и при исклучување на ефектот од променетата методологија, останува констатацијата за перманентниот благ тренд на пораст на вкупната кредитна изложеност. Наспроти оваа категорија, идентификуваните потенцијални загуби за кредитен ризик заедно со потенцијалните загуби за ризик на земја, во истиот период, се намалуваат. Така показателот за односот помеѓу потенцијалните загуби и вкупната кредитна изложеност од 22,5% колку што изнесувал на крајот на 1999 година е сведен на 10,3% на крајот на 2003 година.
Во првата половина од 2004 година вкупната кредитна изложеност на банките бележи нагорен тренд од 5,7% во однос на крајот на 2003 година. Во овој период, побарувањата класифицирани во ризични категории В, Г и Д се намалени за 3,2%, а редовните побарувања класифицирани во ризични категории А и Б се зголемени за 7,2%.
Подолу е даден графички приказ на движењето на вкупната кредитна изложеност на банкарскиот систем во Република Македонија и утврдените потенцијални загуби на банките за периодот од 1999 до 30.06.2004 година.
ДВИЖЕЊЕ НА КРЕДИТНАТА ИЗЛОЖЕНОСТ И ПОТЕНЦИЈАЛНИТЕ ЗАГУБИ НА БАНКИТЕ ВО РЕПУБЛИКА МАКЕДОНИЈА
период
Извор: НБРМ
7. Кои конкретни мерки се преземени за да се ограничи создавањето на нови лоши заеми и да се подобри евалуацијата на кредитниот ризик? Дали постојат соодветни стандарди во врска со идентификување и покривање (резервирање) на лоши заеми?
Кредитната активност и инвестиционите вложувања на банките како и прудентните стандарди во врска со овие банкарски активности се регулирани во точка 3 од глава III. Супервизорски стандарди во член 34 до 39 од Законот за банките (“Службен весник на РМ бр”. 63/00, 37/02, 51/03 и 85/03). Овој дел од Законот за банките, подетално е разработен со повеќе подзаконски акти на Народна банка на Република Македонија и упатства за нивна примена. со кои детално се регулира кредитната активност на банките, оценката на кредитниот ризик, начинот на утврдување на кредитната изложеност, стандардите за утврдување на поврзани субјекти, начинот на утврдување и пресметување на лимитите за кредитна изложеност, а исто така и дадени се конкретни насоки во однос на формулирањето на кредитните политики и процедури и видот и содржината на документите кои треба да ги содржат кредитните досиеа. Претходно наведеното е уредено со следните подзаконски акти на Народна банка на Република Македонија:
−Одлука за утврдување на методологијата за класификација на активните билансни и вонбилансни позиции на банките според степенот на нивната ризичност (“Службен весник на РМ“бр.21/02-пречистен текст);
−Одлука за висината и начинот на формирање посебна резерва за обезбедување на од потенцијалните загуби на банките (“Службен весник на РМ“бр.50/01);
−Одлука за супервизорските стандарди за регулирање на достасаните, а ненаплатени побарувања на банките (“Службен весник на РМ“бр.19/03);
−Одлука за дефинирање на начинот на утврдување на поврзаните субјекти во согласност со Законот за банките (“Службен весник на РМ“бр.28/01);
−Одлука за лимити за кредитна изложеност на банка (“Службен весник на РМ“бр.1/04- пречистен текст);
−Одлука за методологијата за утврдување на нето должници на банките (Сл. весник на РМ бр.28/01);
−Одлука за условите и начинот на склучување на кредитни работи во девизи помеѓу резиденти (“Службен весник на РМ“бр.66/02); и
−Упатство за водење на кредитните досиеја бр.2869 од 04.09.2001 година и бр.2479 од
16.07.2003 година.
Сите претходно наведени законски одредби и подзаконски акти и упатствата за нивно спроведување се дефинирани со цел да се ограничи создавањето на ризични пласмани и кредитниот ризик на банките, преку дефинирање и воспоставување на високи стандарди и тесни лимити за кредитирање, да се ограничи на што е можно пониско ниво.
Банките во Република Македонија се должни да ги класифицираат активните билансни и вонбилансни позиции во групи според степенот на нивната ризичност и да извршат проценка на износот на потенцијалните загуби кои може да настанат кај овие позиции.
При оценката на кредитниот ризик на клиентот банката е должна да ги има во предвид следното:
−Оценка на финансиската состојба и перспективите на клиентот;
−Проценка на веројатноста за употреба на средствата според договорената намена, односно дали идните готовински приливи на клиентот во обем и динамика ќе му овозможат да одговори на договорениот начин на отплата на кредитните обврски;
−Оценка на видот и вредноста на колатералот;
−Оценка на кредитната историја на клиентотч
−Статусната, економската и финансиската состојба на клиентотч
−Кредитната изложеност на клиентот спрема банките во Република Македонија преку проверка во Централниот кредитен регистар кој се води во Народна банка на Република Македонија.
Врз основа на предходно наведените критериуми, банките во Република Македонија клиентите ги класифицираат во пет ризични категории А, Б, В, Г и Д, при што во А се класифицираат клиентите со најнизок кредитен ризик, а во Д се класифицираат клиентите, односно кредитните излочености кои претставуваат 100% загуба за банката. Народна банка на Република Македонија за петостепениот систем на класификација на кредитните изложености има утврдени соодветни правила за издвојување на посебна резерва за идентификувани кредитни загуби кои респективно озвесуваат 0% или 2% за А ризична категорија, 10% за Б, 25% за В, 50% за Г и 100% за Д ризична категорија.
За квалитетот на кредитните порфолија банките ја известуваат Народна банка на Република Македонија на квартална основа.
Народна банка на Република Македонија со посебен подзаконски акт ги има пропишано начинот на дефинирање и правилата за утврдување на поврзаните субјекти во согласност со одредбите од Законот за банките. Со овој подзаконски акт поврзаните субјетки се дефинираат како субјекти кои претставуваат единствен кредитен ризик за банката, бидејќи еден од нив директно или индиректно остварува контрола во другиот субјект или во неколку други субјекти. Исто така дефинирана е деловната поврзаност меѓу субјектите, критериумите кои треба да се исполнети за едно лице да се смета за субјект поврзан со банка, што се подразбира под контрола и начинот на нивното утврдување и известување до Народна банка на Република Македонија.
Народна банка на Република Македонија, со цел да го лимитира нивото на кредитен ризик кој банките можат да го преземат со пласирање на средства кај еден клиент или група на поврзани клиенти, има дефинирано матрица на лимити за кредитната изложеност што банките. Во оваа насока дефинирани се следните лимити:
−Кредитната изложеност спрема поединечен клиент неможе да надмине 25% од гарантниот капитал на банката;
−Кредитната изложеност спрема поединечен акционер на банка сопственик на акции со право на управување чие учество е над 5% со вкупниот број на акции со право на управување и лицата поврзани со него не смее да надмине 10% од гарантниот капитал на банката;
−Кредитната изложеност спрема поединчно друштво во кое банката има капитални делови и лицата поврзани со него не смее да надмине 10% од гарантниот капитал на банката;
−Кредитната изложеност спрема внатрешни лица и лица поврзани со нив, не смее да надмине 3% од гарантниот капитал на банката;
−Вкупниот износ на кредитна изложеност спрема субјектите наведени во претходните три алинеи не смее да го надмине гарантниот капитал на банката;
−Голема кредитна излоченост спрема поединечен субјект претставува изложеност еднаква или повисока од 10% од гарантниот капитал на банката, а вкупниот износ на големи кредитни излочености не смее да го надмине осумкратниот износ на гарантниот капитал на банката (800% од гарантниот капитал).
Исто така, предвидени се и корективни мерки што можат да бидат преземени спрема банката или нејзиниот менаџмент, дефинирани во одредбите од глава Џ. Мерки за подобрување на состојбата во банка во Законот за банките (членови 85 до 99), доколку органите на управување на банката не ги почитуваат претходно наведените законски и подзаконски акти (на пример: да забрани било какво зголемување на кредитната изложеност спрема заемобарател класифициран во ризични категории В, Г и Д; да и наложи мерки за подобрување на постапките за наплата на пристигнатите побарувања спрема банката; да забрани на банката да одобрува кредити и други облици на кредитна изложеност на поврзани субјекти, освен ако тие не се покриени со залог на хартии од вредностиздадени, или гарантирани од страна на Владата на Република Македонија или Европската Унија, кои се чуваат од страна на независно трето лице-депозитна институција и чијашто пазарна вредност во секое време надминува 125% од вкупниот износ на кредитот, или друг облик на кредитна изложеност; ограничување на порастот на пласманите)
Во Народна банка на Република Македонија од 1998 година функционира кредитен регистар кој содржи податоци за кредитната изложеност на банките во Република Македонија спрема сите деловни субјекти (домашни или странски). Овој регистар се ажурира со нови податоци на квартална основа и претставува значајна алатка во оценка на кредитниот ризик која покрај Народна Банка на Република Македонија активно ја користат и деловните банки во оценката на кредитниот ризик на своите клиенти. Во тек е проширување на кредитниот регистар со податоци од другите регистри во Република Македонија, зголемување на фрекфентноста на обновување на податоците и вклучување на информации и за кредитнатаизложеност на физичките лица.
8. Какви развојни активности се случиле во стечајното законодавство и што се предвидува во иднина? Дали онадлежните органи може да ја коментираат практиката, како и регулаторната рамка? Колку лесно банките можат да ги мобилизираат нивните побарувања низ ваква процедура?
1.Законска регулатива
Со Законот за стечај (“Службен весник на РМ” бр. 55/97, 53/2000, 20/2002 и 17/2004), се уредуваат целите на стечајната постапка, причините за отварање на стечајната постапка, водењето на стечајната постапка, правните последици од отворањето на стечајната постапка, намирувањето на доверителите, како и други прашања од значење за стечајната постапка утврдени со законот.
Како што може да се забележи, Законот за стечај е менуван три пати со цел да се унапредат законските решенија со кои се овозможува поголема концентрација на процесните дејствија во стечајната постапка и дејствијата кои се преземаат во врска со стечајната постапка. Заради зајакнување на правната сигурност во правниот промет, скратен беше рокот по истекот на кој ќе се смета дека должникот е неспособен за плаќање; се ограничи рокот во кој стечајниот совет е должен да донесе решение по предлогот за отварање на стечајна постапка; се определија роковите во кои задолжително се преземаат одредени процесни дејствија во стечајната постапка; се прошири законската рамка на условите што треба да ги исполнува физичкото односно правното лице кое може да добие дозвола за вршење на работите на стечаен управник; се проширија правата, овластувањата и одговорноста на стечајниот управник во постапката; се создадоа поповолни законски можности за продолжување со работа на стечајниот должник и спроведување на планот за реорганизација; се даде законска рамка на содржината на планот за реорганизација; се подобрија решенијата кои го определуваат начинот за продажба на имотот од стечајната маса и решенијата за намирување на доверителите, како и редот на намирување на доверителите по основ на побарувањата од пензиското и инвалидското осигурување; и се предвидоа други одредби од значење на стечајната постапка.
И покрај унапредувањето на законските решенија во Законот за стечај, утврдени се бројни слабости на законот, кои резултираат со бавност во стечајната постапка и неможност стечајните доверители да ги остварат побарувањата, а од друга страна за самиот стечаен должник и за вработените кај стечајниот должник се пролонгираат правно и економски неповолните состојби.
Од тие причини, Владата на Република Македонија пристапи кон подготовка на нов закон за стечај, кој ќе обезбеди брза и ефикасна стечајна постапка во која доверителите без одолговлекување ќе можат да ги остварат своите побарувања. На подготовка на новиот Закон за стечај работи меѓуресорска работна група со претставници од надлежните министерства, претставници од судството, науката и странски консултанти..Согласно Акциониот план за Европско партнерство, усвојувањето на новиот Закон за стечај е предвидено за вториот квартал на 2005.
Паралелно со отпочнувањето на работата на новите законски решенија, се прават дополнителни согледувања за решенијата кои во постојниот закон не ги дале очекуваните резултати и се пречка за брзото и ефикасно водење на стечајната постапка. Врз основа на тоа, со новите законски решенија ќе биде ревидирана надлежноста и составот на судот во стечајната постапка во зависност од вредноста на стечајот, решенијата во поглед на начинот на организираност на доверителите во стечајната постапка заради остварување на нивните побарувања, процесните дејствија и други активности што за таа цел ќе ги превземаат; надлежностите и организираноста на стечајните управници, правните можности за реорганизација во работењето на стечајниот должник, ќе се преоценат роковите, поодделните фази и правните лекови во стечајната постапка.
Во новиот Закон за стечај ќе бидат вградени решенија во насока на натамошната имплементација на регулативите на Европската Унија од областа на стечајот.
Во постојната законска регулатива не постои дистинкција помеѓу банките и останатите доверители во поглед на остварувањето на правата на стечајни доверители и мобилизацијата на нивните побарувања преку стечајната постапка. Следствено на тоа, сé што е кажано погоре во однос на општата стечајна процедура важи и за случаите каде банките се јавуваат као стечајни доверители. Во практика, банките во стечајот не гледаат како на инструмент на заштита или наплата на своите побарувања. Тоа е првенствено детерминирано од фактот што побарувањата на банките се обично колатерализирани, така што тие не се упатени кон стечајот како процес на наплата на необезбедени побарувања (освен во случаите кога станува збор за стечаи на банки, каде банките се јавуваат со неколатерализирани меѓубанкарски побарувања). Заради тоа, првенствен интерес на банките во однос на стечајната постапка е функционирањето на излачното право во поглед на воспоставениот колатерал. Искуството на банките покажува дека излачното право воглавно ефикасно се применува и банките можат ефикасно да ги реализираат своите побарувања, иако понекогаш се јавуваат и поплаки од нивна страна.
9. Дали постојат посебни области со потешкотии во банкарската супервизија? Колкав е степенот на независност на надзорните тела и како истата се менувала во последните неколку години. Колку е ефикасна координацијата на надзорните тела и институции (пример: Народна банка на РМ, Министерство за финансии и Девизниот инспекторат во одредени банки и за одредени банкарски операции и други институции за други типови на финансиски институции)?
Во периодот на своето десетгодишно работење, банкарската супервизија бележи континуиран тренд на развој, како од аспект на методите и техниките кои се применуваат при спроведувањето на супервизорскиот надзор така и од аспект на доекипирање и обучување на стручниот кадар кој го спроведува супервизорскиот надзор.
Еден од проблемите со кои се соочува банкарската супервизија е немањето на законска можност за одземање на претходно издадена согласност за квалификувано учество во капиталот на банка на акционер кај кој настанале значајни промени во бонитетот и одржувањето на fit and proper критериумите. Имено, Законот за банките (“Службен весник на РМ“ бр. 63/00, 37/02, 51/03 и 85/03) предвидува низа (fit and proper) критериуми чие исполнување е услов за издавање на претходна согласност за квалификувано учество во капиталот на банка, меѓутоа нема одредби со кои Народна банка на Република Македонија ќе има право да ја одземе претходно издадената согласност за квалификувано учество во капиталот на банка на акционер кај кој настанале значајни промени во таа смисла. Народна банка на Република Македонија и Министерството за финансии подготвуваат координирани активности со надлежните институции во земјата со кои ќе се овозможи разрешување на овој проблем.
Друг значаен проблем со кој се соочува банкарската супервизија при извршувањето на својата функција е следењето на апликативната банкарска технологија, имајќи предвид дека банкарството е еден од секторите во кој најбрзо се применуваат најновите технологии. Иако во текот на 2003 година отпочнаа активности на Народна банка на Република Македонија за


регулирање на сигурноста на информативните системи на банките со донесувањето на Одлуката за дефинирање на стандардите за изготвување и спроведување на сигурноста на информативниот систем на банките (“Службен весник на РМ“ бр. 77/03) сепак престојат значајни активности во смисла на регулирање и активно спроведување на ИТ супервизија, што е пропратено и со недостаток на стручен кадар кој на редовна основа ќе врши ИТ супервизија кај банките.
Народна банка на Република Македонија е одговорна за надзорот на спроведување на мерките и дејствијата за спречување на перење пари од страна на банките и штедилниците. Во постапка е обезбедување на соодветна обука на вработените во банкарската супервизија и подготовка на посеопфатна методологија за начинот и постапките за извршување на овој вид на надзор.
Искуствата во врска со спроведувањето на привремената управа кај банките во практиката покажа дека постојат значајни проблеми и недоречености во законското решение за начинот на спроведување на привремената управа кај банка во рамките на Законот за банките. Тоа го отежнува и речиси оневозможува спроведувањето и целосната реализација на постапката на привремена управа и санација на банката. Основниот проблем произлегува од непостоењето на законски механизам кој треба да спречи било каква блокада од страна на постојните акционери за санација на банката. Во оваа смисла, треба да се обезбеди правен основ за спроведување на механизмот за продажба на активата, или дел од активата на банката во привремена управа на други заинтересирани банки, механизам кој засега не е познат во македонската практика.
Согласно Законот за Народната банка на Република Македонија (“Службен весник на РМ“ бр. 3/02, 51/03, 85/03 и 40/04), Народна Банка на Република Македонија е самостојна и независна институција во остварувањето на функциите кои и се доверени со овој и други закони. Супервизорската функција на Народна банка на Република Македонија се извршува од страна на посебен организационен дел кој не припаѓа на ниту еден од секторите, туку директно е под надлежност на раководството, односно гувернерот на Народна банка.
Согласно, прописите, гувернерот за својата работа, вклучително и за извршувањето на супервизорската функција, е одговорен пред Собранието на Република Македонија. Врз основа на оценката за нивото на усогласеност на банкарската супервизија на Народната банка со 25-те Базелски принципи за ефикасна банкарска супервизија, извршена од страна на заедничкиот тим на ММФ и Светската банка во 1999 година, беше дадена препорака за воспоставување на директна линија на известување и одговорност меѓу Дирекцијата за банкарска супервизија и гувернерот, кој ја претставува Народната банка, како единствена институција надлежна за супервизија на банките и штедилниците. Експертскиот тим на ММФ и Светската банка, оцени дека со исполнувањето на оваа препорака ќе се зголеми независноста на Дирекцијата за банкарска супервизија, а воедно ќе се лоцира одговорноста за спроведувањето на супервизорската функција. Сo oрганизацијата на Народна банка и позиционирањето на банкарската супервизија под директна надлежност на гувернерот, постигната е целосна усогласеност со Базелскиот принцип бр.1 кој воедно ги рефлектира најдобрите меѓународни практики и искуства за ефикасна банкарска супервизија. Оваа констатација беше потврдена во текот на 2003 година и со извештајот на FSAP мисијата на ММФ и Светска банка.
Согласно член 38 став 1 од Законот за Народната банка на Република Македонија, , Народна Банка на Република Македонија може да разменува информации со домашните супервизорски органи како и со органи на други земји за супервизијата на меѓународно активни банки.
До сега, Народната банка има потпишано меморандум за соработка во извршување на супервизорската функција со Централните банки на: Република Словенија, Република Бугарија и Руската Федерација.
Во рамките на извршување на супервизорската функција, Народна банка на Република Македонија остварува успешна соработка со Комисијата за хартии од вредност и Дирекцијата за спречување на перење пари. Во оваа насока, Народна Банка на Република Македонија е во постапка на потпишување на Меморандум за соработка со Комисијата за хартии од вредност на Република Македонија, а во план е потпишување на меморандуми за соработка и со други надзорни органи како што е Министерството за финансии (Дирекција за спречување перење пари, Дирекција за супервизија на осигурителните компании и Државниот девизен инспекторат) и Агенцијата за супервизија на капитално финансираното пензиско осигурување.
Народна Банка на Република Македонија преку посебен организационен дел врши надзор на девизното работење на банките и менувачкото работење на менувачниците како и посреден надзор на другите резиденти, согласно со Законот за девизно работење. Дирекцијата за супервизија има блиска координација и размена на податоци со овој организационен дел во спроведувањето на надзорот на банките.
Врз основа на член 44 од Законот за девизното работење (“Службен весник на РМ“ бр. 34/01, 49/01, 103/01, 54/02 и 51/03), органите на надзорот, под чија надлежност е неговото спроведување, се должни меѓусебно да соработуваат и да ги разменуваат сите информации и податоци потребни за извршување на надзорот.
Во минатото (средината на 90-ите) се јавуваа и одредени моменти на непрецизна законска регулатива кои доведуваа до дилеми во поглед на стварната надлежност на одделни надзорни тела за одредени прашања (на пример, собирањето депозити од страна на правни лица кои не поседуваат банкарска лиценца), а со тоа и до проблеми во нивната ефикасна координација. Овие дилеми се разрешени со низа законски измени кои јасно ги лоцираа одговорностите на надзорните тела и другите државни органи, така што и ефикасноста на координацијата е значително зголемена.
C. Пазар на капитал (види исто така Поглавје 3 – Слободно движење на услуги)
1.Ве молиме наведете ги основните закони усвоени на ова поле и нивното спроведување.
Законот за хартии од вредност е донесен од страна на Собранието на Република Македонија на 26.07.2000 година, и истиот е објавен во “Службен весник на РМ“ бр.63/00. Со овој закон се уредуваат видовите на хартии од вредност, условите и начинот на издавање, тргување и регистрирање, утврдување и порамнување на трансакциите со хартии од вредност, начинот и условите за основање и работа на пазарот на долгорочни хартии од вредност и централниот депозитар за хартии од вредност, како и статусот и надлежностите на Комисијата за хартии од вредност.
По донесувањето на основниот текст на Законот за хартии од вредност направени се и неколку негови измени кои се објавени во ("Службен весник на РМ" бр. 34/01, 4/02, 37/02, 31/03
и 85/03). (Види 11_Прилог_16)
Во постапка на донесување е нов закон за хартии од вредност, кој согласно Програмата за работа на Владата на Република Македонија се предвидува да биде усвоен во март 2005 година.
Законот за преземање на акционерските друштва е донесен од страна на Собранието на Република Македонија на 16.01.2002 година и е објавен во “Службен весник на РМ“ бр.4/02. Со овој закон се уредува начинот и условите за купување на хартии од вредност на акционерско друштво - издавач на хартии од вредност, од страна на правно или физичко лице кое се стекнало или има намера да стекне учество кое обезбедува над 25% од правата на глас кои произлегуваат од хартиите од вредност на тоа акционерско друштво. По донесувањето на основниот текст на Законот за преземање на акционерските друштва направена е една негова измена која е објавена во “Службен весник на РМ“ бр.37/02.
Законот за инвестиционите фондови е донесен од страна на Собранието на Република Македонија на 04.02.2000 година, и истиот е објавен во “Службен весник на РМ“ бр.9/00. Со овој закон се уредуваат условите за основање инвестициони фондови и друштва за управување со инвестиционите фондови и начинот на нивното работење, изборот на депозитна банка (банка – чувар на имот) и за контрола над нивното работење.
Собранието на Република Македонија на 30.04.2004 год. го донесе Законот за трговските друштва ("Службен весник на РМ" број 28/04), кој во целост е усогласен со европското законодавство. Во постапка за донесување се следниве подзаконските акти, кои произлегуваат од Законот за трговски друштва:
-Правилник за трговскиот регистар и за начинот на упис во трговскиот регистар. Со овој правилник се уредува: водењето на трговскиот регистар во писмена и во електронска форма, начинот на упис, формата, содржината и бројот на обрасците за упис во трговскиот регистар и на електронските записи, врската на судот со Централниот регистар заради водењето на трговскиот регистар од страна на Централниот регистар во електронска форма и за остварувањето на едношалтерскиот систем, како и
-Правилник за постапката за остварување на едношалтерскиот систем. Со овој правилник се уредува начинот и постапката за обезбедување на податоците утврдени со Законот за трговски друштва и други закони, кои во име и за сметка на субјектите кои се запишуваат во трговскиот регистар ги обезбедува Централниот регистар на
Република Македонија преку својата информатичка инфраструктура.
За имплементацијата на правната рамка што го регулира пазарот на капитал, види поопширно во следното прашање, II_VI_C_2.
2. Колку е развиен пазарот на хартии од вредност (акции, удели)? Дали истиот претставува, во практика, алтернативен извор на финансирање за претпријатијата? Колку средства се мобилизирани (преку емисии) на пазарот во последните години. Ве молиме да наведете податоци за:
а) пазарна капитализација (вкупно и по категориите на трговски друштва);
b)број и обем на регистрирани акции со кои се тргува;
c)развој на општиот индекс на цени на акциите;
d)учество на странските инвеститор.
Пазарот на капитал во Република Македонија, од неговото основање до денес, забележа значителен раст, што како тред се очекува да продолжи и во наредниот период.
Извор: Министерство за финансии


ВКУПЕН ПРОМЕТ ПО ГОДИНИ
30.000.000
25.000.000
20.000.000
15.000.000
10.000.000
5.000.000
Извор: Министерство за финансии
Во периодот 1999-2003 година, во Република Македонија, според податоци на Комисијата за хартии од вредност, се издадени 128 нови емисии на хартии од вредност со вкупно одобрена вредност во износ од 270 милиони Евра. Процентот на реализација на овие емисии изнесува 232 милиони Евра (86%).
Трендот на понатамошен развој произлегува од фактот дека вкупната бројка на издадениот број на емисии и нивната вкупна вредност се должат главно на емисии издадени за докапитализација на банките и како приватни пласмани за познати купувачи со цел консолидација на сопственоста кај акционерските друштва. Притоа, од 128 емисии во анализираниот временски период, 71 емисија, односно 55,5% се издадени од банки, штедилници, брокерски куќи и останати институции на Пазарот на хартии од вредност. Останатите 57 емисии се на акционерски друштва и сите се реализирани како пласмани за познати купувачи.
Во досегашниот период на функционирањето на пазарот на хартии од вредност во Република Македонија, забележано е дека запишувањето и уплатата на хартии од вредност на примарниот пазар се одвива во седиштата на акционерските друштва – издавачи на хартии од вредност, додека ниту една јавна понуда не е реализирана преку берза, ниту пак е реализирана преку некоја инвестициона банка или синдикат на банки (како гарант за новата емисија).
Според досегашниот обем на нови емисии на акции, пазарот на капитал не се оценува како значителен алтернативен извор на финансирање на претпријатијата, од причина што претпријатијата се уште ги користат традиционалните извори на банкарско кредитирање.
Според подаотците на Комисијата за хартии од вредност, во последните 5 години, обемот на мобилизација на средства на пазарот на капитал се движи -

Во продолжение се прикажани податоците според редоследот утврден во Прашањето.
а) пазарна капитализација (вкупно и по категории на трговски друштва)
Пазарната капитализација на пазарот на хартии од вредност е следната:
-Официјален Пазар (69 котирани компании) - 17.603.810.254 денари, односно 286,2 милиони Евра, со следната структура според дејноста:
-Друштва кои се водат во посебен регистар на КХВ (112 душтва) - 15.100.439.405 денари, односно 245,5 милиони Евра;
-Обврзници - 21.675.223.621 денари - односно 352,4 милиони Евра.
б) број и обем на регистрирани акции со кои се тргува
Со состојба 30.09.2004 година на Македонската Берза АД Скопје се тргувало со 431 хартија од вредност, од кои:
-Котирани - 83 хартии од вредност,
-Друштва кои се водат во посебен регистар на КХВ - 114 хартии од вредност,
-Слободен Пазар - 234 хартии од вредност.
в) развој на општиот индекс на цени на акциите
Од 01.11.2001 година, Македонската Берза АД Скопје го пушти во практична примена и Берзанскиот Индекс (непондериран), ценовен, наречен МБИ, во кој се опфатени петте најликвидни акции на Официјалниот Пазар.
Движењето на цените на петте акции во состав на Македонскиот Берзански Индекс во периодот од неговото воведување на 01.11.2001 година до 30.09.2004 година е следно:
Извор: Министерство за финансии
Од 01.01.2005 година, Македонската Берза планира воведување на нов индекс МБИ – пондериран. Основните елементи за составувањето на индексот се
-пазарна капитализација,
-ликвидност,
-10 компании,
-број на денови на тргување.
г) учество на странски инвеститори
Извор: Министерство за финансии
3. Колкав дел (%) од работењето се одвива надвор од берзата? Дали е регулиран пазарот преку шалтер?
Моментално целокупното тргување со хартии од вредност во Република Македонија е централизирано и се одвива на единствениот институционализиран и организиран пазар на хартии од вредност, односно на Македонската берза на долгорочни хартии од вредност АД Скопје.
Од почетокот на тргувањето на Македонската берза АД Скопје, односно од 28.03.1996 година заклучно со 15.09.2004 година, на берзата по сите основи е остварен промет од 1.015.853.035 долари.
Дали е регулиран пазарот преку шалтер?
Македонската берза АД Скопје е формирана во септември 1995 година, а започна да функционира во март 1996 година. Во Законот за издавање и тргување со хартии од вредност од 1997 година, покрај допрецизирањето на условите за формирање на берза на долгорочни хартии од вредност во Република Македонија (при што не е исклучено формирање на повеќе берзи), се предвиде и формирање на "пазар преку шалтер", при што се пропиша дека за начинот на организирање и функционирање на истиот ќе се донесат посебни правила на Комисијата за хартии од вредност. Воедно, со истиот закон, во преодните одредби се воведе обврска за задолжително тргување со сите хартии од вредност во Република Македонија преку берза, без разлика дали станува збор за котирани или некотирани хартии од вредност. Со овој концепт се продолжи и со Законот за хартии од вредност од 2000 година (кој моментално е во сила). Одредбата за задолжително тргување на берза во неколку наврати се продолжуваше, со оглед на оценката дека ваквата централизација и транспарентност на тргувањето со хартии од вредност е од исклучително позитивно значење, во сегашаната развојна фаза на пазарот на хартии од вредност, за пазарно формирање на цените на хартиите од вредност. Предвидените правила за организирање и функционирање на "пазарот преку шалтер" Комисијата за хартии од вредност на Република Македонија досега не ги донесе, пред се поради тоа што во изминатиот период воопшто немаше иницијатива од пазарните учесници за профункционирање на овој сегмент на македонскиот пазар на хартии од вредност.
НБРМ, како регулатор на пазарите на пари, во моментов е насочена кон стимулирање на тргувањето со хартии од вредност. Во таа смисла, изготвени се Правила за тргување и порамнување со државни записи на пазарите преку шалтер, кои се предвидува да започнат да се применуваат од почетокот на 2005 година.
Во новиот Закон за хартии од вредност, што се планира да се донесе во 2005 година, се предвидува тргувањето со хартии од вредност во Република Македонија во иднина да може да се одвива исклучиво на организиран пазар на хартии од вредност - овластена берза. Притоа, се предлага една поширока дефиниција за овластена берза, со која како еден од модалитетите на тргување се предвидува и одредена централизирана варијанта на "пазар преку шалтер". Според предвидените одредби од новиот Закон, останува обврската за Комисијата за хартии од вредност за изготвување на посебен Правилник, со кој би се регулирал пазарот преку шалтер.
4. Во која мерка изборот на поранешните методи на приватизација на државните трговски друштва влијаел врз развој на пазарот на хартии од вредност? Дали се предвидуваат флотации на пазарот во иднина? Земајќи го во предвид растот на институционалните инвеститори, дали ограничувањето на одредени инвестиции во недвижности и пруденцијалните правила за инвестирање во хартии од вредност на еден издавач значат дека имотот на фондовите се насочува во државни обврзници?
Може да се оцени дека иницијалниот модел на приватизација во Република Македонија не беше многу поволен за развојот на националниот пазар на хартии од вредност. Во Република Македонија во ниту една фаза од приватизацијата не се примени ваучерскиот систем, што резултираше со отсуство на приватизациони инвестициони фондови, кои во многу земји беа никулци на индустријата на институционални инвеститори. Оттаму, денес на пазарот на хартии од вредност сеуште не постојат активни домашни инвестициони фондови од кој било


тип. Понатаму, приватизацијата, поради низа објективни и субјективни фактори, во крајна инстанца се сведе на приватизација во која доминираа менаџерите и вработените, при што во некои компании државата подолг временски период остана значаен (поретко и доминантен) сопственик, а речиси целосно отсуствуваа странските портфолио инвеститори. Во првите две години од приватизацијата, предвидените модели за приватизација ги одбираа и спроведуваа самите компании, и трансформацијата не се одвиваше преку продажба на државниот/општествениот капитал преку берза, туку по пат на јавна понуда. Акциите на македонските акционерски друштва се појавија на берзата подоцна, во фазата по нивната трансформација / корпоратизација.
Најбитните суштествени последици за развојот на македонскиот пазар на хартии од вредност што произлегоа од ваквата приватизација се: а) берзата наместо пазар на хартии од вредност (раководен од финансиски мотиви) се претвори речиси исклучиво во пазар за сопственичка доминација во компаниите (раководен од потребата за сопственичка консолидација); б) кај приватизираните компании кои поминуваа низ процесот на сопственичка консолидација по дефиниција се појави информациска асиметрија, односно на купувачите на акциите (најчесто инсајдерите - менаџерите и вработените во фирмите) не им беше во интерес податоците за работењето на компаниите да бидат достапни во јавноста; в) финансирањето на работењето на приватизираните компании се одвиваше исклучиво преку банкарскиот сектор, со кредитирање, а не со нови емисии на хартии од вредност.
Во однос на флотациите на пазарот во скорешна перспектива, според планираното, еден од моделите за спроведување на процесот на приватизација во здравството (државни аптеки) е токму преку пазарот на капитал односно по пат на јавни берзански аукции.
На пазарот на хартии од вредност во Република Македонија сеуште не постојат домашни инвестициони фондови од кој било тип (отворени или затворени инвестициони фондови, приватизациони инвестициони фондови или приватни пензиски фондови), и покрај постоењето на законска регулатива за класични инвестициони фондови (2000 година).
Една од можните причини за отсуство на институционалните инвеститори на пазарот на хартии од вредност, особено класичните инвестициони фондови, не е во непостоењето на законска можност за вложување во недвижности, туку пред сé релативно неликвидниот пазар на хартии од вредност и можноста за вложување на средствата на фондовите во друг вид на хартии од вредност за диверзификација на портфолијата на фондовите.
Имајќи го во предвид задолжителниот карактер на капиталното финансирано пензиско осигурување и гаранцијата од страна на државата на средствата на пензиските фондови се очекува дека заживувањето на ова осигурување ќе го поттикне развојот на капиталот во Македонија. Средствата на пензиските фондови се инвестираат врз основа на следниве принципи: сигурност на средствата на пензискиот фонд, диверзификација на ризикот од инвестициите и одржување на адекватната ликвидност. За поопширно, види II_VI_E_4.
Согласно горенаведените принципи, инвестирањето во недвижности е забрането, освен во хартии од вредност врз основа на хипотеки издадени од банки кои имаат дозвола од НБРМ и посредно вложување во инвестициони фондови. Инвестициите во хартии од вредност на ист издавач се ограничени најмногу до 10% од номиналната вредност на поединечна хартија од вредност издадена од тој издавач, освен во случај на обврзници и други хартии од вредност издадени или за кои гарантира Република Македонија и најмногу 5% од вредноста на средствата на пензискиот фонд во хартии од вредност издадени од ист недржавен субјект регистриран во Република Македонија или во земјите членки на ЕУ, Јапонија и САД, со цел да се обезбеди доволна диверзификација на инвестициите. За очекување е дека ваквите пруденцијални правила за инвестирање можат да насочат значајни средства на фондовите во државни обврзници. Во таа смисла, Министерството за финансии планира да издаде и нови хартии од вредност, со што ќе се зголеми понудата и диверзифицитетот на државните хартии на пазарот.


5. Колку е развиен пазарот на обврзници? Кои се главните учесници на пазарот и кои се главните финансиски инструменти што се користат? Дали постојат приватни емисии? Дали постои секундарен пазар? Ве молиме да доставите детални информации за обемот, активноста и структурата на пазарот на обврзници, вклучително и просечниот рок на доспевање на најважните хартии од вредност?
За степенот на развиеност на пазарот на обврзници, како индикатор може да послужи следниот податок. Од 2001 година емитирани се 4 емисии на државни обврзници, од кои:
-Една емисија на државни обврзници за замрзнатите штедни влогови на граѓаните во
вкупен износ од 550.000.000 Евра, со рок на доспевање од 10 години,
-Три емисиии за денационализација, со рок на доспевање од 10 години, во вкупна вредност од:
а) прва емисија 2.500.000 Евра, б) втора емисија 39.500.000 Евра, в) трета емисија 47.000.000 Евра.
Извор: Македонска берза АД Скопје - Вкупна вредност на издадените емисии - 639.000.000 ЕВРА
Учесници и инструменти - При непостоење на институционални инвеститори, во Република Македонија главни учесници на пазарот на обврзници се индивидуални инвеститори, брокерски куќи и банки. Инструментите на пазарот на обврзници се прикажани во последниот дел од ова Прашање, како и II_V_11.
Приватни емисии - Согласно Законот за хартии од вредност ("Службен весник на РМ" бр: 63/00, 103/00, 34/01, 4/02, 37/02, 31/03 и 85/03), иницијалната (примарна) продажба на корпоративните хартии од вредност може да се врши по пат на јавна понуда, непосредна спогодба со познат купувач (пласман) и лицитација на понуда (тендер). Досега, во Република Македонија имало 4 приватни емисии на корпоративни обврзници од 3 издавачи.
Секундарен пазар – Во Република Македонија постои секундарен пазар на обврзници. Со државните обврзници се тргува на Официјалниот Пазар на Македонската Берза АД Скопје.
Со оглед на намената на користење (овие обврзници се ануитетски и имаат разни намени за користење на истите) воглавно главни учесници на пазарот на обврзници се индивидуалните инвеститори.
На секундарниот пазар, пак, досега не се тргувало со корпоративните обврзници издадени од неколку друштва во Република Македонија, од причина што истите се конвертибилни во акции и се наменети за познати купувачи.
Во продолжение се дадени податоци за структурата, обемот и активноста на пазарот на обврзници, вклучително и просечниот рок на доспевање на најважните хартии од вредност.
1.Примарен пазар на обрзници
1.1.Обврзници издадени од правни субјекти


1.2.
Во 1998 година Комисијата за хартии од вредност ја одобри првата емисија на обврзници во дотогашното функционирање на пазарот на капитал. чија висина изнесуваше 2.725.740.000 денари (50.000.000 САД $, односно ≈40.753.000 Евра). Истата претставува приватен пласман и е наменета за странски инвеститор.
Во текот на 1999 година Комисијата за хартии од вредност ја одобри I-та емисија на конвертибилни обврзници во вредност од 1.007.304.512,50 денари (32.500.000 германски марки, односно ≈16.620.000 Евра), издадени од фармацевска компанија, а наменети за странски стратешки инвеститор како приватен пласман.
Во 2000 година, пак, истата компанија повторно се јави како издавач на II-та емисија на 650.000 долгорочни конвертибилни обврзници со поединечна вредност од 50 ДЕМ (≈25, 50 Евра), во две серии А и Б во пооделен вкупен износ по серија од 16.250.000 ДЕМ (≈8.308.500 Евра), за странски инвеститор преку приватен пласман.
Номиналната вредност на обврзниците ќе се амортизира во 12 рати и за двете серии и тоа:
На едно друштвото со ограничена одговорност Комисијата за хартии од вредност на почетокот на 2004 година му издаде одобрение за издавање на долгорочни должнички хартии од вредност - прва емисија на 4.500 обврзници со поединечна номинална вредност од 1.000 Евра, а вкупна вредност на емисијата од 4.500.000 Евра во денарска противвредност, наменета за странски инвеститор преку приватен пласман.
Рокот на достасување на обврзниците е заклучно со 31.12.2024 година, додека каматата на обврзниците е месечна и истата изнесува 9,5% на годишно ниво, доколку истата успешно се реализира.
1.2 Обврзници издадени од државата
Табела 1. Обврзници издадени во Република Македонија до 2003 година
Извор:Министерство за финансии
А. Обврзници на Република Македонија за намирување на побарувањата на граѓаните по основ на депонираните девизни влогови на граѓаните
Согласно Законот за начинот и постапката на исплатување на депонираните девизни влогови на граѓаните по кои гарант е Република Македонија (“Службен весник на РМ” бр. 38/00, 108/00, 4/02 и 42/03), Република Македонија изврши емисија на обврзници за исплатување на депонираните девизни влогови на граѓаните. Обврзниците се издадени во вкупен износ од 550,0 милиони Евра. Исплатата на главнината и каматата се врши полугодишно на 1 април и 1 октомври. Рокот на отплата е 10 години. Првата рата на главнината и каматата започна да се исплатуваат 2001 година а последната исплата достасува на 1 октомври 2011 година. Каматната стапка е 2% годишно.
Обврзниците за исплатување на депонираните девизни влогови граѓаните може да ги користат за купување и отплата на државен имот, за откуп на побарувања на Агенција за управување со средства (која од април 2004 година престана со работа и надлежноста ја презема Министерството за финансии), за плаќање на надомест за концесија и за купување и закуп на државен имот.
Б. Обврзници за намирување на обврските по основа на надоместокот кој во постапката за денационализација се дава во вид на обврзници (I, II и III емисија).
Согласно Законот за издавање на обврзници на Република Македонија за денационализација (“Службен весник на РМ” број 37/02), Република Македонија во наредните 6 години треба да изврши 6 емисии на обврзниците за денационализација. До 30.04.2004 година, извршени се 3 емисии на обврзниците за денационализација и тоа:
1)Во јуни 2002 година Република Македонија изврши Прва емисија на обврзници за денационализација во вкупен износ од 2,1 милиони Евра. Со оваа емисија беа опфатени сите решенија за денационализација кои станале правосилни до 31.12.2001 година а во кои како надомест се даваат обврзници. Главнината и каматата на обврзниците се отплатува во 10 годишни рати. Исплатата на првата рата на главнината и каматата започнува од 1 јуни 2003 година а последната рата се исплатува на 01.06.2012 година. На обврзниците се добива камата во висина од 2% годишно.
2)Во јануари 2003 година Република Македонија изврши Втора емисија на обврзници за денационализација во вкупен износ од 39,5 милиони Евра. Со оваа емисија беа опфатени сите решенија за денационализација кои станале правосилни до 31.12.2002 година а во кои како надомест се даваат обврзници. Главнината и каматата на обврзниците се отплатува во 10 годишни рати. Исплатата на првата рата на главнината и каматата започнува од 1 јуни 2004 година а последната рата се исплатува на 01.06.2013 година. На обврзниците се добива камата од висина од 2% годишно.
3)Во јануари 2004 година се изврши Трета емисија на обврзници за денационализација во вкупен износ од 47,0 милиони Евра. Со оваа емисија беа опфатени сите решенија за денационализација кои станале правосилни до 31.12.2003 година а во кои како надомест се даваат обврзници. Главнината и каматата на обврзниците се отплатува во 10 годишни рати. Исплатата на првата рата на главнината и каматата започнува од 01.06.2005 година а последната рата се исплатува на 01.06.2014 година. На обврзниците се добива камата во висина од 2% годишно.
Обврзниците за денационализација граѓаните може да ги користат за купување и отплата на државен имот, за откуп на побарувања на Агенција за управување со средства (која од април 2004 година престана со работа и надлежноста ја презема Министерството за финансии), за плаќање на надомест за концесија и за купување и закуп на државен имот.
Со оглед на тоа што овие обврзници се издадени за намирување на одредени обврски на државата, нивните карактеристики не соодветствуваат на потребите на потенцијалните инвеститори (пред се долги рокови). Мал дел од овие хартии од вредност се релативно ликвидни на секундарен пазар (Берза) и нивното тргување е стимулирано од страна на државата преку давање на одредени поволности.
Имајќи го предвид досегашниот успех остварен со емисиите на тримесечните државни записи (од јануари 2004 год.), како и големата заинтересираност на инвеститорите своите слободни парични средства да ги инвестираат во овој безризичен финансиски инструмент, чија исплата ја гарантира државата, кон крајот на првата половина од 2005 се предвидува воведување на долгорочни државни записи.
2. Секундарен пазар на обрзници
Во продолжение е прикажан обемот на остварено тргување со обврзници на секундарниот пазар:
-во 2000 година на секундарниот пазар на обврзници на Македонската Берза е остварен промет со обврзници во износ од околу 4 милиони Евра;
-во 2001 година, остварениот промет достигна вкупен износ од 15,97 милиони Евра;
-во 2002 година остварен е вкупен промет од 11,56 милиони Евра (трансакции со државни обврзници)
-во 2003 година обемот на тргување со обврзниците на официјалниот пазар на Берзата изнесуваше околу 33 милиони Евра.
6.Во врска со регулаторната и супервизорската рамка, дали постои Закон за пазар на хартии од вредност? Доколку да, кои се главните карактеристики на законот? Дали супервизијата, сега, се смета за задоволителна? Како и во банкарството (горе), кои чекори се планираат за надминување на потенцијалните проблеми во соработката помеѓу супервизорите на консолидирана основа?
Законот за хартии од вредност е донесен од страна на Собранието на Република Македонија на 26.07.2000 година и е објавен во Службен весник на РМ бр.63 од 2000 година. По донесувањето на основниот текст на Законот за хартии од вредност направени се и неколку негови измени кои се објавени во ("Службен весник на РМ" бр: 63/00, 103/00, 34/01, 4/02, 37/02, 31/03 и 85/03), (види 11_Прилог_16).


Кои се главните карактеристики на законот?
Главни карактеристики на Законот за хартии од вредност ("Службен весник на РМ" бр: 63/00, 103/00, 34/01, 4/02, 37/02, 31/03 и 85/03) се следните:
-Целосна дематеријализација на хартиите од вредност преку воведување на електронскиот запис како дематеријализиран облик на евиденција
-Воведување на Централен депозитар за хартии од вредност основан како централна информациона база во која се запишани електронските податоци (записи) за издадените хартии од вредност, правата од хартиите од вредност и имателите на тие права. Исто така, во централниот депозитар за хартии од вредност се врши утврдување
ипорамнување на обврските врз основа на трансакциите со хартиите од вредност и се води регистар на хартии од вредност.
-Работите на тргување со долгорочни хартии од вредност по добивањето на соодветно одобрение од Комисијата за хартии од вредност на Република Македонија можат да ги вршат брокерските куќи и банки кои се овластени учесници на Македонската берза на хартии од вредност АД Скопје.
-Една од новините на Законот е воведување на капитално базирани овластувања на брокерските куќи во извршувањето на одредени активности, предвидени со Законот. Со Законот е предвидено поврзување на основната главнина со дејностите за кои таа куќа
ерегистрирана. Така, зависно од дејноста на брокерската куќа, основната главнина изнесува 75.000, 150.000 или 500.000 Евра, а висината на ликвидниот капитал односно ликвидните средства во зависност од дејноста која ја обавува брокерската куќа мора да изнесува 15.000, 30.000 или 50.000 Евра. Брокерската куќа е должна да ја одржува вредноста на основната главнина во секој момент од своето работење.
-Изборот на составот на Комисијата за хартии од вредност и неговото разрешување го врши Собранието на Република Македонија. Комисијата за хартии од вредност има својство на правно лице и е самостојна и независна институција која врши регулирање
иконтрола на сите учесници во работењето со долгорочни хартии од вредност на територијата на Република Македонија. Комисијата за хартии од вредност е составена од претседател на Комисијата и шест члена со мандат во траење од седум години и со право на повторен избор.
-Зајакнување на независноста на Комисијата за хартии од вредност.
-Воведување на Регистар на акционерски друштва кој се води во Комисијата за хартии од вредност во кој се евидентираат друштвата кои по основањето издале хартии од вредност по пат на јавна понуда или имаат повеќе од 100 акционери и основна главнина повеќе од 1.000.000 Евра.
-Обврска за задолжителна котација на хартиите од вредност на Македонската Берза АД Скопје за акционерските друштва кои се водат во регистарот на Комисијата и кои ги исполнуваат условите за котација со напомена дека оваа законска обврска за задолжителна котација трае до 31.12.2004 година.
-До 31.12.2004 година тргувањето со веќе издадените хартии од вредност кое не е регистрирано на официјалните пазари на берзата ќе се врши на неофицијалниот пазар на Берзата, со оглед на тоа што во Република Македонија не е започнато да се тргува преку шалтер.
Во постапка е донесување на нов Закон за хартии од вредност во кој ќе се имплементираат соодветните европски директиви, како и приципите на (IOSСO).


Дали супервизијата сега се смета за задоволителна?
Комисијата за хартии од вредност успешно се справува со сите аномалии и неправилности кои се јавуваат на пазарот на капитал.
Со член 157 од Законот за хартии од вредност е регулирано дека Комисијата е самостојна и независна организација одговорна за спроведувањето на Законот за хартии од вредност, на Законот за инвестиционите фондови и на Законот за преземање на акционерските друштва, и на сите подзаконски акти донесени врз основа на овие закони. Комисијата врши регулирање и контрола на сите учесници во работењето со долгорочни хартии од вредност на територијата на Република Македонија. Комисијата, во рамките на своите законски надлежности и овластувања, е одговорна и за законито и ефикасно функционирање на пазарот на долгорочни хартии од вредност и за заштита на правата на инвеститорите, со цел постојано јакнење на довербата на широката јавност во институциите на пазарот на долгорочни хартии од вредност во Република Македонија.
Во рамките на своите законски надлежности, Комисијата за хартии од вредност врши редовни и вонредни контроли, целосни и делумни контроли, теренски (непосредни односно директни) и вонтеренски (посредни односно индиректни) контроли.
Имено, Комисијата два пати годишно врши целосна непосредна контрола на работењето на учесниците на пазарот на долгорочни хартии од вредност (берзата на долгорочни хартии од вредност, централниот депозитар за хартии од вредност, брокерите, брокерските куќи и банките во доменот на работењето со хартии од вредност). Воедно, Комисијата врши и делумни посредни или непосредни контроли на работењето на учесниците на пазарот на долгорочни хартии од вредност, како и на акционерските друштва – издавачи на хартии од вредност.
Доколку при вршењето на контролата утврди неправилности и незаконитости во работењето со долгорочни хартии од вредност, Комисијата донесува решение за отстранување на утврдените неправилности во определен рок. Доколку истите не бидат отстранети, Комисијата има законски овластувања да донесе решение за привремено запирање на работењето на берзата, депозитарот, брокерот, брокерската куќа односно банката во доменот на работењето со хартии од вредност, како и решение за привремено или трајно одземање на дозволата за работа. Комисијата е овластена да презема и други мерки регулирани со член 103, член 121, член 122, член 124, член 126 и член 151 од Законот за хартии од вредност, а во насока на извршувањето на основните функции на Комисијата за хартии од вредност регулирани со член 163 од Законот за хартии од вредност.
Како и во банкарството (горе) кои чекори се планираат за надминување на потенцијалните проблеми во соработката помеѓу супервизорите на консолидирана основа?
За надминување на потенцијалните проблеми во соработката помеѓу супервизорите на консолидирана основа Комисијата за хартии од вредност како една од основните функции дефинирани со Законот за хартии од вредност ("Службен весник на РМ" бр. 63/00, 103/00, 34/01, 4/02, 37/02, 31/03 и 85/03) ја има и функцијата да соработува со други институции во Република Македонија и надвор од неа по пат на размена на информации и на други начини.
Во поглед на соработката со домашните супервизори, на иницијатива на Комисијата за хартии од вредност започната е активност околу склучување на меморандум за зедничка соработка со Народната Банка на Република Македонија. Започнатата постапка за склучување на меморандум за соработка е при крај и се очекува негово скоро потпишување.
Комисијата за хартии од вредност на меѓународен план има склучено на билатерална основа шест Меморандуми за соработка со регулаторите на пазарите на капитал на: Р. Словенија, Федерацијата на Босна и Херцеговина, Бугарија, Хрватска, Србија и Црна Гора и Романија.


Комисијата за хартии од вредност на Република Македонија е полноправна членка на Меѓународната организација на комисиите за хартии од вредност (IOSСO) од 1994 година.
D.Пазар на пари
1. Колку е развиен пазарот на краткорочни финансиски инструменти? Кои се главните учесници на пазарот и кои се главните финансиски инструменти што се користат? Дали постои секундарен пазар? Ве молиме да наведете детални информации за обемот, активноста и структурата на пазарот на пари.
Доминантен сегмент од пазарот на пари во Република Македонија е меѓубанкарското краткорочно тргување со депозити.
Tргувањето со депозити се одвива помеѓу банките, директно и преку институционализираниот пазар на пари. Најзастапена рочност на овој сегмент од пазарот на пари се трансакциите со рок на доспевање од 1 ден. Нивното учество во вкупно остварениот промет за првите девет месеци од 2004 година, изнесува 68%. Просечниот дневен меѓубанкарски промет за првите девет месеци од 2004 година, изнесува 92 милиони денари, од кој 50% се реализирани без посредство на институционализираниот пазар на пари, односно на билатeрална основа.
Тргувањето со краткорочни хартии од вредност како сегмент од пазарот на пари во Република Македонија е во почетна фаза на развој.
Во поглед на краткорочните хартии од вредност кои се издаваат на континуирана основа во Република Македонија, се благајничките записи на НБРМ и државните записи на Министерството за финансии.
Благајничките записи се краткорочни, дематеријализирани и преносливи хартии од вредност на НБРМ кои се продаваат по дисконтиран износ во денари. Регистарот на сопственост на благајничките записи се води кај НБРМ. Благајничките записи се продаваат аукциски каде право на учество имаат сите банки во Република Македонија. Фреквентноста на аукциите на благајнички записи во моментов изнесува два пати неделно (среда и петок), додека рочноста на благајничките записи е 7 и 28 дена.
Со цел да се поттикне тргувањето со благајнички записи, изготвени беа правила за порамнување на трансакции со благајнички записи склучени на пазарите преку шалтер, запазувајќи го принципот испорака наспроти плаќање. Меѓутоа, краткиот рок на достасување и честото присуство на НБРМ на пазарите на пари преку аукциите, е причина за нискиот обем на тргување со овие хартии од вредност на секундарен пазар.
Почнувајќи од 2004 година, Република Македонија отпочна со издавање на краткорочни државни хартии од вредност - државни записи. Државните записи се краткорочни, дематеријализирани (регистрирани кај Централниот депозитар за хартии од вредност - ЦДХВ) и преносливи хартии од вредност на Министерството за финансии кои се продаваат по дисконтиран износ во денари. Државните записи се продаваат аукциски каде право на директно учество имаат сите банки во Република Македонија, а останатите небанкарски правни и физички лица можат да учествуваат на аукциите индиректно преку банките. Фреквентноста на аукциите на државни записи во моментов изнесува два пати месечно, додека рочноста на државните записи е 3 месеци.
Во сопственичката структура на државните записи, доминантни се небанкарските правни и физички лица (63% од вкупниот износ на издадени државни записи со состојба 30.09.2004 година).


Со оглед на тоа што примарниот пазар на државни записи во Република Македонија стартуваше на почетокот на 2004 година, износот на вкупно издадените државни записи е низок (2.000 милиони денари или 0,8% од БДП проектиран за 2004 година). Поради тоа, како и поради високите трансакциони трошоци за тргување со државни записи преку берза, тргувањето на секундарниот пазар е минимално. Имено, од јануари до октомври 2004 година, на секундарниот пазар на државни записи, преку Македонската берза, реализирана е само една трансакција со државни записи која изнесува 0,5% од вкупниот износ на емитирани државни записи. Притоа, зголемувањето на износот на издадени државни записи (до крајот на 2005 година вкупниот износ на емитирани државни записи се очекува да изнесува 1,6% од БДП), како и планираните активности за развој на пазарите преку шалтер - OTC пазарите, се очекува да придонесат за заживување и развој на секундарниот пазар.
НБРМ, како регулатор на пазарите на пари, во моментов е насочена кон стимулирање на тргувањето со хартии од вредност. Во таа смисла, изготвени се Правила за тргување и порамнување со државни записи на пазарите преку шалтер, кои се предвидува да започнат да се применуваат од почетокот на 2005 година. (поопширно објаснување за развојните активности во врска со пазарите на пари види II_VI_D_2).
2. Кои промени се сметаат за потребни за да се подобри пазарната организација и ефикасност?
Министерството за финансии презема активности за заокружување на законската регулатива во областа на хартиите од вредност, што значително ќе ја подобри пазарната организација.
Со цел ефикасно функционирање на пазарот за хартии од вредност, во првата половина од 2005 година ќе се донесе нов Закон за хартии од вредност, изработен според директивите на ЕУ, принципите и стандардите на Меѓународната организација на комисиите за хартии од вредност (IOSCO). По донесувањето на законот ќе следи и донесување на подзаконски акти. Паралелно со донесувањето на новиот Закон за хартии од вредност ќе следи и измена на Законот за инвестициони фондови.
Народна банка на Република Македонија како регулатор на пазарите на пари во моментов е насочена кон изнаоѓање на решенија за стимулирање на тргувањето на сегментот со хартии од вредност на пазарите на пари. Активностите кои ги презема Народна банка на Република Македонија се во насока на поддржување на развојот на пазарот на државни записи, кои Република Македонија започна да ги издава од јануари 2004 година. Донесени се правила за тргување и порамнување со државни записи на пазарите преку шалтер кои се предвидува да започнат да се применуваат од 2005 година. Исто така, завршени се сите организационо- технички подготовки за воспоставување на системот за тргување со државните краткорочни хартии од вредност во рамките на Народната Банка на Република Македонија и се планира истиот да отпочне со работа во јануари 2005 година. За следење и за развој на пазарот на пари формиран е посебен пазарен комитет.
Народна банка на Република Македонија и Министерство за финансии ќе преземат активности за стимулирање на банките да ја извршуваат улогата на поддржувачи на пазарот (market makers) на државни записи. Исто така, во насока на зголемување на ефикасноста на пазарите на пари, Народна банка на Република Македонија ќе се ангажира околу изготвување на Генерален репо договор (General Master Repo Agreement) кој ќе претставува основа за склучување на репо трансакции.
Ефикасноста и транспарентноста на пазарот на пари се од големо значење за монетарните власти од аспект на процесот на трансмисијата на сигналите на монетарната политика. Од тие причини, НБРМ е заинтересирана за модернизирање на начинот за тргување на пазарот на пари преку развивање на конкурентна пазарна инфраструктура која би овозможила ефикасно и транспарентно тргување.


E. Небанкарски финансиски институции (види исто така Поглавје 3 – Слободно движење на услуги)
1. Ве молиме накусо да ја опишете правната рамка во врска со осигурителните трговски друштва. Дали се предвидени понатамошни мерки во ова област?
Законската рамка која ги регулира условите и начинот на вршење работи на осигурување, посредување и застапување во осигурувањето е Законот за осигурување (“Службен весник на РМ” бр. 35/01 – пречистен текст), Законот за супервизија на осигурување (“Службен весник на РМ” бр. 27/02, 84/02, 98/02 и 33/04), Законот за облигациони односи во делот кој се однесува на договорите за осигурување (“Службен весник на РМ“ бр. 18/01, 4/02 и 5/03) и Законот за трговски друштва (“Службен весник на РМ” бр. 28/04).
Законската рамка која го уредува работењето на друштвата за осигурување и осигурително брокерските друштва детално е опишана во II_V.
Во Согласност со Спогодбата за стабилизација и асоцијација на Република Македонија со Европската Унија, законската рамка од областа на осигурувањето ќе се доизгради во насока на понатамошна и целосна имплементација на директивите на Европската Унија и стандардите и принципите на IAIS.
За таа цел се планираат следниве активности:
-измена на Законот за супервизија на осигурување со цел зајакнување на супервизорската функција на Министерството за финансии, подобрување на мерките за управување со ризик, зајакнување на одредбите кои се однесуваат на издавање дозволи и согласности на друштвата за осигурување и друго;
-донесување на нов закон за задолжително осигурување во сообраќајот со цел имплементирање на IV Директива на Европската Унија од областа на осигурувањето од автомобилска одговорност и подобрување на ефикасноста на системот на задолжително осигурување;
-донесување на подзаконски акти кои регулираат конкретни специфични прашања од работењето на друштвата за осигурување (барања за солвентност, технички барање, fit and proper барања итн.).
Согласно Акциониот план за Европско партнерство, овие активности е предвидено да се реализираат во текот на 2005 година.
2. Каква е опшатата оценка на властите за степенот на конкурентност во овој сектор?
На осигурителниот пазар во Република Македонија во моментов дозвола за вршење работи на осигурување имаат девет (9) друштва за осигурување од кои едно (1) друштво за осигурување врши работи на неживотно осигурување и реосигурување, едно (1) друштво за осигурување врши работи на осигурување на живот, a останатите седум (7) вршат работи на неживотно осигурување.
Во табелата, дадена во продолжение прикажано е учеството на двете најголеми друштва за осигурување на осигурителниот пазар во Република Македонија, во однос на остварената бруто премија за осигурување, во периодот 1999-2003 година.


Табела: Концентрација во 2 друштва во однос на остварена бруто премија
Извор: Министерство за финансии (врз основа на податоците содржани во годишните извештаи на друштвата за осигурување)
Иако, осигурителниот пазар во Република Македонија се карактеризира со сеуште мал број на друштва, сепак во однос на понудата на осигурителни услуги, може да се каже дека истиот добро е структуиран.
Со донесување на Законот за супервизија на осигурување (“Службен весник на РМ“ бр. 27/02, 84/02, 98/02 и 33/02) се овозможи либерализација на осигурителниот пазар со што се создадоа услови за привлекување на странски капитал и зајакнување на конкуренцијата. Од податоците наведени во Табелата, може да се согледа дека учеството на двете најголеми друштва на пазарот во однос на остварената бруто премија е во постојано опаѓање. Забележлив е тренд на дисперзијата на вкупната бруто премија на поголем број на друштва за осигурување, што го одразува зголемениот степен на пазарна конкурентност. Влегувањето на нови друштва за осигурување на осигурителниот пазар, од аспект на корисниците на услугите истовремено создава услови за подобрување на изборот и квалитетот на услуги како и намалување на нивната цена.
3. Каква е состојбата во поглед на новите финансиски пазари и инструменти, како што се трговските друштва со заеднички капитал, факторинг, лизинг и др.? Дали постои правна рамка за ваквите активности?
(Ве молиме да ги наведете сите расположиви податоци во врска со развојот на овој пазар.)
Структурата на финансиските пазари и инструменти во Република Македонија сеуште е недоволно диверзифицирана. На пазарот преовладуваат банките и осигурителните друштва кои главно нудат традиционални банкарски и осигурителни услуги. Банките, и покрај тоа што им е дозволено, не вршат финансиски лизинг и факторинг.


Генерално, вршењето на небанкарски финансиски активности, како лизинг, факторинг, кредитирање, издавање гаранции и слично, е регулирано со Законот за облигациони односи (“Службен весник на РМ“ бр. 18/01, 4/02 и 5/03) и Законот за трговските друштва (“Службен весник на РМ“ бр. 28/04). Овие закони не поставуваат посебни барања во поглед на основањето и давањето на услугите.
Лизинг
Во 2002 година, со цел да се промовира и поттикне развојот на лизинг индустријата, е донесен Законот за лизинг (“Службен весник на РМ“ бр. 4/02 и 49/03). Законот ги регулира само основните принципи на вршење на лизингот и дава слобода во договарањето на услугата. Согласно член 3 став 1 од Законот, давател на услуга лизинг може да биде друштво или подружници на странско друштво основани согласно Законот за трговски друштва. За вршење на финансиски лизинг, друштвата и подружниците треба да добијат дозвола од Министерството за финансии (член 3 ставови 2, 3 и 4 од Законот за лизинг). Процедурата за добивање дозвола за вршење финансиски лизинг е едноставна и брза и е регулирана со Правилникот за начинот и условите за добивање дозвола за вршење финансиски лизинг (“Службен весник на РМ“ бр. 13/04). Согласно Правилникот, до Министерството за финансии се доставува образец - барање и се приложува следнава документација:
-уверение од надлежен суд дека против правното лице не е изречена мерка забрана за вршење на дејност;
-уверение од надлежен суд дека против одговорното лице на правното лице не е изречена мерка на безбедност забрана за вршење на професија, дејност или должност;
-потврда од надлежни институции за редовноста на плаќање на јавни давачки; и
-потврда од надлежен суд дека не е поведена стечајна или ликвидациона постапка.
Законот обезбедува сигурност на давателите на услугата преку обезбедување на наплата на побарувањата со можност за раскинување на договорот и враќање на предметот во случај на несоодветно користење (член 11 став 5) или стечај над корисникот (член 8), како и преку обврската за задолжително осигурување на предметот од страна на корисникот (член 13). Сигурноста на корисниците на лизинг се обезбедува преку можноста за одбивање на предметот на лизинг од страна на корисникот во случај на неиспорака или ненавремена испорака (член 11 став 3), како и преку задолжителна регистрација на предметот на лизинг од страна на давателот на услугата (член 12).
Од стапувањето во сила на Законот за лизинг во февруари 2002 година заклучно со октомври 2004 во Република Македонија се поднесени 8 барања за добивање дозвола за вршење финансиски лизинг и за сите се издадени дозволи (четири дозволи се дадени на друштва основани од странски правни лица, три на друштва основани од домашни и странски правни лица и една на друштво основано од домашно физичко лице).
Во текот на 2003 и 2004 година во рамките на Проектот за реформа на банкарскиот сектор финансиран од ЕУ беше направена промоција на лизингот како нов финансиски производ во Република Македонија.
Факторинг
Во моментов не постои посебна регулатива за факторинг. Ограничувања во однос на вршењето на оваа активност не постојат и истата може да се извршува врз основа на договори склучени согласно општите правила за договори и посебните правила за пренос на побарувања регулирани со Законот за облигациони односи (“Службен весник на РМ“ бр. 18/01, 4/02 и 5/03(. Согласно член 20 од Законот за девизно работење (“Службен весник на РМ“ бр. 34/01, 49/01, 103/01; 54/02, 32/03 и 51/03) резидентите можат да извршуваат факторинг со нерезиденти.
Факторингот како финансиски инструмент во Република Македонија е слабо развиен. Со цел да се стимулира неговиот развој во 2004 година од страна на Southeast Europe Enterprise Development (SEED) е направено истражување на пазарот. Врз основа на истражувањето, во завршна фаза е изготвување на Студија за факторингот во Република Македонија од која се очекува да произлезат и препораки за активностите што ќе треба да се преземат за да се стимулира појавата и развојот на овој инструмент.
Брз трансфер на пари
Во 2003 година е донесен Закон за вршење на услуги брз трансфер на пари (“Службен весник на РМ“ бр. 77/03 година).
Услугата брз трансфер на пари можат да ја нудат друштва регистрирани во Република Македонија согласно Законот за трговски друштва (“Службен весник на РМ“ бр. 28/04), кои ќе добијат дозвола од Народната банка на Република Македонија за вршење услуга брз трансфер на пари и друштва - субагенти кои ќе склучат договор со давателот на услугата (член 3 од Законот).
Трговско друштво кое има намера да врши услуга брз трансфер на пари задолжително треба да ги исполнува следните услови (член 6 од Законот):
-да е регистрирано во регистарот на трговски друштва за вршење помошни активности во финансиско посредување;
-да располага со соодветен деловниот простор, техничка опременост и информативен систем;
-да обезбеди соодветна заштита и обезбедување на паричните средства, имотот и вработените;
-над друштвото да не е отворена стечајна или ликвидациона постапка;
-против одговорното лице и вработените кои ќе ги извршуваат услугите на брз трансфер на пари да не е изречена мерка на безбедност забрана за вршење професија, дејност или должност и да не е изречена правосилна судска пресуда за кривично дело од областа на финансиите и
-да има овластување во форма на договор од овластен глобален систем за електронски трансфер на пари.
За добивање дозвола до Народната банка се доставува барање проследено со следната документација (член 7 од Законот):
-документи, односно информации со кои се потврдува исполнувањето на условите од член 6 од Законот (наведени погоре во одговорот);
-акти за начинот на работењето и програма за спречување на перење на пари;
-доказ за добиен матичен и даночен број;
-седиште на трговското друштво и адреса на местото каде што ќе ја врши услугата брз трансфер на пари;
-потврда од надлежна институција дека нема неизмирени обврски по основ на јавните давачки;
-позитивно мислење за бонитет од Централниот регистар (за трговските друштва кои работат подолго од шест месеци);
-податоци за идентитетот (место и адреса на раѓање, место и адреса на живеење, единствен матичен број на граѓаните и број на лична карта), образованието и искуството на одговорното лице и на вработените во трговското друштво кои ќе ги извршуваат услугите на трансфер на пари;
-потврда за престој и дозвола за работа во Република Македонија за странски физички лица кои ќе бидат одговорни лица во давателите на услуга брз трансфер на пари или ќе ги извршуваат услугите на брз трансфер на пари;
-ревизорски извештаи за последните две години за овластениот глобален систем за електронски трансфер на пари изработен од меѓународна призната ревизорска куќа и
-доказ дека глобалниот систем за електронски трансфер на пари со кој има склучено договор е правен субјект кој врши електронски трансфер на пари согласно со прописите во земјата во која е регистриран и дека е функционален во најмалку 100 земји.
Пред издавањето на дозволата, Народна банка ги оценува исполнувањето на условите за вршење на услугата, како и интегритетот и репутацијата на основачите. Од донесувањето на Законот до денес поднесено е едно барање за добивање дозвола за вршење услуга брз трансфер на пари и по истото е издадена дозвола.
Перспективи за иден развој
Развојот на лизинг индустријата до кој дојде по донесувањето на Законот за лизинг дава уверување дека развојот на новите финансиски пазари и инструменти може да се поттикне со воспоставување на посебна правна рамка. Заради тоа, во текот на 2005 година е предвидено да се направи анализа на пазарот од аспект на интересот на потенцијалните даватели и корисници на одделни финансиски услуги и производи по што ќе следи и донесување на регулатива за финансиски компании и услуги. При тоа особени ќе се имаат предвид услугите од Анексот II на Директивата 2000/12/ЕC.
Анализата, како и сите активности што ќе произлезат од истата, се очекува да бидат реализирани со експертска поддршка, пред се, од ЕУ.
4. Ве молиме да наведете информации за формирањето на двостолбниот пензиски систем. Кои се главните предизвици за неговиот развој? Кои се следните чекори на властите за одговор на овие предизвици?
Законот за изменување и дополнување на Законот за пензиското и инвалидското осигурување (“Службен весник на РМ“ бр.24/00) претставува законска рамка со која се дефинира концептот на реформата на пензискиот систем и се воспоставува тростолбен пензиски систем во Република Македонија.
Со измените на Законот на пензиското и инвалидското осигурување во 2000 година направени се параметрички реформи на првиот столб од пензискиот систем со цел намалување на неговите трошоци и поставени се основите на капитално финансирано пензиско осигурување.
За регулирање на работењето на вториот столб на пензискиот систем во април 2002 година се донесе Законот за задолжително капитално финансирано пензиско осигурување (“Службен весник на РМ“ бр. 29/02, 85/03 и 40/04).
Основните цели цели што треба да се постигнат со реформата се следните:
-сигурност во остварувањето на правата од пензиското и инвалидското осигурување,
-осигурување краткорочна и долгорочна солвентност на Фондот на пензиското и инвалидското осигурување на Македонија,
-максимум сигурност и минимум ризик,
-гарантирање праведност на пензиите за сите генерации,


-јакнење на довербата на јавноста во пензискиот систем преку постигнување на другите цели.
Воспоставувањето и егзистирањето на тростолбен пензиски систем како комбиниран систем од јавен, тековно финансиран и капитално финансиран пензиски систем во Република Македонија се очекуваат како придобивки и предности за поединецот така и за самиот пензиски систем во целина и за економијата.
Гледано од аспект на поединецот ваков систем обезбедува поголема сигурност бидејќи финансирањето на пензиите ќе се врши од два односно три извори. На овој начин ќе се постигне диверзификација на ризиците кои секој систем ги носи сам по себе и постоењето на комбиниран пензиски систем обезбедува тие еден со друг да се амортизираат, со што се постига повисок степен на сигурност. Исто така, со воведувањето на индивидуални сметки со цел да се инвестираат средствата што се акумулираат на тие сметки дава можност за обезбедување на поголеми приходи за периодот по пензионирањето. Транспарентноста на работењето на овој вид пензиски систем е важна карактеристика од причини што поединецот во секое време ќе знае со колку средства располага на својата сметка, во какви инструменти е инвестиран неговиот имот и каква добивка се остварува од инвестирањето.
Во однос на целокупниот пензиски систем, повеќеслојноста помага во постигање на долгорочно солвентен пензиски систем што е цел на секоја држава при креирањето на својата социјална политика. Имено, со намалувањето на обемот на државниот пензиски систем за сметка на воведување на капитално финансиран систем, долгорочно обврските на државниот систем ќе се намалат со што истовремено ќе се постигне намалување на буџетските расходи (трансферни плаќања) за делот на пензиите. За разлика од тековно финансираниот пензиски систем кој не ги поттикнува заштедите на населението поради генерациската солидарност, системот на капитално финансирана основа ќе има влијание на зголемување на националните заштеди на среден и долг рок. Истото ќе претставува инструмент за развој на финансискиот пазар и зајакнување на моќта на инвестирањето што ќе резултира врз порастот на економијата.
Главните предизвици за развој на двостолбниот пензиски систем Од особено значење за успешна имплементација на пензискиот систем е административната
реформа во Фондот на пензиското и инвалидското осигурување на Македонија. Во Фондот веќе две години интензивно се спроведува административната реформа на сите деловни процеси, а особено за имплементирање на новата функција во единствена постапка на собирање, контрола и поделба на придонесите за државниот така и за приватните пензиски фондови.
Во текот на подготовката на реформата на пензискиот систем, Владата на Република Македонија ги процени можните ризици (предизвици) од воведувањето на повеќеслојниот пензиски систем и предвиде начини за справување со истите. Тука спаѓаат:
1.Димензионирање и премостување на транзицијата кон новиот систем, на следниот начин:
-Развој на актуарски модели со користење на странска консултантска помош и проценка на транзиционите трошоци
-Внимателно планирање и тестирање пред почетокот на имплементацијата
-Македонскиот модел на реформа е постапен и не стимулира влез на голем број вработени во системот
-Развој на пазар на државни хартии од вредност
2.Недостиг на инструменти во кои ќе се инвестираат приватните пензиски фондови кој треба да се надмина на следниот начин:
-Можност за инвестирање на 20% од средствата надвор од земјата


-Во првите пет години Агенцијата може да пропише и дополнителни ограничувања поврзани со инвестирањето на пензиските фондови, согласно Закон за задолжително капитално финансирано пензиско осигурување
-Ангажирање на експерти за анализирање на домашниот пазар со препораки за негов развој
-Постојат банкарски депозити и наменски државни обврзници, домашниот пазар на хартии од вредност функционира, а на сила е и задолжителната котација на компаниите на Берзата
-Во процес е создавање на нови државни хартии од вредност
-усвоена е Стратегија за развој на пазарот на државни хартии од вредност со Акционен план
Според стратегијата за развој на долгорочни хартии од вредност и со цел успешна имплементација на приватниот пензиски систем, Владата на Република Македонија ќе изврши емисија на долгорочни државни обврзници, кој е основен услов за почеток на вториот столб.
3.Обезбедување на квалитет на друштвата за управување со пензиски фондови преку:
-Распишување на меѓународен тендер за доделување на само две дозволи за управување со пензиски фонд
-Спроведување на предквалификациона постапка со строги услови за основачите со цел да се отстранат неквалитетните понудувачи
-Градење на силна теренска и вонтеренска супервизија за да се идентификуваат и разрешат проблемите
-Строга законска и подзаконска регулатива со цел да се спречат злоупотреби
4.Градење на ефикасна и специјализирана Агенција за супервизија на капитално финансирано пензиско осигурување
-обука за вработените (поддрчана од Светската банка и USAID)
-Обучен директор со искуство во областа
-Квалитетен ИТ систем за вонтеренска супервизија и мрежно поврзување со Фондот на ПИОМ, чуварот на пензиските фондови и други релевантни институции
-Адекватен буџет и плати за одговорните лица во Агенција
5.Нецелосна наплата на придонеси, која може да се надмине со:
-Довршување на реорганизацијата на процесите и системите на управување во Фондот на ПИОМ
-Месечно прибирање и усогласување на податоците и придонесите
-Постојани проверки и усогласувања со базите на податоци на останатите владини институции
-Поврзување на базите на податоци за придонесите
-Зајакнување на функцијата на ФПИОМ во прибирањето на придонесите и за двата столба
6.Спречување на лоши инвестиции со средствата на пензиските фондови:
-Усвоени законски и подзаконските акти кои строго одредуваат во што и каде може да се инвестира


-Инвестициите мораат да се вршат врз основа на принципите за сигурност, ликвидност и диверзификација
-Пензиските фондови ќе можат да купуваат хартии од вредност со кои се тргува на официјалните пазари
-Портфолијата дневно ќе бидат проверувани од страна на Агенцијата
-Чуварот ќе ги пријавува нелегалните трансакции кај Агенцијата
-Чуварот е независен од друштвата за управување со пензиски фондови
7.Подобра информираност и едукација на јавноста за новиот систем преку:
-Широка кампања за информирање и едукација на јавноста
-Фокусот насочен на лицата кои имаат можност и кои мораат да се зачленат
-Објективни совети за одлуките за влез во системот и за избор на пензиски фонд
-Користење на компјутерски софтвер, кол-центри и информативни центри
8.Заради надминување на можното неетичко однесување на продажните агенти преземени се следните мерки:
-Агентите ќе добијат дозвола по положен испит за агенти
-Строгата регулатива за маркетингот забранува неетичко однесување
-Материјалите за маркетинг и реклама на друштвата мора да бидат одобрени од Агенцијата пред нивна дистрибуција
-Забранети се ветувања за приносите како и рекламирање на идните приноси
9.Спречување на можноста членовите да ги изгубат средствата ако друштвата за управување со пензиски фондови или чуварот на имот пропадне, преку:
-Средствата на пензискиот фонд се одвоени од средствата на друштвото за управување со пензиски фондови
-Средствата на фондот се згрижени кај чуварот
-Средствата на пензискиот фонд не можат да бидат предмет на побарување од страна на доверителите на пензиската компанија
-Строго регулирани ограничувања на инвестирањата во врска со хартиите од вредност, издавачот итн. Само мал број одбрани банки можат да “примат” инвестиции на фондовите
-Инвестирањето во странство е можно само ако постои инвестициски рејтинг или ако се инвестира во хартии од вредност издадени од владите или централните банки на земјите во САД, ЕУ и Јапонија
10.Градење на доверба на јавноста во новиот систем со:
-Транспарентен и регулиран тендер за лиценцирање на друштвата за управување со пензиски фондови, со строги критериуми
-Законско одвојување и заштита на средствата на пензиските фондови
-Строга контрола на маркетинг активностите на друштвата за управување со пензиски фондови
-Објективни совети од страна на Владата
-Градење на силна регулаторна и супервизорска Агенција


-Строга контрола на инвестициите на дневна основа
-Редовни извештаи за состојбата на индивидуалните сметки до членовите
-Важна улога на ФПИОМ, институција која има кредибилитет кај јавноста.
Согледани претпоставки за развој на двостолбниот пензиски систем 1. Економски развој следен со зголемување на вработеноста.
Во реалниот сектор на економијата, влегувањето во циклус на подинамичен економски развој значи зголемување на производствените капацитети што од своја страна предизвикува отворање на нови работни места.
2. Реален пораст на платите
Со зголемување на висината на платите се зголемува и основицата за плаќање придонеси за пензиско и инвалидско осигурување, што од своја страна го зголемува и приливот на средства во фондовите.
3.Системско подобрување односно дигитализирање на системот на уплата и евиденција на придонесите.
Електронската евиденција на придонесите за пензиско осигурување придонесува за зголемување на ефикасноста, но и за контролата на прибирањето на придонесите.
4.Стимулирање на развојот на пазарот на капитал особено на развојот на пазарот на долгорочни државни хартии од вредност
Збогатување на понудата на квалитетни финансиски инструменти особено долгорочни државни хартии од вредност со фиксен принос придонесува за градење на поквалитетно портфолио на фондовите
5.Профилирање на Агенцијата за супервизија на капитално финансирани пензиски фондови во квалитетен регулаторен и супервизорски орган на пазарот.
Ефикасноста и развојот на повеќеслојниот пензиски систем и на самите фондови ќе зависи од начинот на имплементација на законските и подзаконските акти, како и од супервизијата што ја врши Агенцијата за супервизија на капитално финансирани пензиски фондови.
