III. ЈАВНИ ПРЕТПРИЈАТИЈА, ПРЕТПРИЈАТИЈА СО ПОСЕБНИ ИЛИ ЕКСКЛУЗИВНИ ПРАВА И ДРЖАВНИ МОНОПОЛИ
A. Општи аспекти
1. Дали вашата законска регулатива за конкуренција целосно се применува врз јавните претпријатија и претпријатијата со посебни или ексклузивни права, согласно член 86 од Договорот за ЕЗ?
Законот за заштита на конкуренцијата (ЗЗК) во целост се применува врз јавните претпријатија и претпријатијата со посебни или ексклузивни права, согласно член 86 од договорот за ЕЗ.
Подетално објаснување на ова прашање е содржано во одговорот 06_I_A_4.
2. На кои јавни или приватни претпријатија им се доделени ексклузивни или посебни права?
Подрачја во кои се доделуваат ексклузивни или специјални права се стопанските дејности од јавен интерес. Според член 2 од Законот за јавни претпријатија (“Службен весник на РМ” бр. 38/96, 06/02 и 40/03), како дејности од јавен интерес се сметаат дејностите или одделни работи од дејностите со кои се остварува јавниот интерес во: енергетиката, железничкиот сообраќај и јавниот превоз на патници, одржувањето на патната мрежа, воздушниот сообраќај, телекомуникациите и поштенскиот сообраќај, системот на радио и ТВ врски, цевоводниот транспорт на нафта и гас, стопанисувањето со шумите, водите и пасиштата и со другите видови на природни богатства, планирање и уредување на просторот, комуналните дејности, ветеринарство и спорт, како и други стопански дејности утврдени со закон. Според одредбите на Законот за јавни претпријатија заради вршење на стопански дејности од јавен интерес се основаат јавни претпријатија (Ј.П). Основач на јавните претпријатија во име на Република Македонија е Владата, а во рамките на своите надлежности јавни претпријатија можат да основаат општините и градот Скопје под услови и начин утврдени со закон. Претпријатија кои што вршат дејности од јавен интерес се: Акционерско друштво (АД) “Електростопанство на Македонија” Скопје за производство, дистрибуција и снабдување со електрична енергија во државна споственост; АД “МЕПСО” за пренос на електрична енергија и управување со електроенергетскиот систем во државна сопственост; Ј.П за набавка, транспорт и дистрибуција на природен гас “ГА-МА“ Скопје; Ј.П "Македонски железници"; Ј.П “Македонија пат“; Ј.П за стопанисување со шуми "Македонски шуми"; Ј.П за стопанисување со пасиштата; Ј.В.П "Водостопанство на Македонија"; Ј.П за аеродромски услуги "Македонија" Скопје; Ј.П "Службен весник на Република Македонија"; JП "Македонска радиодифузија"; Ј.П "Македонска радио-телевизија"; Ј.П за поштенски сообраќај “Македонска пошта“ и Јавните комунални претпријатија основани од општините и Градот Скопје.
Врз основа на договор, приватни претпријатија на кои им се доделени ексклузивни или посебни права се: АД Рафинерија на нафта “ОКТА“ Скопје; АД “Македонски авиотранспорт” (МАТ) и АД “Топлификација“ Скопје.
До 31.12.2004 година, ексклузивни права за вршење на телекомуникациски услуги од фиксната телефонија имаше претпријатието во мешовита сопственост АД “Македонски Телекомуникации“.

3. Кој е предметот, опсегот и траењето на релевантните ексклузивни или специјални права?
Предметот, опсегот и времетраењето на ексклузивните или специјални права кои што се доделени на определени претпријатија во Република Македонија можат да се изведат од посебните закони со кои се уредени релеватните сектори, како и од подзаконските акти донесени согласно тие закони.
Во областа на енергетиката, постојниот Закон за енергетика (“Службен весник на РМ” бр. 47/97; 40/99; 98/00; 94/02 и 38/03) предвидува определени дејности од јавен интерес: производство, пренесување и дистрибуција на електрична енергија; меѓународен транспорт на сурова нафта преку нафтовод; производство, транспорт и дистрибуција на природен гас и пренесување и дистрибуција на топлинска и геотермална енергија. За вршење на овие дејности можe да се основаат јавни претпријатија или истите да се вршат врз основа на лиценца. Рокот на кој се издава лиценцата не е предвиден во законот и се утврдува во постапката за доделување на односната лиценца.
За вршење на наведените дејности од јавен интерес во областа на енергетиката, ексклузивни или посебни права имаат следните претпријатија:
1.АД “Електростопанство на Македонија” – Скопје за производство, дистрибуција и снабдување со електрична енергија, во државна сопственост;
2.АД “МЕПСО” за пренос на електрична енергија и управување со електроенергетскиот систем, во државна сопственост;
Овие две друштва произлегоа со поделба на Акционерското друштво “Електростопанство на Македонија“ за производство, пренос и дистрибуција на електрична енергија во државна сопственост (АД “ЕСМ”), кому што му беа доделени ексклузивни права за производство, пренос и дистрибуција на електрична енергија. Постапката за раздвојување на АД “ЕСМ“ заврши заклучно со 31.12.2004 година;
3.АД “ОКТА” Скопје е единствената рафинерија за производство на нафтени деривати во Република Македонија, која согласно Договорот за купопродажба и концесија склучен со Владата на Република Македонија во мај 1999 година, на рок од 20 години (до 09.07. 2019 година) имаше ексклузивно право за увоз на определена квота на нафтени деривати за период од 5 години (член 5 од Договорот), ексклузивно право за увоз на
сурова нафта по царинска стапка од 1% (член 8 од Договорот) и гарантиран откуп на мазут од страна на државата во количини од најмалку 500.000 тони годишно.1 Од јануари 2003 година, укинати се ексклузивните права на ОКТА според член 5 и член 8 од Договорот за купопродажба и сите економски субјекти во оваа дејност имаат подеднаков третман. Сеуште важат гарантираните права на ОКТА за откуп на мазут од страна на државата и во случај на неисполнување на договорот, државата е должна да и плати оштета на ОКТА. ОКТА е во мешовита сопственост (државна и приватна), со доминантно учество на странскиот инвеститор Е.Л.П.Е.Т Балканике од Грција.
4.Ј.П “ГА-МА” Скопје основано од Владата на Република Македонија во 1996 година е овластено за набавка, транспорт и дистрибуција на природен гас. Правото на ГА-МА за вршење на дејноста му е дадено на неопределен рок, меѓутоа околу сопственоста на гасоводниот систем, Владата на Република Македонија води спор со приватното претпријатие АД “Макпетрол“ - Скопје. Спорот повлекува проблеми при вршењето на набавката, транспортот и дистрибуцијата на природен гас и користењето на ексклузивните права од страна на ГА-МА. Со решавање на спорот ќе се разјаснат правата и обврските на субјектите што вршат активности од оваа дејност и
1 Валидноста на овие одредби, на договорот за купопродажба и концесија, меѓу другото, се предмет на преоценка од арбитражниот суд во тековниот спор помеѓу Република Македонија и Е.Л.П.Е.Т Балканике, формиран врз основа на арбитражната клаузула, според правилата на арбитражата при Меѓународната трговска комора во Париз. Види подолу забелешка во одговор 06_III_A_4.
5.АД “Топлификација“ Скопје е приватно претпријатие овластено за производство, пренос и дистрибуција на топлинска енергија на територијата на град Скопје. Својата дејност претпријатието ја извршува врз основа на добиена лиценца од градот Скопје. Претпријатието првпат добило лиценца за вршење на дејноста во 1999 година со рок од 2 години, а во 2001 година лиценцата била продолжена на следни 10 години, односно претпријатието има право да ја извршува дејноста до 2011 година.
Во областа на железничкиот сообраќај, Ј.П “Македонски железници” ужива ексклузивно право да го врши железничкиот сообраќај, изградбата, реконструкцијата, ремонтот, одржувањето и заштитата на железничката инфраструктура, како дејности од јавен интерес. Ова право е утврдено со Законот за Македонски железници (“Службен весник на РМ” бр. 9/98), на неопределен рок. Железничката инфраструктура може да се користи и од други правни и физички лица под услови и начин утврдени со законот и со меѓународните договори. Во постапка е изработка на нов закон усогласен со законодавството на ЕУ од оваа област, во кој се предвидува поделба на Ј.П Македонски железници на две претпријатија и тоа: Ј.П за железничка инфраструктура, единствено овластено да управува со железничката инфраструктура во државна сопственост, и Ј.П за транспорт, кое се планира да биде трансформирано во акционерско друштво и потоа приватизирано.
За управување и одржување на јавните автопатишта, магистрални и регионални патишта во Република Македонија е задолжено Ј. П “Македонија Пат” на неопределен рок. Покрај тоа, Законот за јавните патишта (“Службен весник на РМ” бр. 26/96; 40/99; 96/00; 29/02 и 68/04) предвидува можност изградбата и користењето на автопат или магистрален пат или на соодветни објекти да биде дадено на концесија, за период не подолг од 25 години.
Во областа на авио-транспортните услуги, А.Д. “Македонски авиотранспорт” (МАТ) е
именуван како редовен превозник на државата во врска со билатералните спогодби за редовен воздушен сообраќај помеѓу Република Македонија и други држави, врз основа на договор склучен со Владата на Република Македонија од 26 јуни 2000 година. Таквиот статус на МАТ му дава право, како "определен превозник" во смисла на билатералните спогодби, да има посебни права во врска со превозот на патници, стока и пошта на редовните линии утврдени со билатералните спогодби , какви што уживаат единствено "определените превозници" од другата држава-договорна страна. Договорот помеѓу МАТ и Република Македонија со кој МАТ го добива таквиот статус е склучен на иницијален рок од 10 години, со можност за негово молкумно продолжување за наредни 2 години.
Ј. П за аеродромски услуги "Македонија" Скопје стопанисува со аеродромите во Скопје и Охрид, како единствени аеродроми во Република Македонија, на неопределен рок.
Во областа на телекомуникациите, согласно член 22 од постојниот Закон за телекомуникации (“Службен весник на РМ” бр. 33/96; 17/98; 22/98; 28/00; 4/02 и 37/04) до 31
декември 2004 година постојниот јавен телекомуникациски оператор АД “Македонски телекомуникации” имаше ексклузивно право да обезбедува: фиксни говорни услуги, телеграфски услуги; телекс услуги; телефонски услуги преку јавни говорници и услуги на изнајмени линии и да гради, поседува и работи со фиксни јавни телекомуникациски мрежи. Изработен е нов закон за електронски комуникации кој е во постапка на донесување и се очекува да биде донесен во првиот квартал на 2005 година. Со новиот Закон се уредува либерализацијата на пазарот на телекомуникациски услуги и вршењето на телекомуникациските услуги во услови на слободна конкуренција.
Во областа на поштенскиот сообраќај, Ј.П за поштенски сообраќај “Македонска пошта“ како основен поштенски оператор е овластено ексклузивно да врши резервирани поштенски услуги на неопределен рок, кои опфаќаат прием, сортирање, пренос и достава на поштенски пратки, вклучувајќи ја и директната пошта, како во домашниот така и во меѓународниот поштенски сообраќај, под услов овие пратки да тежат до 350 грама. За останатите поштенски услуги пазарот е отворен за конкуренција.
Во областа на радио и ТВ врските, согласно Законот за основање на Ј.П “Македонска радиодифузија” (“Службен весник на РМ” бр. 6/98 и 98/00), ова претпријатие е овластено да врши дејност од јавен интерес која се состои во: развој, проектирање, изградба, одржување и употреба на основната радиодифузна мрежа на територијата на Република Македонија; обезбедување пренос, емитување и дистрибуција на радио и телевизиски програми и други информациски содржини наменети за општ прием во слободен простор и по кабловска радио- телевизиска мрежа на територијата на Република Македонија; обезбедување на телетекст, пренос на податоци преку радио и други услуги преку основната радиодифузна мрежа; обезбедување и емитување на посебни програми за информирање, зачувување на културните и историските традиции и за одржување и унапредување на врските со иселениците и другите граѓани од Република Македонија кои живеат во соседните земји, Европа и на други континенти и контрола и мерење на квалитетот и покриеноста на територијата на Република Македонија со радио и телевизиски сигнали емитувани од МРТ, како и контрола и мерење на пречки од други радиодифузни организации.
Со Законот за основање на Јавно претпријатие Македонска радио-телевизија (“Службен весник на РМ” бр.6/98; 98/00 и 78/04) ова претпријатие врши дејност од јавен интерес која се состои во: создавање и емитување на радио и тв-програми во рамките на загарантираните слободи и права на човекот и граѓаните со информативни, образовни, културни, научни, спортски, музички, забавни и други содржини на македонски јазик и на јазиците на националностите кои живеат во Република Македонија, како и создавање и емитување посебни програми за информирање и зачувување на културните и историските традиции и за одржување и унапредување на врските со иселениците и другите граѓани од РМ кои живеат во соседните земји, Европа и другите континенти.
На двете јавни претпријатија посебните права им се дадени на неопределен рок.
Во областа на стопанисувањето со водите, според Законот за водите (“Службен весник на РМ” бр. 04/98 и 19/00), Владата основа Јавно водостопанско претпријатие задолжено на неопределен рок да врши водостопанска дејност од јавен интерес, што во член 17 од Законот е дефинирана како: изградба, одржување и користење на водостопански објекти и постојки што се однесуваат на обезбедување на вода за водоснабдување, наводнување и одводнување на земјиште; определување на заштитни зони; заштита од штетното дејство на водите; заштита на коритата и бреговите на водотеците и езерата; одбрана од поплави; заштита од ерозија и уредување на порои; вадење на песок, чакал и камен заради заштита и подобрување на режимот на водите; обезбедување на резерви на вода со кои се обезбедува единствен режим на водите во слив или дел од слив и изработка на проектна документација во врска со подобрувањето на режимот на водите.
Според Законот за водостопанствата (“Службен весник на РМ” бр.85/03) управувањето, одржувањето и стопанисувањето со заедничките објекти на хидро системите како дејност од јавен интерес е доделено на повеќе водостопанства, како јавно-правни субјекти. Одлука за основање на водостопанство донесува Владата на Република Македонија, на предлог на Министерот за земјоделство, шумарство и водостопанство, а секое водостопанство склучува договор со Министерот за земјоделство, шумарство и водостопанство, во кој се прецизираат сите права и обврски на водостопанството. Договорот се склучува најмалку за 10, а најмногу за 30 години.
Во областа на стопанисувањето со шумите, формирано е јавно претпријатие Ј.П "Македонски шуми" овластено да стопанисува со шумите за стопанска намена во државна сопственост, како и да одгледува и заштитува шуми за посебна намена (од општествен интерес), на неопределен рок. Ова претпријатие е формирано во согласност со Законот за шуми (“Службен весник на РМ” бр. 47/97; 07/00 и 89/04), кој исто така предвидува дека

Владата на РМ може да определи и друго правно лице да врши одгледување и заштита на шумите за посебна намена (од општествен интерес) по пат на договор.
Во областа на стопанисувањето со пасиштата, според Законот за пасишта (“Службен весник на РМ” бр 3/98 и 101/00) јавното претпријатие за стопанисување со пасишта се грижи за управување, унапредување и користење на пасиштата во државна сопственост, на неопределен рок.
Во областа на комуналните дејности, Законот за комунални дејности (“Службен весник на РМ” бр. 45/1997; 23/1999; 45/2002 и 16/04) вршењето на комуналните дејности го означува дека е од "јавен интерес" и дозволува истото да биде извршувано, покрај од јавно претпријатие основано за таа намена од општината (или група на општини) или од Владата на Република Македонија (кај инфраструктурните системи од значење за Република Македонија), од физички и правни лица со склучување на договор за вршење на дејности од јавен интерес, или по пат на концесија или дозвола (освен за некои комунални дејности) издавани од општините или Владата на Република Македонија. Законот ги определува комуналните дејности кои можат да бидат вршени на тој начин. Рокот на концесиите или дозволите ќе биде утврден со посебниот секторски закон и со договорот за концесија или дозвола.
За објавување на закони и други прописи и акти, исклучиво е овластено Ј.П “Службен весник на Република Македонија“. Ова претпријатие, врз основа на Законот за објавување на законите и други прописи и акти во "Службен весник на РМ”(“Службен весник на РМ” бр.56/99 и 43/02), е единствено претпријатие што има право, на неопределен рок, да врши објавување на законите, другите прописи и акти во “Службен весник на РМ”, како и издавање на службениот весник “Службен весник на РМ”.
Законот за јавните набавки (“Службен весник на РМ” бр.19/04) ги уредува набавките на правните лица кои вршат дејности врз основа на "специјални или ексклузивни права" доделени од органите на државната власт или единиците на локалната самоуправа. Министерот за финансии утврдува список на таквите лица. Делот 5 од Законот за јавни набавки посебно ги уредува набавките кај лицата кои вршат дејност од јавен интерес во областа на водостопанството, комуналните услуги, енергетиката, транспортот и телекомуникациите.
4. Според која постапка се доделуваат ексклузивните и посебните права?
Ексклузивни или посебни права се доделуваат врз основа на законите за регулирање на вршењето на определена дејност од јавен интерес или за основање на јавни претпријатија, со доделување на лиценца или концесија за вршење на дејност од јавен интерес и со склучување на договор помеѓу давателот на ексклузивните и специјалните права (Владата на Република Македонија, општините или градот Скопје) и претпријатијата на кои истите им се доделуваат.
Согласно Законот за јавни претпријатија (“Службен весник на РМ” бр. 38/96, 06/02 и 40/03) член 3, право за основање на јавни претпријатија има Владата на Република Македонија, а под услови и начин утврдени со закон, јавни претпријатија можат да основаат и општините и градот Скопје. Јавните претпријатија што се основаат за вршење на дејности од јавен интерес се должни својата дејност да ја вршат трајно и без прекин (член 8 од истиот Закон). Со актот за основање на јавните претпријатија (член 10 од Законот) се утврдува дејноста за која претпријатието се основа, односно дејноста за чие извршување му се доделуваат ексклузивни или специјални права на претпријатието.
За поголем број дејности од јавен интерес се донесени посебни закони со кои се регулира вршењето на конкретната дејност и се доделуваат ексклузивни и посебни права. Со Законот за македонски железници (“Службен весник на РМ” бр. 9/98), член 2, на Ј.П “Македонски железници“ му се дава ексклузивно право да ги врши работите поврзани со железничкиот сообраќај и одржувањето на железничката инфраструктура. Со Законот за поштенските услуги (“Службен весник на РМ” бр. 55/02) член 1, на Ј.П за поштенски сообраќај “Македонска пошта“, му е доделено ексклузивно право за вршење на дел од поштенските услуги или т.н.

резервирани поштенски услуги, прецизирани во законот. Со Законот за јавни патишта (“Службен весник на РМ” бр. 26/96; 40/99; 96/00; 29/02 и 68/04), член 30, Владата на Република Македонија основа јавно претпријатие за одржување и заштита на магистралните и регионалните патишта. Со Законот за водите (“Службен весник на РМ” бр. 4/98 и 19/00), член 136, Владата на Република Македонија основа јавно водостопанско претпријатие за вршење на водостопанските дејности од јавен интерес. Со Законот за пасишта (“Службен весник на РМ” бр 3/98 и 101/00), член 4, Владата на Република Македонија основа јавно претпријатие на кое му е доделено ексклузивно право да врши стопанисување со пасиштата. Со Законот за шуми (“Службен весник на РМ” бр.47/97; 07/00 и 89/04), член 17, Владата на Република Македонија основа јавно претпријатие овластено за стопанисување со шумите во државна сопственост за стопанска намена. Со Законот за комунални дејности (“Службен весник на РМ” бр. 45/1997; 23/1999; 45/2002 и 16/04), член 14-16 се предвидува можност општините и градот Скопје да основаат јавни претпријатија за вршење на комунална дејност на локално ниво. Со Законот за објавување на законите и другите прописи и акти во службен весник (“Службен весник на РМ” бр.56/99 и 43/02), член 11, на Ј.П “Службен весник на Република Македонија” му е доделено ексклузивно право за објавување на законите и другите прописи и акти, како и издавање на службениот весник “Службен весник на РМ”.
Јавните претпријатија можат да се основаат и со донесување на посебен закон за нивно основање. Такви закони се: Законот за основање на Ј. П “Македонска радио-телевизија” (“Службен весник на РМ” бр.6/98; 98/00 и 78/04) и Законот за основање на Ј.П “Македонска Радиодифузија“ (“Службен весник на РМ” бр.6/98 и 98/00). Двата закони содржат одредби со кои се доделуваат ексклузивни или специјални права на конкретните јавни претпријатија за вршење на соодветните дејности од јавен интерес.
Ексклузивни или специјални права можат да се доделуваат и преку издавање на лиценци или дозволи за вршење на определена дејност од јавен интерес. Согласно Законот за јавни претпријатија (член 43), дозвола за вршење на одделни стопански дејности од јавен интерес може да се издаде за сите дејности, освен за определени дејности утврдени со закон. При издавање на дозволата се склучува договор меѓу давателот на дозволата и вршителот на стопанската дејност со кој поблиску се утврдуваат нивните меѓусебни права и обврски, како и постапката, начинот и времетраењето на вршење на стопанската дејност од јавен интерес. Давател на дозволата може да биде Владата на Република Македонија, општините или градот Скопје, или друга институција утврдена со посебен секторски закон. На пр. во областа на енергетиката, согласно Законот за енергетика (“Службен весник на РМ” бр. 47/97; 40/99; 98/00; 94/02 и 38/03), лиценци издава Регулаторната Комисија за енергетика на Република Македонија. Лиценцата за производство, транспорт и дистрибуција на топлинска и геотермална енергија даваат директно општините или градот Скопје, на кој начин, ексклузивни права има добиено А.Д. Топлификација Скопје.
Освен во секторот енергетика, вршење на дејности од јавен интерес со дозвола е предвидено во Законот за комунални дејности (член 14 и 25); во Законот за поштенски услуги кој предвидува доделување на лиценца за курирски услуги (член 14) што ја издава Министерот за транспорт и врски за период од 5 години; во Законот за управување со отпадот според кој е предвидено издавање на дозволи за различни видови активности поврзани со управувањето со отпадот (транспортирање, складирање и горење на отпад, увоз, извоз и транзит на отпадот, основање на депонии, итн.), со времетраење определено со Законот и во Законот за водите е предвидено издавање на водостопанска согласност за изградба, реконструкција или приклучување на водостопански објекти, водостопанска дозвола за употреба и користење на водостопански објекти и постројки, како и други дозволи поврзани со специфични активности од водостопанската дејност, според постапка, услови и времетраење определени со Законот.
Ексклузивни и специјални права можат да се доделуваат и по пат на концесија. Според Законот за концесија (“Службен весник на РМ” бр. 25/02 и 24/03), концесии се издаваат за вршење на дејности поврзани со добрата од општ интерес за кои во посебните секторски закони е предвидено доделување на концесија. Доделувањето на концесијата се спроведува по пат на јавен конкурс, во кој се прецизира предметот, рокот и другите услови на концесијата.
На јавниот конкурс имаат право да учествуваат домашни и странски правни и физички лица. Концесијата ја дава Владата на Република Македонија. Доделувањето на концесија се врши според постапка детално уредена со Законот за концесија, освен ако не е поинаку определено со релевантните секторски закони.
Доделувањето на концесија за вршење на дејности од јавен интерес е предвидено во неколку закони. Законот за поштенски услуги предвидува доделување на концесија за нерезервираните поштенски услуги (за кои “Македонска пошта“ нема ексклузивно право) за период кој не може да биде пократок од 10 и подолг од 20 години. Законот за радиодифузија предвидува доделување на концесии на трговски радиодифузни друштва за вршење на радиодифузна дејност на локално и национално ниво. Законот за води (член 152) предвидува доделување на концесија за користење на водите во водотеците и езерата за намени определени во Законот. Законот за комунални дејности (член 14 и 24) предвидува можност за давање концесија за вршење на комунална дејност, дефинирана според Законот. Законот за јавни патишта (член 11) предвидува издавање на концесија за изградба и користење на автопат (за период од најмногу 25 години) и концесија за користење на дел од коловозот на автопатот или на дел од патен појас на јавен пат (за период од најмногу 10 години). Концесијата се доделува по пат на јавен конкурс, а доколку на конкурсот не се јави заинтересиран субјект, Законот за јавни патишта предвидува концесијата да се додели врз основа на понуда доставена во Министерството за транспорт и врски.
АД „Македонски телекомуникации“ има концесија за обезбедување на јавни телекомуникациски услуги од областа на фиксната телефонија со времетраење до 31.12.2018 година, а до 31.12.2004 година уживаше ексклузивно право да биде единствен субјект на пазарот што ќе обезбедува услуги од областа на фиксната телефонија. Ексклузивното право на АД „Македонски телекомуникации“ беше доделено со потпишувањето на договорот за концесија со Владата на Република Македонија во 2001 година, по претходно спроведен јавен конкурс.
Договор за купопродажба и концесија кој гарантираше ексклузивни права со Владата на Република Македонија во 1999 година склучи и А.Д. “ОКТА” Скопје, односно нејзиниот доминантен сопственик “ЕЛПЕТ“ Балканике од Грција. Овој договор беше инкорпориран и правно поткрепен со билатералниот меѓународен договор за нафтоводот помеѓу Република Македонија и Република Грција, меѓутоа билатералниот договор никогаш не стапи на сила заради отсуство на нотификација од грчка страна.2
Непосреден договор со Владата на Република Македонија за стекнување на определени посебни права во 2000 година склучи и АД “Македонски авиотранспорт” (МАТ), со кој Владата на Република Македонија на МАТ му додели статус на "определен редовен авио-превозник" на државата во врска со превозот на редовните линии предвидени со билатералните спогодби за редовен воздушен сообраќај помеѓу Република Македонија и други држави.
Доделување на специјални права по пат на договор помеѓу давателот на правата и вршителот на дејноста предвидува и Законот за локална самоуправа (“Службен весник на РМ” бр. 5/2002), член 24, според кој општините (и градот Скопје) можат да го делегираат вршењето на определени работи од јавен интерес од локално значење на правни или физички лица, врз основа на договор за извршување на работи од јавен интерес.
5. Кое е оправдувањето за доделување на ексклузивните права?
Без исклучок, доделувањето на ексклузивните права на јавни претпријатија или приватни физички и правни лица се оправдува со постоење на јавен интерес. Според член 1 од Законот за јавни претпријатија (“Службен весник на РМ” бр. 38/96, 9/97; 06/02 и 40/03), стопански дејности од јавен интерес се дејностите кои се незаменлив услов за животот и работата на граѓаните, за работата на правните лица и државните органи. Некои од секторските закони прецизно ги дефинираат причините со кои се оправдува доделувањето на ексклузивни права, додека за некои дејности од јавен интерес доделувањето на ексклузивни права може да се согледа од посебните обврски со кои се задолжени носителите на таквите права.
Во најголем број случаи, доделувањето на ексклузивни права на претпријатијата што вршат дејност од јавен интерес се оправдува со потребата да се обезбеди постојаност и сигурност во вршењето на овие дејности, со цел обезбедување на подеднаков квалитет и универзална расположивост на услугите за граѓаните, заштита на добрата од јавен интерес, како и редовно одржување на функционалноста и сигурноста на односните системи.
На пример, ексклузивните права на Ј.П за поштенски сообраќај "Македонскa поштa" за пружање на резервирани поштенски услуги, се оправдуваат со потребата од обезбедување на поштенски услуги на целата територија на Република Македонија, вклучително и во населени места каде што тоа не е економски исплатливо, како и заради одржување и унапредување на јавната поштенска мрежа (член 9 на Законот за поштенските услуги, “Службен весник на РМ” бр.55/02).
Правата на претпријатијата во областа на енергетиката се оправдуваат со потребата од производство, пренос и дистрибуција на различните видови енергија и потребата за одржување и унапредување на соодветните енергетски системи, како предуслов за непречено и безбедно одвивање на животот и работата на граѓаните на Република Македонија. На сличен начин се оправдуваат ексклузивните права на јавното водостопанско претпријатие доделени со цел да се обезбеди заштита на водите како општо добро и да се овозможи нивно непречено користење и дистрибуција на стопански води и вода за пиење низ Република Македонија, со истовремена грижа за заштитата на здравјето на луѓето и животната средина. Одржувањето и заштитата на шумите како природно богатство и општо добро во Република Македонија се причини за доделување на ексклузивните права на Ј.П за стопанисување со шуми “Македонски шуми“ основано за одгледување, користење и заштита на шумите. Одржувањето и заштитата на пасиштата како општо добро го оправдува доделувањето на ексклузивно право за стопанисување со пасиштата на јавното претпријатие за пасишта, со цел да се обезбеди зачувување на површината на пасиштата, да се зголеми нивната вредност и да се обезбеди рационално стопанисување.
Ексклузивните права на јавните комунални претпријатија и јавните претпријатија кои вршат дејности од областа на инфраструктурните системи како за водоснабдителните системи, канализационите системи со пречистителни станици, депониите за комунален цврст отпад и депониите за индустриски опасни и штетни материи, крематориуми и други инфраструктурни системи, се оправдуваат со посебниот карактер на комуналната дејност и карактеристиките на односните инфраструктурни системи и нивното економско, техничко-технолошко функционално и еколошко значење за Република Македонија.
Кога ексклузивните права се доделуваат по пат на концесија или непосреден договор, истите се оправдуваат со посебниот карактер на добрата од општ интерес што со концесијата или договорот се даваат на привремено користење, управување или експлоатација или со посебниот карактер на дејностите од јавен интерес чие што вршење се доделува на концесионерот. На пример, привремените ексклузивни права на АД "Македонски телекомуникации" во фиксната телефонија се оправдуваа со потребата за унапредување на телекомуникациската мрежа и обезбедување на современи, ефикасни и високо-квалитетни телекомуникациски услуги (универзална услуга) расположиви за сите граѓани, се додека да се создадат услови за либерализација на пазарот.
6. Дали постои обврска за трговските друштва со ексклузивни или посебни права да исполнуваат задачи од општ економски интерес? Доколку постои, прецизирајте ги.
Секторските закони редовно предвидуваат носителите на ексклузивни или посебни права да исполнуваат задачи од општ економски интерес. Тие се должни дејностите од јавен интерес да ги вршат преку обезбедување на универзална, квалитетна и постојана услуга, достапна за сите правни и физички лица на територијата на која се врши дејноста, по пристапни цени и со соодветна заштита на корисниците или потрошувачите, како и да вршат унапредување, одржување и заштита на соодветните системи.
На пример, во Законот за поштенски услуги (“Службен весник на РМ” бр.55/02), се пропишува дека Ј.П за поштенски сообраќај "Македонска пошта", како единствен оператор за обезбедување на т.н. резервирани поштенски услуги, должен е да нуди услуги достапни до сите корисници на територијата на Република Македонија, без разлика на географската оддалеченост и економската исплатливост, под еднакви услови и без дискриминација, со обезбедена сигурност на поштенските пратки и со обврска за вршење на дејноста без прекин (освен во случај на виша сила).
Слично, Законот за телекомуникации (“Службен весник на РМ” бр. 33/96; 17/98; 22/98; 28/00; 04/02 и 37/04) предвидува обврска за пружање на универзална услуга, дефинирана како пакет на телекомуникациски услуги со определен квалитет. Услугите треба да им бидат достапни на сите корисници на јавните телекомуникациски услуги во Република Македонија, без оглед на нивната географска локација, по разумни и недискриминаторски цени, базирани на трошоците. Во случај корисникот да не добие непречена, ефикасна и редовна услуга од јавниот телекомуникациски оператор или давателот на јавната телекомуникациска услуга, има право на соодветен надоместок за секој недостаток во квалитетот на добиената услуга. Прописите со кои се регулира вршењето на телекомуникациските услуги и постапката за надомест ги донесува Министерот за транспорт и врски, а ги применува Управата за телекомуникации. Исто така, дури и постоечкиот Закон за телекомуникации пропишува дека јавниот телекомуникациски оператор не смее да го одбие барањето на друг оператор за меѓусебно поврзување (интерконекција), доколку поврзувањето е технички можно, а со новиот Закон за електронски комуникации кој е во постапка на донесување правото на пристап кон мрежата и меѓусебното поврзување на операторите подетално се регулира. Општите услови за меѓусебно поврзување на јавни телекомуникациски мрежи ги утврдува Министерството за транспорт и врски, а можните проблеми и несогласувања помеѓу операторите е предвидено да ги решава Управата за телекомуникации.
Според Законот за енергетика (“Службен весник на РМ” бр. 47/97; 40/99; 98/00; 94/02 и 38/03), правните и физички лица кои вршат дејност од јавен интерес во оваа област се должни дејноста да ја вршат постојано и квалитетно. Производителите и испорачателите на енергија се должни на корисниците да им обезбедат енергија во согласност со енергетскиот биланс, меѓусебните договори и општите услови за испорака на соодветниот вид енергија, како и да обезбедат непречено и безбедно функционирање на целиот енергетски систем. Евентуалните нужни прекини и постапката за таквите прекини се детално утврдени и уредени со законот. Со Законот за енергетика е пропишана и обврската на правните лица што стопанисуваат со енергетските системи за пренос, транспорт и дистрибуција на енергија, со слободните капацитети да вршат услуги на заинтересирани лица, врз основа на договор. При непочитување на обврската и евентуални спорови, надлежна е Регулаторната Комисија за енергетика која ги пропишува правилата за приклучување на енергетските мрежи.
Ј. П “Македонска радиодифузија“, согласно Законот за негово основање (“Службен весник на РМ” бр. 06/98 и 98/00) е должно преку свои мрежи и без надомест да врши пренос и емитување на радио и телевизиските програми на Ј.П “Македонска радио-телевизија“, како и на јавните радиодифузни претпријатија основани на локално ниво., Исто така, јавното претпријатие за радиодифузија е должно да врши пренос и емитување на програмите на други трговски радиодифузни друштва на кои им е доделена концесија за вршење на дејноста на национално ниво, со наплаќање на определен надомест. Според Законот за комунални дејности (“Службен весник на РМ” бр.45/97; 23/99; 45/02 и 16/04), јавните претпријатија се должни да обезбедат трајно и квалитетно вршење на комуналните дејности, како и одржување на објектите и опремата на комуналната инфраструктура во функционална состојба. Законот за управување со отпадот пропишува обврска претпријатијата од оваа област да ги обезбедуваат услугите врз принципите на: недискриминација, постојаност на услугата, квалитет и ефикасност, транспарентност, економски прифатлива цена и целосно покривање на областа на обезбедување на услугата.
Понатаму, дел од обврските за носителите на ексклузивни или посебни права се однесуваат на осигурување на безбедност и постојана функционалност на системите со кои се обезбедуваат услугите. На пример, обезбедувањето на редовно, непречено и безбедно одвивање на железничкиот, патниот и воздушниот сообраќај подразбираат низа специфични обврски за носителите на дејностите. Ј. П “Македонски железници“ кое што е овластено за вршење на железничкиот сообраќај и за изградба, реконструкција, ремонт, одржување и заштита на железничката инфраструктура е должно да обезбеди непречен, редовен и безбеден железнички сообраќај. Таква обврска Ј.П “Македонски железници“ може да има и во случај на вонредни околности, односно Законот за железници, член 128 (“Службен весник на РМ” бр. 9/98) предвидува можност на Ј.П да му биде наложено да врши превоз во вонредна состојба, со обврска за покривање на трошоците од страна на тој што ја прогласил вонредната состојба. Обврска за обезбедување редовен, непречен и безбеден сообраќај имаат и претпријатијата овластени за вршење на дејности од патниот сообраќај, како што се Ј.П “Македонија пат“ и претпријатијата со концесии за изградба и користење на автопат или користење на делови од автопат или јавен пат. Ј.П за аеродромски услуги “Македонија“ Скопје задолжено за стопанисување со аеродромите Скопје и Охрид, мора да обезбеди услови за непречена и безбедна цивилна пловидба, согласно со законските прописи во таа област.
7. Дали регулаторните и комерцијалните функции им се доделени на органи кои се меѓусебно независни?
Регулаторните и комерцијалните функции по правило се доверени на меѓусебно независни тела.
Во областа на енергетиката регулаторната функција ја врши Регулаторната комисија за енергетика, а во областа на радиодифузната дејност Советот за радиодифузија, како самостојни државни органи.
Во областа на телекомуникациите регулаторната функција ја врши Управата за телекомуникации, како орган на државната управа, во состав на Министерството за транспорт и врски. Со новиот Закон за електронски комуникации, кој е во постапка на донесување и се очекува да биде донесен во првиот квартал на 2005 година, се предлага оваа Управа да се трансформира во независно регулаторно тело, надвор од извршната власт, како самостоен државен орган.
Во областа на цивилната воздушна пловидба, регулаторната функција ја врши Управата за цивилна воздушна пловидба, во состав на Министерството за транспорт и врски.
Надзор над работата на Ј. П “Македонски железници“ и Ј.П за поштенски сообраќај “Македонска пошта“ врши Министерството за транспорт и врски.
Надзор над работата на Ј. П “Македонски шуми“ и Ј. В. П “Водостопанство на Македонија“ врши Министерството за земјоделство, шумарство и водостопанство.
Во областа на комуналните дејности не постојат посебни регулаторни тела, а надзорот над примената на законот за комунални дејности го врши Министерството за транспорт и врски, додека инспекциски надзор над субјектите од комуналната дејност вршат Државниот комунален инспекторат како орган на Министерството за транспорт и врски и комунални инспектори на општинско ниво.
8. Кои се постојните државни монополи?
Постојни државни монополи се:
•АД “Електростопанство на Македонија” – Скопје за производство, дистрибуција и снабдување со електрична енергија, во државна споственост;

•АД “МЕПСО” за пренос на електрична енергија и управување со електроенергетскиот систем, во државна сопственост;
Овие две друштва произлегоа со поделба на Акционерското друштво “Електростопанство на Македонија“ за производство, пренос и дистрибуција на електрична енергија во државна сопственост (АД “ЕСМ”), кому што му беа доделени ексклузивни права за производство, пренос и дистрибуција на електрична енергија. Постапката за раздвојување на АД “ЕСМ“ заврши заклучно со 31.12.2004 година. Со формирањето на двете нови друштва се создадоа услови за либерализација на пристапот на мрежите за пренос на електрична енергија, а со комплетната приватизација на електроенергетскиот сектор што е планирано да се реализира до крајот на 2006 година, ќе се овозможи развој на конкуренцијата во овој сектор;
•Ј.П за поштенски сообраќај “Македонска пошта” како основен поштенски оператор, врши резервирани поштенски услуги кои опфаќаат прием, сортирање, пренос и достава на поштенски пратки, вклучувајќи ја и директната пошта, како во домашниот така и во меѓународниот поштенски сообраќај, под услов овие пратки да тежат до 350 грама. За останатите поштенски услуги пазарот е отворен за конкуренција и
•Ј.П “Македонски железници” -Ова претпријатие има ексклузивно право врз основа на закон да ги врши железничкиот сообраќај, изградбата, реконструкцијата, ремонтот, одржувањето и заштитата на железничката инфраструктура како дејности од јавен интерес. Железничката инфраструктура може да се користи и од други правни и физички лица под услови и начин утврдени со законот и со меѓународни договори. Железничката инраструктура
ивозните средства на македонски железници се сопственост на Република Македонија, а железничката инфраструктура е добро во општа употреба и на неа не може да се стекнуваат имотни права.
Во постапка е изработка на нов закон усогласен со законодавството на ЕУ од оваа област. Се планира железничката инраструктрура и понатаму да остане во сопственост на државата, а во вршењето на дејностите поврзани со Македонски железници да се создадат услови за приватизација и конкурентски односи. Со овој Закон Македонски железници ќе биде поделена
иќе бидат основани две претпријатија и тоа:
-Јавно претпријатие за железничка инфраструктура;
-Јавно претпријатие за транспорт кое ќе биде трансформирано во Акционерско друштво во државна сопственост и ќе биде приватизирано.
