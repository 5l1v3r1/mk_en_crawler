II. ДРЖАВНА ПОМОШ
1. Кои чекори се преземени и/или ќе се преземат со цел да се воспостави законска рамка за контрола на државната помош во вашата земја? Од кои составни делови се состои таа рамка, (закон за државна помош, подзаконски акти, директно повикување на ЕУ acquis)? Кој е временскиот рок за воспоставување на таа законска рамка?
Во Република Македонија прашањето за државната помош се постави со потпишувањето на Спогодбата за стабилизација и асоцијација (ССА) и Времената спогодба за трговија и трговски прашања (Времена спогодба) во април 2001 година. Според член 69 од ССА и член 33 од Времената спогодба, Република Македонија се обврза дека ќе го почитува членот 87 од Договорот за основање на Европската Заедница кој се однесува на државната помош, односно прифати системот за државна помош да го регулира и прилагоди на прописите и правилата на ЕУ.
Со цел да одговори на преземената обврска, Владата на Република Македонија во својата Програма за работа во 2001 година предвиде прашањето за државната помош во Република Македонија да се уреди со донесување на посебен закон. Законот за државна помош (“Службен весник на РМ” бр. 24/2003) е донесен на 28.03.2003 година а почна да се применува од 01.01.2004. – Види 06_Анекс_06
Со донесувањето на овој закон прашањето за државната помош во Република Македонија за прв пат се уредува со посебен закон. При неговото изготвување се користеа искуствата на други земји, како и експертска помош преку Проектот на ГТЗ за усогласување на законодавството. Законот во работни верзии беше доставуван до Европската Комисија во Брисел и добиените коментари од Европската Комисија се вградени во конечниот текст на законот.
Со Законот за државна помош се регулира постапката и надзорот при доделувањето и користењето на државната помош во сите области, освен во областа на земјоделството и рибарството. Во основниот текст на Законот за државна помош се предвиде дополнување на законската рамка за државна помош со донесување на подзаконски акти за доразработување на регионалната помош (член 6); за помошта за спас и реконструкција (член 8) и за содржината на извештајот (член 11), со тоа што е дадена можност да може да се донесат и други подзаконски акти кои се однесуваат на специфичните аспекти доколку произлезат од примената на овој закон.
Согласно наведените членови од Законот, во втората половина на 2003 година беа изготвени
идонесени следните подзаконски акти:
-Уредба за утврдување на условите и постапката за доделување на Регионална помош;
– Види 06_Анекс_07
-Уредба за начинот и постапката за поднесување на извештај до Комисијата за државна помош;– Види 06_Анекс_08
-Уредба за утврдување на условите и постапката за доделување на помош за спас и реконструкција на претпријатијата со потешкотии. – Види 06_Анекс_09


Уредбите се објавени во “Службен весник на РМ” бр. 81/2003.
Законот за државна помош и подзаконските акти се изготвени во согласност со европските прописи (види 06_II_06) и претставуваат основна правна рамка за регулирање на државната помош во Република Македонија. Согласно член 69 од ССА и член 33 од Времената спогодба, за воспоставување на законската рамка според правилата на Европската унија од областа на државната помош е определен временски рок од 5 години, сметано од денот на стапување во сила на Времената спогодба на 01.06.2001 година, односно до 01.06.2006 година. Законот за државна помош на Република Македонија и наведените подзаконски акти се применуваат од
01.01.2004 година.
2. Како е дефинирана државната помош согласно законската регулатива за државна помош? Каква е постапката за проценување на државната помош?
Почетна точка за тоа што е државна помош е членот 87 (1) од Договорот за основање на ЕЗ каде стои следното: “Доколку не е поинаку одредено во договорот било каква помош дадена од страна на држава членка или преку државни ресурси во било каква форма која би можела или се заканува дека ќе ја наруши конкуренцијата преку фаворизирање на одредени претпријатија или производство на одредени производи, доколку влијае врз трговијата меѓу државите членки, ќе се смета за некомпатибилна со заедничкиот пазар”.
Оваа дефиниција е транспонирана во членот 3 од Законот за државната помош на Република Македонија и според него “државна помош е секоја помош, доделена од давателот на државната помош, во секој облик, со која се создаваат поволности за определени претпријатија, производство на одредени стоки или давање на одредени услуги”. Во истиот член се дефинираат помошта за извоз, регионалната помош, помошта за спас и помошта за реконструкција, како и шемите за помош.
Во член 4 од Законот се дефинира компатибилната помош, која се смета дека не е штетна и нема да резултира во фаворизирање на определени претпријатија и/или производи, односно нема да предизвика нарушување на конкуренцијата и нема да влијае на трговијата помеѓу Република Македонија и Европската унија. Според овој член, компатибилна помош е:
1.помошта од социјален карактер, доделена на индивидуални потрошувачи, доколку при тоа не се прави дискриминација поврзана со потеклото на стоката;
2.помошта со која се надоместува штетата предизвикана природни катастрофи или други исклучителни настани, вклучувајќи ги и воените дејствија и
3.de minimis помошта, која не смее да надминува 100.000 евра за период од три години. Одредбите за de minimis помошта не се однесуваат на помошта што се доделува во секторите транспорт, земјоделие и водостопанство.
Во член 5 од Законот се дефинира помошта која во определени случаи може да биде компатибилна. Компатибилна помош може да биде регионалната помош, помошта на претпријатијата со потешкотии, помошта за унапредување на определени стопански гранки и помошта наменета за унапредување на културата и заштитата на културното наследство. Со Уредбата за утврдување на условите и постапката за доделување на помош за спас и реконструкција на претпријатија со потешкотии и Уредбата за утврдување на условите и постапката за доделување на регионална помош, подетално се регулираат условите кога државната помош од дадениот вид може да се смета за компатибилна.
Помош која според одредбите од законската регулатива за државна помош никогаш не може да биде компатибилна е извозната помош (член 2 од Законот за државна помош).
Дефинирањето на наведените видови државна помош е направено во согласност со членовите 87-89 од Договорот за основање на Европските Заедници.
Постапката на оценка на државна помош е регулирана со Законот за државна помош и прецизирана со Уредбата за начинот и постапката за поднесување на извештај до Комисијата за државна помош и за оценување на државната помош. Според член 12 од Законот:
1.Комисијата ќе ја оценува компатибилноста на секоја државна помош со овој закон и одлучува за нејзиното одобрување или неодобрување како резултат на несогласноста со овој закон;
2.Комисијата има право да бара информации потребни за оцена на државната помош од сите даватели и приматели на државна помош. Информациите добиени од заинтересираните страни можат да се употребат, доколку сите субјекти на постапката за оцена имале можност да се изјаснат по истите и
3.Согласно со шемите за помош одобрени според ставот (1) од овој член и шемите за помош кои се во сила пред влегувањето во сила на овој закон или помошта одобрена од Комисијата (постојна помош), Комисијата, по своја иницијатива или на барање на трети лица, може да предложи соодветни мерки за усогласување на таквата помош во согласност со одредбите на овој закон. Доколку давателот на помошта не ја усогласи таквата шема за помош во согласност со предложеното од Комисијата, предметот ќе се поднесе на одлучување на надлежната Комисија на Владата на Република Македонија.
Како дополнување на овие одредби од Законот, споменатата Уредба подетално ја регулира постапката за проценување на државна помош.
Оваа Уредба во членовите 2 - 10 детално ја опишува постапката за оценување на државна помош за која е поднесен извештај до Комисијата за државна помош. Во членовите 2 и 3 се одредени роковите во кои Комисијата може да побара дополнителни информации доколку смета дека тоа е потребно. Со членовите 4 и 5 се регулира правото на Комисијата да побара суспендирање и/или враќање на државната помош. Во членот 6 се дадени роковите за донесување на одлука од страна на Комисијата за државна помош кои започнуваат да течат еден ден по добивање на писмена потврда од Комисијата за прием на целосниот извештај. Членовите 8 и 9 ги регулираат случаите кога Комисијата се сомнева за компатибилноста на државната помош и одлучува да отвори постапка за формална истрага.
Членовите 11 - 16 од Уредбата ја регулираат постапката за оценување на незаконската државна помош за која не е известена Комисијата. Случајот на негативна одлука за незаконската државна помош се опишува во членот 16, кој ги пропишува главните елементи кои треба да бидат содржани во одлуката - износот на државна помош и рокот во кој тој износ треба да биде вратен.
3. Каква е ситуацијата во поглед на постојните мерки за државна помош? Ве молиме да го објасните тековниот систем на државна помош во согласност со класификацијата на Заедницата.
Со Законот за државна помош и подзаконските акти кои се применуваат од 01.01.2004 година, прашањето за државна помош во Република Македонија за првпат се уреди со посебна законска регулатива. Во Законот се дадени општи одредби за различни видови помош и тоа: регионална помош, помош за спас и реконструктрукција на претпријатија со потешкотии и помош за мали и средни претпријатија, додека во подзаконските акти овие видови помош се подетално уредени.
Со оглед на краткиот временски период на примена на законската регулатива, во тек е изготвувањето на првиот годишен извештај за државна помош. Комисијата за државна помош до 31.03.2005 година има обврска до Владата да достави Годишен извештај за државната помош доделена за 2004 година, подготвен во форма пропишана со подзаконските акти. Комисијата го подготвува годишниот извештај врз основа на поединечните извештаи за нотификација на помошта и годишните извештаи што давателите на државна помош се должни да ги достават до Комисијата, како и врз основа на нејзините активности за идентификување на непријавена државна помош.
Во Уредбата за начинот и постапката за поднесување на извештај до Комисијата за државна помош и за оценување на државната помош, дефинирани се обрасците за поединечните и годишните извештаи што давателите на државна помош ги доставуваат до Комисијата за државна помош, во кои се специфицирани формите на државна помош и тоа: субвенции; меки заеми; даночни олеснувања; државни гаранции за одложени заеми; помош поврзана со истражувања, признавање на патенти, трансфер на технологија и друга помош (помош A, B, C и D согласно класификацијата на Европската Заедница).
Во извештаите се специфицира и видот на помошта: регионална помош, помош за спас и реконструкција, итн. Секој давател во извештајот треба да наведе дали станува збор за постојна или нова државна помош, кои се шемите за помош, во која стопанска гранка се доделува помошта, податоци за примателот на помошта и висина на помошта. Врз основа на овие податоци, Комисијата ја оценува секоја поединечна помош преку дефинираната методологија и критериуми за оценување во законската регулатива, а истовремено се овозможува да се изврши класификација на помошта според формите и видовите на помош, дејноста во која се дава помошта (индустрија, земјоделство, итн.), како и според тоа дали станува збор за постојана или нова помош.
Како што е споменато, Комисијата за државна помош првпат има обврска да изготви и достави до Владата годишен извештај за државна помош за 2004 година меѓутоа Комисијата изготви извештај за државна помош и за 2003 година. Годишниот извештај за 2003 година не беше подготвен во пропишаната форма, но овозможува увид во активностите на Комисијата во 2003 година пред примената на законската регулатива. Во текот на 2003 година, Комисијата за државна помош главно се фокусираше на воспоставување на системот на државна помош и идентификување на можните даватели и корисници на државна помош.
За таа цел беа одржани 5 советувања, на кои земаа учество поголем број на можни даватели и приматели на државна помош, кои главно беа посветени на прашањето на македонското законодавство за државна помош, со посебен осврт на искуството на земјите кандидати за членство во ЕУ претставено преку словенечкото искуство.
Во рамки на превземените активности, во месец декември 2003 година испратен е допис со пропишан образец до сите можни даватели на државна помош, со цел добивање на податоци за доделената државна помош во 2003 година. Како појдовна основа, е користен списокот на буџетски корисници подготвен од Министерството за финансии, со кој се опфатија 74 субјекти и тоа: министерства, фондови, единици на локалната самоуправа и други органи на државната управа.
Поради слабиот одзив во месец февруари 2004 година испратена е ургенција за доставување на бараните податоци. По двата дописа добиени се вкупно 56 одговори од кои повеќето беа нецелосни. Исто така одржани се посебни состаноци со државните органи, кои по оценка на Комисијата се можни даватели на државна помош и тоа: Министерството за финансии (Одделение за компензациони фондови, Сектор за даноци, Управата за јавни приходи, Бирото за стокови резерви, Царинската управа), Министерството за економија (Сектор за индустрија, Сектор за мали и средни претпријатија, Сектор за туризам), Министерството за локална самоуправа (Бирото за неразвиени подрачја), Министерството за животна средина и просторно планирање (Фондот за животна средина), Министерството за труд и социјална политика (Фондот за пензиско и инвалидско осигурување), Министерството за транспорт и врски (Управата за цивилна воздушна пловидба), Агенцијата за информации, Генералниот секретаријат и Секторот за европска интеграција при Владата на Република Македонија и други. Со најголем дел од споменатите државни органи и институции воспоставена е редовна и ефикасна соработка која, покрај тоа што овозможи остварување на законските обврски и надлежности на Комисијата, придонесе и за поблиско запознавање со правилата за државната помош и нивно имплементирање.
Врз основа на добиените податоци и обавените консултации со претходно наведените органи и институции, утврдено е дека од вкупно 74 можни даватели на државна помош, 67 државни органи и институции одговориле дека немаат доделено државна помош во 2003 година, 5 од нив одговориле дека имаат доделено финансиски средства како подршка на субјекти од јавен интерес и 2 органи и институции одговориле дека имаат доделено средства, кои согласно законодавството за државна помош би можело да се сметаат како државна помош.
Методолошкиот пристап при оценка на доделената државна помош во 2003 година, е законското дефинирање на државна помош со која се создаваат поволности за одредени претпријатија, производство за одредени стоки или давање на одредени услуги, без да се нарушат основните принципи на конкуренцијата. Натамошната анализа на облиците на
државната помош во 2003 година се темели на примена на подзаконските акти: Уредбата за начинот и постапката за доделување на регионалната помош и Уредбата за начинот и постапката за доделување на помошта за спас и реконструкција на претпријатијата со потешкотии, како и анализа на поединечните правни прописи, кои претставуваат основа за шема за доделување на државна помош.
4. Дали кои било законски ограничувања се применуваат кај трговските друштва кои веќе примиле или ќе примаат државна помош?
Со законската регулатива за државна помош (Законот за државна помош и подзаконските акти), дадени се одредени правила кои имаат карактер на ограничување. Тоа се следните законски ограничувања:
Со законот за државна помош (член 4) се ограничува висината на de minimis помошта која не смее да надминува 100.000 евра за период од три години, без оглед на обликот и целите на помошта.
Уредбата за утврдување на условите и постапката за доделување на помош за спас и реконструкција на претпријатија со потешкотии предвидува ограничувања кои се применуваат кај трговските друштва кои примаат државна помош за спас и реконструкција. Со член 2 од оваа Уредба се регулира во кои ситуации претпријатијата со потешкотии во работењето може да добијат државна помош, се исклучува доделувањето на државна помош на новоосновани претпријатија кои настанале или го превзеле имотот од ликвидирани претпријатија и се дефинираат специфичните услови под кои евентуално може да се доделува ваков вид на помош на претпријатија кои се членки на поголеми деловни групации.
За претпријатијата кои добиваат помош за спас, членот 3 од истата Уредба предвидува дека помошта за спас е привремена мерка која може да биде одобрена врз основа на сериозни регионални и/или социјални потешкотии и по правило е прифатлива за период не подолг од шест месеци. Помошта за спас се ограничува на заеми и гаранции за заем. Висината на заемот е ограничена на трошоците потребни за одржување на претпријатието во работа, каматната стапка треба да биде пазарна, односно споредлива со каматните стапки на заемите што се даваат на претпријатија без потешкотии, додека рокот на враќање на заемот се ограничува на најмногу 12 месеци од последната исплатена рата на претпријатието.
За претпријатијата кои добиваат помош за реконструкција предвидени се компензаторни мерки кои се наведени во членовите 10, 11 и 12 од Уредбата, а со цел да се намалат негативните ефекти кои помошта може да ги има на конкурентите. Мерките се состојат во ограничувања на присуството на претпријатието на пазарот за време на реконструкцијата и по периодот на реконструкција. Компензаторните мерки не се применуваат на малите и средните претпријатија, освен ако тоа не е пропишано со правилата за доделување на државна помош во определен сектор.
Износот и интензитетот на помошта за реконструкција мора да бидат ограничени на строг минимум кој ќе овозможи оживување на развојот на претпријатието, но не и ширење на производниот капацитет на претпријатието, освен ако таквото проширување не е суштинско за обновување на рентабилноста на претпријатието без притоа да доведе до нарушување на конкуренцијата.Членот 13 од истата Уредба го воспоставува и правилото за еднократност на помошта за реконструкција, според кое помошта за реконструкција може да се доделува само еднаш (еднократно) во период од 10 години.
Условите за доделување на помошта за спас и/или реконструкција на малите и средните претпријатија се уредени со член 14 од Уредбата. Со овој член се ограничува максималниот износ на ваквиот вид на помош за малите и средните претпријатија на најмногу 1 милион евра, вклучувајќи ја и помошта од други извори или од други шеми.
Со Уредбата за утврдување на условите и постапката за доделување на регионална помош, се регулираат условите и максималните износи на регионалната помош која се доделува за нови инвестиции или проширување/модернизација на постојни производствени капацитети. Според член 4 од оваа Уредба, регионалната помош за инвестирање која се доделува на големи претпријатија се ограничува на максимум 50% од вредноста на инвестицијата или од трошоците за плата на новоотворените работни места за период од две години (во нето износ). Во истиот член се дадени ограничувањата и за регионалната помош која се доделува на малите и средните претпријатија. Услов за користење на максималните вредности на регионалната помош е корисникот на помошта да учествува во финансирањето на инвестицијата со најмалку 25%.
Законот за државна помош и Уредбите се применуваат од 01.01.2004 година и се применуваат за сите претпријатија што се појавиле или ќе се појават во улога на приматели на државна помош, сметано од денот на стапување на сила на законската регулатива, односно од денот на стапување во сила на Времената спогодба за трговија и трговски прашања доколку се работи за постојна државна помош која се доделува според претходно дефинирани шеми.
5. Која институција е задолжена за следење и контрола на државната помош, анализа на ефектите од државната помош кои имаат влијание врз конкуренцијата и воспоставување на тековен попис заснован врз модел на Заедницата? До кој степен оваа институција е независна од органите кои доделуваат државна помош?
Со цел спроведување на системот на државна помош во Република Македонија согласно правилата и стандардите на ЕУ, а врз основа на член 9 од Законот за државната помош, Владата на Република Македонија во јуни 2003 година формира Комисија за државна помош, под чиј надзор е секој облик на државна помош. Комисијата за државна помош е задолжена за следење и контрола на државната помош, за анализа на ефектите од државната помош кои имаат влијание врз конкуренцијата и за воспоставување на тековен попис заснован врз модел на Заедницата. Според член 12 од Законот за државната помош, Комисијата ја оценува компатибилноста на секоја државна помош и одлучува за нејзиното одобрување или неодобрување согласно Законот, а помошта која ќе се додели спротивно на одредбите на Законот за државната помош мора да биде вратена.
Комисијата е независна во своето работење и се состои од три члена, кои ги именува Владата на Република Македонија. Членовите на Комисијата се избираат за период од 4 години, со можност за повторно бирање. Административно - стручните работи за Комисијата за државна помош ги врши Министерството за економија. Комисијата за државна помош за своето работење одговара пред Владата на Република Македонија. Согласно член 9 од Законот за државна помош, Комисијата до 31-ви март секоја година е должна до Владата да поднесе извештај за доделената државна помош во претходната година во кој се содржани информации за нејзините одлуки, вкупниот износ и распределбата на дадената државна помош доделена како според шемите за помош, така и за индивидуалната помош.
6. До кој степен имате намера да ги имплементирате сите материјални прописи од acquis во полето на државната помош? На кој начин ќе се направи тоа?
Законот за државна помош и донесените подзаконски акти за државна помош (види одговор 329) се изготвени врз основа на членовите 87-89 од Договорот за основање на Европските Заедници и во согласност со следните прописи од acquis:
1.Регулатива на Советот (ЕЗ) бр. 659/1999 од 22 Март1999 година со која се поставуваат детални правила за примена на член 93 (сега 88) од Договорот за ЕЗ;
2.Регулатива на Комисијата (ЕЗ) бр. 69/2001 од 12 Јануари 2001 година за примена на членовите 87 и 88 од Договорот за ЕЗ кои се однесуваат на “de minimis” помошта (OJ L10, 13.01.2001, стр. 30-32);
3.Белешка на Комисијата за определување на правилата кои се применуваат за проценување на незаконска државна помош (2002/C 119/12);
4.Препорака на Комисијата од 3 Април 1996 година која се однесува на дефиницијата на мали и средни претпријатија 96/280/EC (OJ L107, стр.4-9);
5.Регулатива на Комисијата (ЕЗ) бр.70/2001 од 12 Јануари 2001 за примена на членовите 87 и 88 од Договорот за ЕЗ на државната помош за мали и средни претпријатија (OJ L10, 13.01.2001, стр. 33-42);
6.Упатство на Заедницата за државна помош за спас и реконструкција на претпријатијата со потешкотии (OJ C 288, 09.10.1999, стр.2-18);
7.Исправка на Упатството на Заедницата за државна помош за спас и реконструкција на претпријатијата со потешкотии (OJ C288, 09.10.1999);
8.Упатство за национална регионална помош (OJ C74, 10.03.1998, стр.9-31);
9.Исправка на Упатството за национална регионална помош (OJ C394, 17.12.1998, стр.23)
10.Измени на Упатството за национална регионална помош (OJ C258, 09.09.2000, стр.5) и
11.Комуникација од Комисијата – Мултисекторска рамка за регионална помош за големи инвестициони проекти- (OJ C 70, 19.03.2002, стр.8-20).
Види 06_Анекс_06
Со постојната законска регулатива не се имплементирани прописите од acquis што се однесуваат на:
-специфичните типови државна помош во областите: истражување и развој, заштита на околината, заштеда на енергија, вработување и обука;
-правилата со кои се регулира државната помош во посебни сектори и
-правилата за финансиски трансфери и трансакции (пр. јавни инвестиции, државни гаранции, фискална помош, финансиски трансфери кон претпријатијата во јавна сопственост, итн.).
Со Законот за државна помош (чл. 13) е предвидено изготвување и донесување на дополнителни подзаконски акти согласно појавените потреби, што овозможува имплементирање и на останатите прописи од acquis кои не се вклучени во постојната законска регулатива.
7. Кои се надлежностите на органот за контрола на државната помош кој се обврзавте да го основате согласно Спогодбата за стабилизација и асоцијација:
a)До кој степен одлуките на овој орган се обврзувачки за сите страни?
b)Дали органот може да бара враќање на незаконски исплатената државна помош?
c)Дали органот може да презема дејствија по службена должност?
d)Дали органот исто така ќе биде во можност да ја контролира постојната државна помош?
Орган за контрола на државната помош во Република Македонија е Комисијата за државна помош, формирана во јуни 2003 година. Комисијата за државна помош е надлежна за надзор и оценување на компатибилноста на секоја државна помош во Република Македонија, што е регулирана со Законот за државна помош. Комисијата за државна помош одлучува за одобрување или неодобрување на сите облици на државна помош, без разлика дали се работи за доделување на нова помош, за помош што се доделува според постојните и одобрените шеми за помош или за индивидуална помош (член 2 од Уредбата за начинот и постапката за поднесување на извештај до Комисијата за државна помош и за оценување на државната помош).
Во постапката за оценка на државната помош, Комисијата ги разгледува поднесените извештаи за пријавување на државна помош од страна на давателите на истата и има право во определен рок да побара дополнителни информации од страна на сите даватели и приматели на конкретна помош (член 12 од Законот за државна помош). Комисијата за државна помош е должна по секој поднесен извештај, односно секоја пријавена помош да донесе одлука за компатибилноста на таа помош во роковите определени со член 6 од споменатата Уредба. Комисијата своите одлуки ги носи со мнозинство гласови.
Покрај за пријавената државна помош, Комисијата за државна помош е надлежна за оценка и контрола на државна помош која не е пријавена кај Комисијата (глава 3 од истата Уредба). На сопствена иницијатива или по барање на трети лица, Комисијата може да преземе активности за оценка на непријавената, односно незаконската државна помош. Активностите можат да вклучуваат: барање на информации од давателот и/или примателот на помошта, суспендирање на помошта, отворање на постапка за формална истрага и одлука за укинување и враќање на помошта.
Исто така, Комисијата е надлежна за контрола на шемите за постојната помош и има право да предлага мерки за нивно усогласување со законската регулатива за државна помош (член 12 од Законот).
a) До кој степен одлуките на овој орган се обврзувачки за сите страни?
Одлуките на Комисијата за државна помош се обврзувачки за сите страни и се објавуваат во Службен весник на Република Македонија (член 9 став 4 од Законот). Комисијата може: 1) да ја одобри државната помош, односно да донесе позитивна одлука за компатибилноста на истата; 2) да не ја одобри пријавената државна помош, односно да донесе негативна одлука за нејзината компатибилност; 3) да донесе одлука за суспендирање на државната помош; 4) да донесе одлука за укинување на државната помош; 5) да донесе одлука за отворање постапка за формална истрага за помошта и 6) да донесе одлука за враќање на државната помош. Во случај на отворање на постапка за формална истрага, Комисијата е должна во законски определениот рок (според член 8 од Уредбата за начинот и постапката за поднесување на извештај до Комисијата за државна помош и за оценување на државната помош) да донесе одлука за компатибилноста на помошта. Доколку Комисијата не донесе одлука во законскиот рок, давателот на помошта има право да ја додели помошта по претходно писмено известување на Комисијата.
Секоја помош која што не е пријавена кај Комисијата за државна помош и/или е доделена без одобрување од страна на Комисијата автоматски се класифицира како незаконска помош. Комисијата има право да побара од давателот и/или примателот на незаконска помош да поднесат точни информации за државната помош и може да побара суспендирање/укинување на помошта или да отвори постапка за формална истрага за помошта. Давателот и примателот на незаконска државна помош се обврзани да ги почитуваат одлуките и барањата на Комисијата.
Против одлуките на Комисијата за државна помош може да се поднесе жалба до второстепената Комисија на Владата на Република Македонија, но жалбата не го одлага извршувањето на веќе донесените и објавени одлуки.
b) Дали органот може да бара враќање на незаконски исплатената државна помош?
Комисијата, во согласност со членот 2 став 2 од законот за државна помош, може да донесе одлука за враќање на противзаконските исплатени државни средства. Враќањето на незаконска државна помош подетално е регулирано со Уредбата за начинот и постапката за поднесување на извештај до Комисијата за државна помош и за оценување на државната помош. Согласно членот 4 од оваа Уредба, пред донесување на конечна одлука за враќање на незаконската државна помош, Комисијата за државна помош може да побара суспендирање на државната помош од страна на давателот на помошта. Според член 13 од Уредбата, одлука за суспендирање може да се донесе и кога давателот на државната помош не ја пријавил помошта и/или не ги поднесол сите барани информации до Комисијата за државна помош во определениот рок и кога постојат основани сомневања за незаконитоста на државната помош. Во случај на суспендирање на помошта, согласно членовите 5 и 13 од Уредбата, давателот на помошта е должен веднаш да ја суспендира помошта и за тоа писмено да ја извести Комисијата за државна помош. Доколку давателот на помошта не ја почитува одлуката за суспендирање, Комисијата за државна помош има право да побара укинување на помошта и нејзино враќање. Во случај на конечна негативна одлука за компатибилноста на пријавена државна помош, Комисијата за државна помош ќе побара враќање на исплатената државна помош, а доколку се работи за непријавена и незаконска

државна помош, Комисијата донесува одлука за враќање на помошта во износ и рок кои самата ги утврдува (член 16).
c) Дали органот може да презема дејствија по службена должност?
Комисијата за државна помош може да презема работи по службена должност. Согласно член 12 од Законот за државна помош, Комисијата за државна помош по сопствена иницијатива или на барање на трети лица може да предлага мерки за усогласување на шемите за постојната државна помош (одобрени од страна на Комисијата за државна помош или шемите кои биле во сила пред донесувањето на сегашната законска рамка) со одредбите на овој Закон. Доколку давателот на помошта истата не ја усогласи спрема предложените мерки од Комисијата за државна помош, предметот ќе се поднесе на разгледување до надлежната Комисија на Владата.
Според член 8 од Уредбата за начинот и постапката за поднесување на извештај до Комисијата за државна помош и за оценување на државната помош, Комисијата за државна помош има право, доколку се сомнева во компатибилноста на пријавената државна помош со законските одредби, да отвори постапка за формална истрага. Притоа, Комисијата е должна за својата одлука да: 1) го извести давателот на државна помош и од него да побара дополнителни информации; 2) ја објави својата одлука во Службен весник на Република Македонија и да ги повика заинтересираните лица во рок од еден месец да поднесат писмени забелешки и мислења и 3) донесе одлука за компатибилноста на државната помош во рок од 18 месеци од отворањето на формалната истрага за државната помош. Доколку Комисијата не донесе одлука во дадениот рок, давателот на државната помош има право да ја додели помошта по претходно писмено информирање на Комисијата.
Комисијата за државна помош има право да презема дејствија по службена должност и во случај на непријавена државна помош, односно помош за која не е поднесен извештај до Комисијата од страна на давателот на помошта. Согласно член 11 од споменатата Уредба, Комисијата по своја иницијатива или врз основа на информации добиени од заинтересирани лица, може да побара од давателот и/или примателот на помошта да поднесат точни информации за помошта во определен временски рок. Комисијата, исто така, има право да побара суспендирање на незаконската државна помош, како и на пријавена помош за која има основани сомневања за некомпатибилност (види одговор под б).
d) Дали органот исто така ќе биде во можност да ја контролира постојната државна помош?
Уредбата за начинот и постапката за поднесување на Извештај до Комисијата за државна помош и за оценување на државната помош предвидува дека Комисијата, може да ја проценува и контролира постојната државна помош. Согласно член 2 од Уредбата, давателите на државна помош се должни да ја известат Комисијата за постојната државна помош што ја доделиле во периодот пред примената на Законот за државна помош (01.01.2004 година), а почнувајќи од денот на стапување во сила на Времената спогодба за трговија и трговски прашања (01.06.2001 година). Исто така, давателите на државна помош се должни кај Комисијата за државна помош да ја пријават државната помош што ја доделуваат според претходно утврдените шеми за постојна државна помош (пред стапувањето во сила на сегашната законска регулатива), како и барањата за измени на одобрената постојна помош.
Согласно член 19 од Уредбата, Комисијата за државна помош може да побара суспендирање на постојната државна помош и да поведе постапка за формална истрага доколку смета дека има основ за тоа. Исто така, како што беше споменато, Комисијата за државна помош може да поведе иницијатива за усогласување на сите постоечки шеми за помош со одредбите од Законот за државна помош.

8. Дали е воспоставен систем со кој се предвидува претходно известување и клаузула за застој?
Систем со кој се предвидува претходно известување и клаузула за застој е воспоставен со член 10 од Законот за државна помош.
Во став 1 од член 10 се регулира обврската на сите даватели на државна помош, пред да пристапат кон доделување на помош, задолжително да поднесат извештај до Комисијата за плановите за обезбедување на државна помош или изменување на постојните шеми за помош. Исклучок е помошта што е класифицирана како компатибилна помош согласно член 4 од Законот.
Ставот 2 од член 10 претставува клаузула за застој, според која ниту една државна помош за која е поднесен извештај не може да стане ефективна, додека Комисијата не ја одобри помошта со донесување на одлука.
Комисијата е должна своите одлуки да ги носи во законските пропишаните рокови. Согласно член 6 од Уредбата за начинот и постапката за поднесување на извештај до Комисијата за државна помош и за оценување на државната помош, Комисијата мора да донесе одлука во рок од два месеци кога се работи за нова државна помош, во рок од 30 работни дена кога се работи за помош доделена според шемите за помош веќе одобрени од Комисијата и во рок од 20 работни дена во случаи на постоечка државна помош за која се предложени значајни измени. Роковите започнуваат да течат еден ден по издавање на писмена потврда од страна на Комисијата за прием на целосниот извештај.
9. Дали е воспоставен систем кој предвидува поднесување приговори од трети страни?
Во законската регулатива за државна помош, воспоставен е систем кој предвидува поднесување на забелешки и приговори од трети страни.
Според членот 3 став 9 од Законот за државна помош, заинтересирани страни се примателите на помошта и конкурентните претпријатија или здруженија на претпријатија, чиј интерес може да биде засегнат со доделувањето на помошта.
Според член 12 од Законот за државна помош, Комисијата за државна помош по барање на трети лица може да предлага мерки за усогласување на шемите за постојната државна помош (одобрени од страна на Комисијата за државна помош или шемите кои биле во сила пред донесувањето на сегашната законска рамка) со одредбите на овој Закон. Доколку давателот на помошта истата не ја усогласи спрема предложените мерки од Комисијата за државна помош, предметот ќе се поднесе на разгледување до надлежната второстепена Комисија на Владата.
Според член 8 од Уредбата за начинот и постапката за поднесување на извештај до Комисијата за државна помош и за оценување на државната помош, во случај кога Комисијата донесува одлука за отворање на формална истрага за конкретна државна помош, одлуката е должна да ја објави во Службен весник на Република Македонија и да ги повика сите заинтересирани лица да поднесат свои забелешки и мислења во писмена форма. Добиените забелешки и мислења од трети лица, Комисијата потоа ги доставува до давателот на државна помош.
Според член 11 од истата Уредба, Комисијата за државна помош врз основа на информации од трети лица за незаконска државна помош иницира и презема активности за откривање на истата.
10. Дали мерките на фискална помош, како и помошта на чувствителните сектори (на пр. секторот за челик, синтетички влакна) се предмет на сеопфатна контрола на државната помош?

Мерките на фискалната државна помош и помошта во чувствителните сектори подлежат на сеопфатна контрола на државната помош. Според членот 1 став 2 од Законот за државна помош, со Законот не се третира само државната помош што се доделува во областа на земјоделството и рибарството. Не постојат други исклучоци.
