VIII (БОРБА) ПРОТИВ ДИСКРИМИНАЦИЈАТА
1. Кој-и владин-и сектор-и се недлежни за преземање мерки за борба против дискриминација врз горенаведените основи?
Уставниот суд на Република Македонија - Согласно чл.110 од Уставот на Република Македонија е надлежен да одлучува по барањата на граѓаните за заштита на слободите и правата кои се однесуваат на забраната на дискриминација по основ на пол, раса, верска, национална, социјална и политичка припадност.
Судовите, според Законот за судовите ("Службен весник на РМ" бр. 36/95),ги штити слободите и правата на граѓаните како и правата на други правни субјекти. Надлежноста на судовите исто така ја опфаќа заштитата на граѓаните од поединечните нелегални акти на државната управа и на другите институции кои вршат јавни овластувања (управни спорови). Редовните судови имаат генерална надлежност за заштита на човековите права.
Народниот правобранител е орган кој ги штити уставните и законските права на граѓаните и на сите други лица кога им се повредени со акти, дејствија и пропуштање на дејствија од органите на државната управа и од други органи и организации што имаат јавни овластувања и кој презема дејствија и мерки за заштита на недискриминација и соодветна правична застапеност на припадниците на заедниците во органите на државната власт,органите на локалната самоуправа и јавните установи и служби.
Народниот правобранител превзема дејствија и мерки за заштита на начелото на недискриминација на припадниците на заедниците што не му припаѓаат на мнозинското население и нивна несоодветна и правична застапеност во органите на државната власт, органите на единиците на локалната самоуправа и јавните установи и служби (Закон за народен правобранител, "Службен весник на РМ" бр.60/03).
Во рамките на институцијата со одлука на народниот правобранител формирано е одделение за заштита на децата во 1997 година и еден од замениците на народниот правобранител е задолжен да ги штити уставните и законските права на децата кога истите им се повредени од органите на државната власт и организации што вршат јавни овластувања.
Една од замениците на Народниот правобранител е жена која ги следи правата на жените. Од досегашните информации добиени од канцеларијата на Народниот правобранител може да се забележи отсуство од било каква претставка за повреда на уставно или законско право од страна на жените.
Во Собранието на Република Македонија постои Постојана анкетна комисија за заштита на слободите и правата на граѓанинот, која има за цел да се грижи за заштита на слободите и правата на граѓанинот во случај на нивно неостварување во практиката или нивно кршење од страна на надлежните органи. Постојаната анкетна комисија формирана е од страна на Собранието на Република Македонија во согласност со Уставот на Република Македонија. Со нејзиното формирање се овозможи покренување на постапка за утврдување на одговорност на носителите на јавни функции.
Комисијата за односи со верските заедници и религиозни групи разгледува прашања од односите помеѓу заедниците во Република Македонија и дава предлози и мислења за нивно решавање. Собранието на Република Македонија е должно да ги разгледа мислењата и предлозите на Комисијата и да донесе одлука во врска со нив.
Управата за афирмирање и унапредување на културата на припадниците на заедниците во Република Македонија извршува активности насочени кон поттикнување и унапредување на соработката со соседните и европските земји, за меѓународната и техничка помош намената за негување на културниот идентитет на припадниците на заедниците во Република Македонија и за афирмирање, унапредување и објавување на културното творештво и за грижа негување и презентирање на културното наследство на припадниците на заедниците во Република Македонија.
Државниот просветен инспектор е надлежен да врши инспекциски надзор преку просветните инспектори на начин утврден со Законот за просветна инспекција ("Службен весник на РМ" бр.33/95). Согласно овој закон доколку се утврди дека е направена повреда на одредено право на ученик или студент, од областа на образованието, просветниот инспектор донесува решение со кое се наредува извршувањето на определени мерки во одреден рок. Против ова решение може да се поднесе жалба до министерот за образование и наука со што жалбата не го задржува извршувањето на решението.
Со Одлука на Владата на Република Македонија во јануари 1997 година формирано е Одделение за унапредување на рамноправноста помеѓу половите - ОУРП во рамките на Министерството за труд и социјална политика. Основна функција на ОУРП е позитивно да влијае на унапредувањето на положбата на жената и да ја промовира рамноправноста помеѓу половите во согласност со меѓународните конвенции кои РМ ги ратификувала, обезбедувајќи им на жените потполно уживање на човековите права. Исто така ОУРП иницира и координира активности од областа на половата рамноправност на ниво на владини институции со јасна цел и стратегија за надминување на проблемите со кои се соочуваат жените во Македонија.
Истовремено ОУРП соработува, учествува ги подржува и координира голем број на активности иницирани од невладините организации.
Во рамките на Министерството за труд и социјална политика постојат и: Сектор за заштита на децата во состав на кој функционираат Одделението за обезбедување на правото на заштита на децата и Одделение за згрижување и воспитување, одмор и рекреација, Сектор за пензиско и инвалидско осигурување; Одделение за заштита и згрижување на лица со пречки во развојот, згрижување на бегалци и азиланти;
Прашањата за дискриминација се решаваат во различни сектори во: Министерство за правда, Министерство за надворешни работи, Министерство за внатрешни работи и Министерство за животна средина во согласност со надлежностите кои ги имаат.
Инспекцијата на трудот е надлежна за обезбедување на заштита на правата од областа на вработувањето. Според тоа секое лице кое што смета дека му е направена повреда на правото по било кој основ на дискриминација може да се обрати до инспекцијата на трудот и да побара посредување и заштита на правото од истата. Освен тоа овој вид на заштита лице кое смета дека е дискриминирано по било кој основ може да побара судска заштита од редовните судови.
2. Кој вид на законодавни и други мерки покрај за законодавните за справување со дискриминација постојат во вашата земја ?
Во согласност со член 9 од Уставот на Република Македонија сите граѓани имаат еднакви права и слободи, без оглед на полот, расата, бојата на кожата, националното и социјално потекло, политичкото и религиозно убедување, имотот и општествениот статус.
Еднаквоста помеѓу половите дополнително се имплементира во целата законска регулатива во земјата.
Задолжителното основно образование се однесува на сите деца во Македонија без разлика на нивниот пол. Овој принцип на недискриминација е исто така целосно запазен и во средното образование. Во Законите за основно образование како и Законот што го регулира високото образование не се содржани одредби кои промовираат полова нееднаквост и недискриминирачките одредби, врз основа на полот во процесот на образованието се јасни и експлицитни.
Законот обезбедува соодветен и правичен пристап во високото образование и на граѓаните припадници на немнозинските заедници во Република Македонија. Со цел создавање на реални услови и претпоставки за остварување на ова право, се применува мерката наречена “позитивна дискриминација”. Таа дава можност во рамките на веќе утврдувени конкурсни услови, покрај редовните, во прва година да се запишат лица -припадници на немнозинските етнички групи во Република Македонија со утврдување на т.н. дополнителна квота. Бројот на студентите во дополнителната квота го утврдува Владата на Република Македонија. Оваа мерка, со измените на Законот за високото образование од 2003 година ("Службен весник на РМ" бр. 49/03), е востановена и како законска обврска и е вградена во членот 95 став 9 од Законот.
Законот за работни односи (Сл. весник на РМ бр. 80/03), што го регулира прашањето на трудот и на вработувањето, не содржи одредби кои на било кој начин промовираат дискриминација на жените (и во однос на вработувањето и во однос на поставувањето на соодвето работно место, но и во однос на платите и другите компензации).
Измените во законската регулатива од 1991год. до денес во голем степен се насочени кон промовирање на еднаквоста на половите и кон заштитата на жените врз основа на се поголемата можност за правење на вистински избор од страна на половите и се базира врз глобалниот концепт за заштита на индивидуалните човекови права и слободи. Во Законот за одбрана ("Службен весник на РМ" бр. 42/01) жените можат да бидат вклучени во активна воена служба (т.е.може да учествуваат во активниот дел на воените сили во Република Македнија; во Законот за внатрешни работи ("Службен весник бр 19/95, 55/97, 38/02, 33/03, 19/04) и Правилникот за парадни униформи на полицијата ("Службен весник на РМ" бр. 5/96), кој содржи одредби кои ги дефинират парадните униформи за жените. Во членот 48а на истиот закон ("Службен весник на РМ" бр. 38/02) стои дека при вработување на лицата во Министерството за внатрешни работи треба да бидат застапени граѓаните кои припаѓаат на сите заедници како и да се почитуваат критериумите на стручност и компетентност.
Кривичниот закон ("Службен весник на РМ" бр. 28/91, 24/92, 49/93, 37/96, 80/99, 4/02, 43/03 и 19/04) предвидува можност на институција на судски постапки по приватни парници во случај на сексуална злоупотреба и силување во брак.
Со измените и дополнувањата на Кривичниот законик ("Службен весник на РМ" бр. 19/04) усвоени во март 2004 година се инкриминира домашното насилство. Имено во чл.122 од точка 19 од КЗ се дефинира поимот на семејно насилство при што се определува дека “под семејно насилство се подразбира малтретирање, грубо навредување, загрозување на сигурноста, телесно повредување, полово или друго психичко или физичко насилство со кое се предизвикува чувство на несигурност, загрозување или страв,спрема брачен другар, родителите или децата или други лица кои живеат во брачна или вонбрачна заедница или заедничко домаќинство, како и спрема поранешен брачен другар или лица кои имаат заедничко дете или се ноаѓаат во блиски лични односи”. Понатаму, дејствијата на извршување на семејно насилство се содржани во следните кривични дела од КЗ на РМ: чл.123-Убиство, чл.125-Убиство на миг, чл.130-Телесна повреда, чл.131-Тешка телесна повреда, чл.139- Присилба, чл.140-Противправно лишување од слобода, чл.144-Загрозување на сигурноста, чл.192- Посредување во вршење на проституција и чл.188- Полов напад врз дете.
Во Законот за работни односи ("Службен весник на РМ" бр.80/03) во чл.9 воведени се ставови со кои работодавецот не смее лицето кое бара вработување (кандидат) или работникот да го стави во нееднаква правна положба поради расата, бојата на кожата, полот, возраста, здравствената состојба, односно инвалидноста, религиозното, политичкото или друго убедување, членување во синдикати, националното или социјалното потекло, статусот на семејството, имотната состојба или други лични околности. На жените и мажите мора да им бидат обезбедени еднакви можности и еднаков третман при вработување, напредување, осигурување од работа, условите за работа, работното време и откажувањето на договорите за вработувањето.
Во чл.77 од Законот за работни односи ("Службен весник на РМ" бр.80/03)воведен е ставот дека работодавецот е должен за еднакви барања на работното место да исплаќа еднаква плата на вработените без оглед на полот.
Одредбите на договорите за работа и одредбите на колективните договори кои што се во спротивност со став 1 на овој член се ништовни.
Како дел од афирмативните акции што се превземаат на планот на постигнување на рамноправно учество на жените и мажите во политиката и телата за одлучување Одделението за унапредување на рамноправноста меѓу половите во Министерството за труд и социјална политика иницираше измена и дополнување на Законот за избор на пратеници во 2002 година. Во овој закон чл.37 гласи: ”во предложената листа на кандидати секој пол ќе биде застапен со најмалку 30%”.
Во јуни 2003 година иницирана е измена и дополнување на Законот за локални избори со нов член 15-а во којшто е регулирано предложената листа на кандидати за членови на советот на општината и Градот Скопје секој пол ќе биде застапен со најмалку 30% и во горната и во долната половина од листата”.
Рамноправноста помеѓу половите е интегрирана во сите национални програми и стратегии кои ги донесува Владата на Република Македонија, како, Национален акционен план за вработување 2004- 2005 год., Национална стратегија за намалување на сиромаштијата.
Незаконодавни мерки
Слободата на здружување ја гарантира член 20 од Уставот на Република Македонија според кој на граѓаните им се гарантира слободата на здружување заради остварување и заштита на нивните политички, економски, социјални, културни и други права и уверувања. Граѓаните можат слободно да основаат здруженија на граѓани и политички партии, да пристапуваат кон нив и од нив да истапуваат. Програмите и дејствувањето на здруженијата и политичките партии не можат да бидат насочени кон насилно уривање на уставниот поредок на Републиката или кон поттикнување или повикување на воена агресија или разгорување на национална, расна или верска омраза или нетрпеливост. Забранети се воени или полувоени здруженија што не им припаѓаат на вооружените сили на Република Македонија. Слободата на здружување понатаму е уредена со Законот за здружување на граѓани и фондации во 1998 година.
Во незаконодавните мерки вклучени се голем број на активности како што се:
-водење перманентна кампања во медиумите за рушење на стереотипите;
-организирана поддршка на женските кандидати и охрабрување на жените да гласаат за жени;
-менување на машкиот политички речник (министерка, а не министер, на пример);
-постојан притисок како интересна група за менување на нерамноправноста во политиката;
-организирање домашни и меѓународни семинари, ворк-шопови и отворени трибини за потребата од вклучување на жените во политиката;
-макотрпна работа за надминување на личните женски блокади (предрасуди) за сопствената позиција како политички субјект;
-стимулирање дијалог меѓу женските невладини организации, женските партиски форуми, жените пратенички, жените министерки.
3.Каков вид на правни лекови постојат во однос на дискриминација во областа на вработувањето, образованието, здравството, социјалното осигурување, домувањето и пристапот до стоки и услуги? Пред кои судови или трибунали можат жртвите на дискриминација да изложат своите случаи?
Уставот на Република Македонија предвидува четири облика на заштита на индивидуалните слободи и права и тоа: заштита од страна на судовите, заштита од страна на Уставниот суд, заштита од страна на Народниот правобранител и заштита од страна на Постојаната анкетна комисија на Собранието на Република Македонија.
Тргнувајќи од овие уставни одредби, може да се заклучи дека во случаи на дискриминација во областа на вработувањето, образованието, здравствената заштита, социјалното осигурување, домувањето и пристапот до стоки и услуги, лицето кое за себе смета дека е жртва на дискриминација, може да ги заштити своите права најнапред во управна и во кривична и парнична судска постапка, односно, пред органите на државната управа и судовите, а потоа и во постапка пред Уставен суд, како во постапка пред Народен правобранител на Република Македонија.
Поконкретно кажано, постои правна заштита во управна и судска постапка во случај на дискриминација во областа на вработувањето, кога како потенцијална жртва на дискриминација може да се појави лице кое бара вработување или работник кој смета дека од работодавецот е ставен во нееднаква правна положба поради расата, бојата на кожата, полот, возраста, здравствената состојба, односно инвалидноста, религиозното, политичкото или друго убедување, членување во синдикати, национално или социјално потекло, статус на семејство и имотна состојба.
Имено ова лицe прво се обраќа со барање за заштита на правото до Министерството за труд и социјална политика, во чиј состав постои Државниот инспекторат за труд кој врши надзор над примената на законите и другите прописи за работните односи и вработувањето. Против решението на Државниот инспекторат лицето има право да изјави жалба до министерот за труд и социјална политика кој потоа донесува решение во втор степен. Против конечното решение на министерот за труд и социјална политика може да се поведе управен спор пред Врховниот суд на Република Македонија.
Во случај на дискриминација во областа на здравствената заштита и социјалното осигурување, лицето кое било попречено при фактичкото остварување на своите права од здравствена заштита врз основа на горенаведените основи, има право да поднесе приговор до директорот на јавната здравствена организација, како и приговор до Министерството за здравство.
Ова лицe има право да бара заштита на своите права и од Министерството за здравство, поточно, до Државниот санитарен и здравствен инспекторат кој работи во состав на Министерството, каде се донесува првостепено решение. Против ова решение лицето има право да изјави жалба до министерот за здравство кој потоа донесува решение во втор степен. Како и претходно против конечното решение на министерот за здравство може да се поведе управен спор пред Врховниот суд на Република Македонија.
Во случај на дискриминација во областа на образованието, доколку ученикот, односно, неговиот родител или старател, или студентот смета дека му е повредено одредено право од областа на образованието, има право да се обрати до Државниот просветен инспекорат кој врши инспекциски надзор преку просветните инспектори. Доколку просветниот инспектор утврди дека не се извршувани законите, другите прописи и општи акти со решение наредува извршување на определени мерки кои имаат за цел отстранување на утврдените недостатоци и неправилности. Против решението на просветниот инспектор може да се изјави жалба до министерот за образование и наука кој донесува решение во втор степен.
Против второстепените решенија на горенаведените инспекторати, лицата незадоволни од одлученото во управната постапка, имаат право да поднесат тужба до Врховен суд и да бараат судска контрола врз конкретен управен акт, односно, да поведат управен спор.
Покрај заштита на овие лица во управна постапка пред органите на државната управа, лице кое смета дека е дискриминирано по било кој основ во претходно наброените области, може да побара судска заштита.
Жртвата на дискриминација има право на кривично правна заштита во кривична постапка, како и на заштита пред судовите во парнична постапка.
Кривично-правната заштита релевантна за ова прашање е обезбедена преку членот 137 од Кривичниот законик ("Службен весник на РМ" бр. 28/91, 24/92, 49/93, 37/96, 80/99, 4/02, 43/03 и 19/04). Сметаме дека во контекст на ова прашање од значење се и членовите 138, 166 и 167 од Кривичниот законик. Имено, со членот 137 од Кривичниот законик, во Главата посветена на кривични дела против слободите и правата на човекот и граѓанинот, како повреда на рамноправноста на граѓаните го дефинира секое одземање или ограничување на права утврдени со Уставот, закон или со ратификуван меѓународен договор, односно давање на повластици (погодности) во остварувањето на таквите права што е резултат на одредени разлики на граѓанинот или повеќе граѓани со оглед на полот, расата, бојата на кожата, националното и социјалното потекло, политичкото и верското уверување, имотната и општествената положба, јазикот или друго лично својство или околност. Тука во прашање е
дискриминација или повластување на граѓаните по некој од тие основи што имаат за последица повреда на некое право или повластено остварување на некое право.
Кривичното дело повреда на правото на употреба на јазикот и писмото, пропишано со член 138 од Кривичниот законик, е посебен облик на повреда на рамноправноста на граѓаните со оглед на што се однесува само на повреда на загарантирното право на употреба на јазикот и писмото. И покрај тоа што повредата во овој случај не е заснована врз дискриминација според основите наведени во членот 137, сметаме дека оваа одредба е од значење бидејќи со неа кривично-право се гарантира и обезбедува остварување на правото на употреба на јазикот и писмото кое е релевантно за образованието.
Истото може да се каже и за кривичните дела пропишани со членовите 166 и 167 од Кривичниот законик со кои се заштитени основните права на работникот и востановена е одговорност на работодавецот за повреда на правата од работен однос и за повреда на правото од социјално осигурување.
Во сите овие случаи, во кривичната постапка потенцијалната жртва на дискриминација има статус на оштетен како лице чиешто некакво лично или имотно право е повредено или загрозено со кривичното дело, а кога оштетениот е и тужител тогаш тој е и странка во постапката.
Надлежниот јавен обвинител ќе го гони сторителот на кривичното дело санкционирано со членот 137 од Кривичниот законик, како и сторителите на кривичните дела од членовите 138, 166 и 167 од Кривичниот законик, бидејќи за тие кривични дела се гони по службена должност.
Оштетениот има право да го пријави ова кривично дело на надлежниот јавен обвинител. Ова негово право е утврдено со член 141 став 1 и 2 од Законот за кривична постапка ("Службен весник на РМ" бр. 15/97, 44/02 и 74/04). Имено, оштетениот до надлежниот јавен обвинител поднесува кривична пријава која претставува повод и основа за поведување на кривичната постапка. Исто така, оштетениот има право, согласно член 56 од Законот за кривична постапка, да го преземе односно, да го продолжи кривичното гонење во точно определени случаи (кога јавниот обвинител ќе најде дека нема основа да го преземе кривичното гонење за кривичното дело за кое се гони по службена должност, кога јавниот обвинител ќе најде дека нема основа да го преземе гонењето против некој од пријавените соучесници или кога судот ќе донесе решение за запирање на постапката поради откажување на јавниот обивнител од гонењето). Тогаш оштетениот како тужител ги има истите права што ги има јавниот обвинител, освен оние што му припаѓаат на јавниот обвинител како на државен орган.
Исто така, оштетениот како тужител има право на редовни и вонредни правни лекови во кривичната постапка. Тоа значи дека има право да изјави жалба против пресуда и жалба против решение пред судот од повисок степен, а има право и да поднесе барање за повторување на постапката како вонреден правен лек.
Лицето кое смета дека е дискриминирано по еден од погоренаведените основи, во некоја од горенаброените области, има право со тужба поднесена до надлежен суд да поведе парнична постапка. Уште повеќе, предвидена е посебна парнична постапка во спорови од работни односи каде заради забрзување на постапката се предвидуваат куси рокови за преземање на определени процесни дејствија. И во оваа постапка лицето има право на редовни и вонредни правни лекови, односно, има право да изјави жалба, како и да поднесе барање за повторување на постапката. Откако ги искористил сите редовни и вонредни правни лекови граѓанинот може да побара заштита пред Уставниот суд на Република Македонија.
Секој граѓанин што смета дека со поединечен акт или дејство му е повредено право или слобода може да побара заштита со доставување до Уставниот суд на барање за заштита на слободите и правата.
Имено Уставниот суд согласно со членот 110 алинеја 3 од Уставот на РМ, ги штити слободите и правата на човекот и граѓанинот што се однесуваат на слободата на уверување, совеста, мислата и јавното изразување на мислата, политичкото здружување и дејствување и забраната на дискриминација на граѓаните по основ на пол, раса, верска, национална, социјална и политичка припадност. Постапката за заштита на слободите и правата од членот 110 алинејата 3 од Уставот на РМ е уредена со членовите од 51 до 57 од Деловникот на Уставниот суд на Република Македонија ("Службен весник на РМ" бр. 70/92).
Одлуката на Уставниот суд е конечна и со нејзино донесување националните правни лекови се исцрпени.
Лицето може да поднесе и претставка до Народниот правобранител кога ќе оцени дека се повредени начелата на недискриминација и соодветна и правична застапеност на припадниците на заедниците во органите од член 2 на овој закон.
Со поднесување претставка се покренува постапката за заштита на уставните и законските права на граѓаните пред народниот правобранител. Народниот правобранител може да покрене постапка и по сопствена иницијатива. Тој не постапува по предметите за кои е во тек судска постапка. Подносителот на претставката е ослободен од плаќање такси за постапката пред Народниот правобранител. Народниот правобранител е орган на Република Македонија кој ги штити уставните и законските права на граѓаните и на сите други лица кога им се повредени со акти, дејствија и пропуштања на дејствија од органите на државната управаи од други органи и организации што имаат јавни овластувања и кој презема дејствија и мерки за заштита на начелата на недискриминација и соодветна и правична застапеност на припадниците на заедниците во органите на државната власт, органите на единиците на локалната самоуправа и јавните установи и служби.
По завршувањето на постапката на домашните органи кои одлучуваат за домашните правни средства, односно, по исцрпувањето на сите правни средства, како во управната, така и во судската постапка, лицето има право да поднесе индивидуална жалба до Европскиот суд за човекови права при Советот на Европа. Правото на пристап на граѓаните на Република Македонија до Европскиот суд за човекови права произлегува од фактот дека Република Македонија, како земја членка на Европската конвенција за заштита на човековите права и основни слободи, од моментот на ратификација на оваа Европска конвенција го стави во функција правото на граѓаните на индивидуална жалба пред Европскиот суд кога тие сметаат дека со акти и дејствија на органите на државната власт, вклучувајќи ги и домашните судови, им е повредена некоја слобода или право гарантирано со Конвенцијата.
4. Дали вашето законодавство ги дефинира различните видови на дискриминација (директна, индиректна, малтретирање и инструкции за дискриминирање)?
Законодавство на Република Македонија не дефинира различни видови на дискриминација, но дефинира различни основи на кои се засновува забраната за дискриминација (пол, раса, боја на кожа и сл.).
Уставот на Република Македонија во членот 9 утврдува дека сите нејзини граѓани се еднакви во слободите и правата независно од полот, расата, бојата на кожата, национално и социјално потекло, политичко и верско уверување, имотната и општествената положба, па продолжувајќи со закони и други акти, во кои е детално разработена оваа уставна одредба.
Кривичното законодавство содржи одредби кои забрануваат расна и друга дискриминација, а постојат одредби и во граѓанското и управното законодавство.
Така на пример, во во чл.9 од Законот за работни односи ("Службен весник на РМ" бр.80/03) наведени се различните видови и основи на дискриминација.
Во тек е подготовка на нов Закон за работни односи во кој се предвидува да бидат регулирани и прашањата во врска со директната и индиректната дискриминација по утврдените основи.


5. Кои тела ја промовираат борбата против расната дискриминација (и дискриминација врз други основи)? Колкави се нивните надлежности?
Органите веќе опишани во одговорот 13_VIII_2 преземаат мерки за борба против дискриминација и ја промовираат борбата против расната дискриминација и дискриминацијата врз други основи. За потребите на ова прашање сметавме дека е потребно пошироко да ја опишеме законската и институционалната рамка, составот и надлежноста на Народниот правобранител на Република Македонија, Постојаната анкетна комисија за заштита на слободите и правата на граѓанинот и Комитетот за односи меѓу заедниците.
Народниот правобранител е еден од тие органи кој ги штити уставните и законските права на граѓаните и на сите други лица кога им се повередени со акти, дејствија и пропуштања на дејствија од органите на државната управа и од други органи и организации што имаат јавни овластувања и кој презема дејствија и мерки за заштита на начелата на недискриминација и соодветна и правична застапеност на припадниците на заедниците во органите на државната власт, органите на локалната самоуправа и јавните установи и служби.
Со Амандманите од 2001 година на Уставот од 1991 година уредена е посебна постапка за избор и разрешување на народниот правобранител, преточена и во Законот за народен правобранител, а според која Собранието на Република Македонија, по предлог на надлежната комисија на Собранието, го избира и разрешува народниот правобранител со мнозинство гласови од вкупниот број пратеници, при што мора да има мнозинство гласови од вкупниот број пратеници кои припаѓаат на заедниците што не се мнозинство во Република Македонија.
Заради извршување на работите од надлежноста на Народниот правобранител се организираат канцеларии како подрачни организациони единици на народниот правобранител во Тетово, Кичево, Штип, Струмица, Куманово и Битола.
Секое лице може да поднесе претставка до Народниот правобранител кога ќе оцени дека му се повредени уставните и законските права или кога се повредени начелата на недискриминација и соодветна и правична застапеност на припадниците на заедниците во органите на државната власт, органите на единиците на локалната самоуправа и јавните установи и служби. Народниот правобранител може да покрене постапка и по сопствена иницијатива.
Во постапка што се води пред Народниот правобранител друг јазик што го зборуваат најмалку 20% од граѓаните и неговото писмо, исто така, е службен јазик.
Секое лице во комуникацијата со Народниот правобранител може да употреби еден од службените јазици и неговото писмо, а Народниот правобранител одговара на македонски јазик и неговото кирилско писмо, како и на службемиот јазик и писмо што го употребува подносителот на преставката.
Во рамките на институцијата веќе неколку години функционира посебно Одделение за заштита на децата. Исто така постои и Народен правобранител кој ги штити уставните и законските права на децата кога им се повредени од органите на државната власт и организации што вршат јавни овластувања.
Повеќе информации за неговата активност во насока на исполнување на неговата обврска да презема дејствија и мерки за заштита на начелата на недискриминација и соодветна и правична застапеност на припадниците на заедниците во органите на државната власт, органите на локалната самоуправа и јавните установи и служби, може да најдат во одговорот на прашањето I_H_22_(Оддел: Граѓански и политички права, Поглавје I, Политички критериуми).
Собрание на Република Македонија, Постојана анкетна комисија за заштита на слободите и правата на граѓанинот


Со членот 76 став 4 од Уставот на РМ Собранието на РМ се обврзува да основа постојана анкетна комисија за заштита на слободите и правата на граѓанинот. Постојаната анкетна комисија има има за цел да се грижи за заштитата на слободите и правата на граѓанинот во слушај на нивно неостварување во практиката или нивно кршење од страна на надлежните државни органи. Нејзините наоди се основа за поведување на постапка за утврдување одговорност на носителите на јавните функции. Оваа одговорност првенствено се однесува на актите и постапувањето на носителите на овие функции со кои се повредени или доведени во прашање слободите и правата на граѓаните. Во својата работа Комисијата соработува со научни и стручни организации од областа на заштитата на слободите и правата на граѓанинот, со соодветни странски и меѓународни тела од областа на заштитата на слободите и правата на граѓанинот, како и со соодветните работни тела на Собранието.
Комитет за односи меѓу заедниците
Со Аманданот 12 од 2001 година на Уставот од 1991 година се воведува Комитет за односи меѓу заедниците. Овој Комитет, кој беше констиутиран на 18 септември 2003 година, разгледува прашања од меѓуетнички односи во земјата и дава мислења и предлози за нивно решавање. Согласно со Амандаманот 12 со кој се заменува членот 78 од Уставот на РМ, Комитетот го сочинуваат седум члена од редот на пратениците во Собранието на РМ Македонци и Албанци и по еден член од редот на пратениците Турци, Власи, Роми, Срби и Бошњаци. Начинот на кој Комитетот ги донесува своите одлуки, кој орган предлага други членови во случај доколку некоја заедница нема свои претставници во Комитетот, како и други детали поврзани со неговата работа, се опишани во одговорот на I_N_22 (Оддел: Граѓански и политички права, Поглавје I, Политички критериуми).
Комитетот донесе програма за својата работа заснована на имплементацијата на различните аспекти на Рамковниот договор и тоа особено намерите на Комитетот се својата работа да ја фокусира на четири теми: 1) основно и средно образование на припадниците на заедниците што не се мнозинско население во Македонија; 2) правична и соодветна застапеност; 3) употреба на јазикот и писмотот на заедниците што не се мнозинско население во Македонија; 4) употреба на националните симболи на сите заедници кои не се мнозинско население во Македонија. Тргнувајќи од поставеноста на Комитетот во институционалната рамка на државната власт и од нивната програма за работа, може да се заклучи дека Комитетот има потенцијал да игра клучна улога во обезбедувањето дека различните елементи на Рамковниот договор ќе бидат остварени на начин кој ја зајакнува комуникацијата и контактот меѓу различните заедници.
6. Кои невладини организации ја промовираат борбата против дискриминацијата?
На кој начин се тие вклучени во конкретни активности, вклучувајќи и креирање на политика и одбрана на случаите на дискриминација пред судовите?
Постојат многу невладини организации кои се занимаваат со промовирање на човековите права и борбата против дискриминацијата.Нивната работа е организирана на национално,регионално и локално ниво. Многу од нив влијаеле на борбата против дискриминацијата од различни аспекти на општествениот живот(заштита на правата на националните малцинства,рамноправност помеѓу половите,правата на децата,правата на инвалидизираните лица,правата на невработените лица,правата на пензионерите,заштита на потрошувачите,правата на хомосексуалците и сл.) Некои од овие невладини организации кои треба да се споменат се: Хелсиншки комитет,Македонски центар за меѓународна соработка - МЦМС, Истражувачки Центар за граѓанско општество – ИЦГО, Друштво за достоинство на хендикепирани лица- Надеж, Друштво за помош на аутистични деца на Република Македонија, Здружение на деца заболени од церебрална парализа, Порака, Полио Плус,Прва детска амбасада – Меѓаши, Здружение за заштита на правата на детето,Детски парламент,Спасете ги децата и сл. Хуманитарна организација за заштита и помош на стари лица - Живот и надеж, Асоцијација за едукација ,култура и истражување на Ромите,Скопје, Друштво на власите - Кичево,Српска заедница во Македонија, СОЖМ - Сојуз на организации на жени на Република


Македонија , Сојуз на Жената Албанка во Македонија ,Ромска организација на жените во Република Македонија, Здружение Есма, и Даја од Куманово, Здружение на жени Влаинки , Здружение на жени Србинки во Република Македонија, Друштвото на пријателство на турската жена во Македонија.Хуманитарна Асоцијација за Еманципација Еднаквост и Солидарност (ХА-ЕСЕ)
Во март 2000 година формирано е Македонско Женско Лоби – МЖЛ, како одговор на иницијатаивата на Пактот за Стабилност, Работна маса за полова рамноправност. МЖЛ претставува група за притисок врз институциите,јавноста и медиумите. Претставува отворена структура, односно коалиција на жени од различни структури: НВО, политички партии, владини институции, локална самоуправа, синдикат, медиуми, жени индивидуалки од различни области и различна национална, етничка, партиска и религиозна припадност.
Истата година Министерството за труд и социјална политика ОУРП обезбеди простории за Националната канцеларија на МЖЛ која претставува логистичка поддршка за релазација на нејзините програмски активности кои се во согласност со Националниот план за акција за полова рамноправност на Владата на Република Македонија.
МЖЛ лобираше за измените и дополнувањата на Законот за избор на пратеници и Законот за локални избори.
Македонски центар за меѓународна соработка – МЦМС, активно учествува во подготовката на измените и дополнувањето на Законот за здруженија на граѓани и фондации на Република Македонија кои се во тек.
Истражувачки Центар за граѓанско општество – ИЦГО, активно учествуваше во подготовката на измените на Законот за државјанство и во иницирањето за донесување на Законот за азил.
Прва детска амбасада во светот Меѓаши е невладина организација која се грижи за заштита на правата на децата и како таква предлага и учествува во креирањето на предлог законски решенија кои се однесуваат на заштита на децата.
Овие НВО не располагаат со информации кои се однесуваат на конкретна акција на вклучување на НВО во одбрана во случаи на дискриминација пред било кој суд, но кога се работи за давање на правна помош од областа на заштита на нивните права пред надлежните судови, истите даваат бесплатна правна помош на оние граѓани кои немаат парични средства да си обезбедат свои застапници.
