I. АУДИОВИЗУЕЛНА ПОЛИТИКА
1. Која е постоечката законска рамка со која се уредува радио-дифузното емитување (вклучително сателитското и кабелското)? Кога е/се донесени главните закони? Ве молиме обезбедете превод на еден од јазиците на ЕУ. Дали се планира ревизија на сегашната законска рамка? Ако одговорот е потврден, според која временска динамика?
Областа на радиодифузијата во Република Македонија е уредена со: Законот за радиодифузната дејност (“Службен весник на РМ” бр. 20/97 и 70/03), види 20_Анекс_01, Законот за основање на Јавното претпријатие Македонска радио телевизија (“Службен весник на РМ” бр. 6/98, 98/00 и 78/04), Законот за основање на Јавното претпријатие Македонска радиодифузија (“Службен весник на РМ” 6/98 и 98/00), Законот за телекомуникациите (“Службен весник на РМ” бр. 22/98, 28/00, 04/02 и 37/04), Законот за концесии (“Службен весник на РМ” бр. 25/02 и 24/03) и Законот за ратификација на Европската конвенција за прекугранична телевизија и Протоколот за измена на Европската конвенција за прекугранична телевизија (“Службен весник на Република Македонија” бр. 18/03). Законот за радиодифузна дејност е изменет со Законот за утврдување и наплата на јавните приходи (“Службен весник на РМ“ бр.13/01) со кој престанува да важи членот 76 став 2 од Законот за радиодифузна дејност и со Законот за изменување и дополнување на Законот за телекомуникациите (“Службен весник на РМ“ бр. 37/04) со кој престануваат да важат одредбите на членот 65 став 1 и членот 69 од Законот за радиодифузна дејност.
Законот за радиодифузната дејност ги определува основните услови за вршење на радиодифузната дејност врз основа на принципите за слобода на изразувањето, слобода на примање и пристап до информациите, слобода на основање на институции за јавно информирање, гарантирани со членот 16 од Уставот на Република Македонија (“Службен весник на РМ“ бр. 52/91) и членот 10 од Европската конвенција за човекови права која е ратификувана од страна на Собранието на Република Македонија на 10.04.1997 година (“Службен весник на РМ“ бр. 11/97).
Во Законот за радиодифузната дејност се вградени и определени општи начела, правила и обврски што произлегуваат од меѓународните документи што ги прифатила односно кон кои пристапила Република Македонија и што произлегуваат од актите што се донесени во рамките на Советот на Европа и Европската Унија.
Законот за радиодифузната дејност создаде правна основа за формално конституирање на субјектите и секторите во радиодифузната дејност. Прифаќајќи го европскиот модел на јавен и комерцијален радиодифузен сектор, Законот за радиодифузната дејност овозможи Јавното претпријатие Македонска радиотелевизија да продолжи да работи како јавен сервис што врши радиодифузна дејност на територијата на Република Македонија и овозможи распишување конкурси, доделување концесии и основање на трговските радиодифузни друштва односно формално правно конституирање на приватниот сектор во радиодифузијата. Со конституирањето на трговските радиодифузни друштва и нормативно дообликување на јавните радиодифузни препријатија (Македонската радио телевизија и Македонската радиодифузија) и формално-правно се воспостави плурализам во сферата на електронските медиуми во Република Македонија. Воедно, со Законот е востановен и Советот за радиодифузија на Република Македонија, како прво независно радиодифузно регулаторно тело кое ги претставува интересите на граѓаните во радиодифузната дејност.
Законот за радиодифузната дејност и другите закони што се применуваат во оваа област, ги остварија очекуваните позитивни ефекти во регулирањето на радиодифузијата.
Со оглед на тоа што Република Македонија се стреми кон натамошен позитивен развој на радиодифузијата, а особено во услови на нејзината конвергенција со телекомуникациите и информатиката, навремено е согледана потребата од измени на регулативата што произлегуваат и од обврските на Република Македонија за приближување на нејзиното законодавство со законодавството на Европската унија, а посебно од обврските што произлегуваат од Спогодбата за стабилизација и асоцијација. Од донесувањето на Законот за радиодифузната дејност и неговото стапување во сила на 8.05.1997 година, во рамките на Европската унија и Советот на Европа донесени се повеќе правни акти (директиви, препораки и сл.) кои се однесувааат на медиумите, односно на радиодифузијата, чие имплементирање во националното законодавство е обврска на Република Македонија како земја апликант за членство во Европската унија.
Имајќи го ова предвид, во тек се активностите за донесување на нов Закон за радиодифузната дејност кој се наоѓа во завршна фаза на подготовка и којшто во себе ќе ги транспонира релеватните правни ЕУ мерки.
Воедно, новиот Закон за радиодифузната дејност ќе придонесе за зајакнување на независноста на приватните електронски медиуми, на јавниот радиодифузен сервис и на Советот за радиодифузија, како регулаторно тело во областа на радиодифузијата и ќе биде основа за обезбедување натамошен развој на радиодифузната дејност односно ќе претставува крупен чекор кон доближување до европските радиодифузни стандарди. Во него се планира да бидат транспонирани одредбите на Директивата на Европската унија “Телевизија без граници” (89/552/ЕЕЗ изменета со Директивата 97/36/ЕЗ), Конвенцијата за прекугранична телевизија која е ратификувана од страна на Собранието на Република Македонија на 12.03.2003 година и препораките на Советот на Европа во оваа област.
Се очекува новиот Закон за радиодифузната дејност да биде донесен од страна на Собранието на Република Македонија до Март 2005 година.
Според членот 15 од Законот за изменување и дополнување на Законот за телекомуникации (“Службен весник на РМ” бр. 37/04) којшто се повикува на член 28 од Законот за телекомуникации, дистрибуција на радио и телевизиска програма и други телекомуникациски сигнали по кабелска радиотелевизиска мрежа, врши јавен телекомуникациски оператор по добивање на концесиски договор и добиено одобрение за употреба на кабелската радио телевизиска мрежа од органот надлежен за работите на изградба на објекти.
Бројот на концесионери на определено подрачје не е ограничен.
Концесијата потребна за вршење на дистрибуција на радио и телевизиска програма и други телекомуникациски сигнали по кабелска радио телевизиска мрежа ја дава министерот за транспорт и врски на предлог на Управата за телекомуникации (орган во состав на Министерството за транспорт и врски). Како составен дел на предлогот е содржан и предлогот на Советот за радиодифузија за програмската содржина која ќе се емитува преку кабелската мрежа.
Во новиот Закон за радиодифузната дејност ќе се предвидува Советот за радиодифузија да доделува одобренија/дозволи за емитување програма преку јавна комуникациска мрежа на државно ниво.
Сателитското емитување не е подетално регулирано со постојната законска регулатива, а согласно општите законски одредби вршењето радиодифузна дејност вклучувајќи ја и сателитската радиодифузија, подразбира поседување концесија доделена врз основа на јавен конкурс. Досега не е доделена концесија за сателитско емитување програма. Имајќи ги предвид овие недостатоци на постојната законска регулатива, работниот текст на Предлогот за донесување на Закон за радиодифузната дејност предвидува Советот за радиодифузија да издава посебна дозвола за сателитско емитување (за радиодифузер кој веќе има дозвола за терестријално емитување на државно ниво, Советот за радиодифузија ќе издава само согласност). Техничкиот дел од сателитското емитување ќе биде предмет на регулирање со


Предлог-законот за електронски комуникации, којшто е во собраниска процедура и чии иницијални одредби се во процес на ревизија од страна на TAIEX експерт.
Радиодифузното емитување, вклучувајќи го и сателитското и кабелското емитување, од аспект на авторското право и сродните права е регулирано и со Законот за авторското право и сродните права ("Службен весник на Република Македонија" бр. 47/96, 3/98, 98/02 и 4/05). Со него се уредуваат правата на радиодифузното емитување, како облик на користење на авторските дела на авторите, како и на предметите на сродните права на носителите на сродните права (види подетално 05_III_А, 05_III_B, и 20_I_13).
2. Кои тела се надлежни за подрачјето за аудиовизуелна политика? Каква е поделбата на надлежностите помеѓу нив?
Согласно член 22 од Законот за радиодифузната дејност, види 20_Анекс_01, за разгледување на прашања од радиодифузната дејност, за изготвување на предлози за донесување и одземање на концесии за вршење радидиoфузна дејност, за предлагање на распределба на средствата од радиодифузната такса, за следење на остварувањето на договорите за концесија, за давање на мислења и предлози за унапредување и развој на радиодифузната дејност и вршење на други работи од областа на радиодифузијата се основа Совет за радиодифузија.
Согласно член 23 од истиот закон, Советот е независно тело кое ги претставува интересите на граѓаните на Република Македонија во вршењето на радиодифузната дејност.
Во работниот текст на предлогот за донесување на Закон за радиодифузната дејност на Советот за радиодифузија му се дава целосен капацитет како независно регулаторно тело кое врши јавни овластувања во областа на радиодифузната дејност притоа грижејќи се за обезбедување на слободата и плурализмот на изразувањето, за постоење на разновидни, независни и самостојни медиуми, за остварување на интересите на општеството и за заштита на интересите на граѓаните во радиодифузната дејност.
Филмската дејност, кинотечната дејност како и областа на заштита на авторските права и сродните права, согласно Законот за култура – Пречистен текст (“Службен весник на РМ” бр. 66/03), Законот за основање на Кинотеката на СР Македонија (“Службен весник на СРМ” бр. 20/74), Законот за задолжителен примерок (“Службен весник на РМ” бр.11/94) и Законот за авторското право и сродните права ("Службен весник на РМ" бр. 47/96, 3/98, 98/02 и 4/05) спаѓаат во надлежност на Министерството за култура.
Условите и начинот под кои се врши изградбата, одржувањето и употребата на радиодифузната мрежа, како и управувањето и доделувањето на фреквенциите за вршење на радиодифузната дејност се во надлежност на Управата за телекомуникации како регулаторно тело односно орган во состав на Министерството за транспорт и врски, согласно Законот за телекомуникациите (“Службен весник на РМ” бр. 22/98, 28/00, 04/02 и 37/04).
3. Постои ли регулаторно тело во областа на радиодифузното емитување? Кога истото е основано и со кои финансиски и човечки ресурси располага? Кои се областите на негова надлежност? Со кои прописи се гарантира неговата независност и транспарентност во работењето и спроведувањето на неговите одлуки? Се планираат ли промени во постоечките регулаторни структури?
По донесувањето на Законот за радиодифузната дејност, види 20_Анекс_01, во јули 1997 година е избран Советот за радиодифузија на Република Македонија како прво независно тело во областа на радиодифузијата. Советот за радиодифузија започна со работа во септември 1997 година. Високиот степен на независност на Советот за радиодифузија произлегува од неговиот правен статус во Република Македонија.
Согласно Законот за радиодифузната дејност членовите на Советот се избираат на начин кој е во согласност со законодавството на ЕУ. Законoт уредува за членови на Советот да неможат да бидат избрани пратеници, членови на Владата на Република Македонија, лица вработени во радиодифузни организации или во државни органи, членови на раководства на политички партии, како и лица кои имаат удели, акции или друг економски интерес во радиодифузните организации.
Советот за радиодифузија е независно тело кое се состои од девет члена кои ги избира и разрешува Собранието на Република Македонија од редот на компетентни и стручни лица. Исто така, во составот на Советот за радиодифузија се обезбедува соодветна застапеност на припадниците на националностите во Република Македонија. Гаранција за независност на членовите на Советот е и членот 29, став 1 од Законот за радиодифузна дејност во кој децидно се наведува дека Претседателот, заменикот-претседателот и членовите на Советот не можат да бидат отповикани додека им трае мандатот. Имено, методот на избирање на членовите директно со собраниска одлука дава можност за донесување неутрални и објективни одлуки дури и во оние одделни случаи каде што државните интереси се директно засегнати.
Оваа пракса ја следи и работниот текст на предлогот за донесување на Закон за радиодифузната дејност. Со цел да се имплементираат европските стандарди од областа на радиодифузијата, земајќи ја особено предвид Препораката бр. Р (2000) 23 на Комитетот на Министри до државите членки за независноста на регулаторните тела од радиодифузниот сектор, во Работниот текст на предлогот за донесување на Закон за радиодифузната дејност (кој е во завршна фаза на подготовка) се содржани одредби насочени кон јакнење на независноста на Советот и зголемување на неговиот капацитет. Се зголемува и одговорноста на Советот, со тоа што секоја негова одлука ќе биде подложна на судско преиспитување. Воедно се зголемени и обврските на Советот во поглед на транспарентноста на работењето.
За вршење на стручно административните работи, Советот образува стручна служба (член 30 од законот). Стручната служба е организирана во следниве организациони делови: Сектор за правни и општи работи, Сектор за програмски работи, Сектор за технички работи, Сектор за економски работи и односи со јавноста и Единица за проекти од јавен интерес. Со Правилникот за систематизација на работните места на Советот предвидени се 34 извршители. Во Советот за радиодифузна дејност во моментов работат 25 лица. Исто така, претседателот и заменик-претседателот на Советот за радиодифузија, за времетраењето на нивниот мандат се редовно вработени во Советот за радиодифузија. По донесувањето на новиот Закон за радиодифузната дејност, а со тоа и зголемувањето на надлежностите на Советот, бројот на извршители во Стручната служба ќе се зголеми.
Согласно член 77 од Законот за радиодифузната дејност, Советот за радиодифузија се финансира од средствата прибрани од радиодифузната такса. Работниот текст на предлогот за донесување на Закон за радиодифузната дејност предвидува Советот за радиодифузија во најголем дел да се финансира од средствата прибрани од радиодифузната такса. Се предвидува и дополнително финансирање на Советот за радиодифузија од средствата од надоместокот за дозволите за вршење радиодифузна дејност, кој износ според предвидената формула за пресметка за висината на дозволата нема да учествува со голем процент во вкупните средства потребни за извршување на надлежностите и тековните работења на Советот за радиодифузија.
Целокупното работење на Советот за радиодифузија го карактеризира транспарентност и отвореност за соработка и комуникација со граѓаните, радиодифузерите и сите заинтересирани субјекти. Сите активности на Советот за радиодифузија поаѓаат од целта - слободата на информирањето, независноста на уредувачката политика и професионалната новинарска етика реално да стануваат основни вредности во радиодифузијата. За својата работа Советот за радиодифузија ја известува јавноста преку чести средби со новинарите и конференции за печатот и по определени прашања спроведува јавни консултации. На граѓаните им се обраќа и преку печатените и електронските медиуми, објаснувајќи им ја својата улога како тело кое ги претставува нивните интереси. Во функција на што поголема транспарентност, а со цел сите заинтересирани субјекти да дојдат до потребните информации од областа на радиодифузијата, како и да се запознаат со активностите на Советот, сите информации од работењето на Советот за радиодифузија се достапни и на неговата веб- страна (www.srd.org.mk) и во билтените кои ги издава. Советот за радиодифузија еднаш годишно за својата работа поднесува извештај до Собранието на Република Македонија.
Според одредбите на Работниот текст на Законот за радиодифузна дејност, Советот е должен да ги објавува конкурсите, бројот на пријавени кандидати, одлуките, записниците, предложените дневни редови на седниците, преку медиумите и на веб страната на Советот, како и да ја известува јавноста за својата работа, преку медиумите, на секои три месеци.
Според работниот текст на предлогот за донесување на новиот Закон за радиодифузна дејност, при вршењето на работите од својата надлежност доколку констатира повреда на законот и на условите предвидени со дозволата Советот ќе биде овластен да ги изрече - писмена опомена; писмена опомена со барање за објавување; времена забрана за рекламирање и телешопинг од 3 до 30 дена; привремено одземање на дозволата во времетрање од еден месец до една година; трајно одземање на дозволата; парични казни и забрана за вршење на радиодифузна дејност; и овластен е да поднесе барање, односно предлог за поведување прекршочна, односно кривична постапка.
4. Кои јавни и приватни радио и телевизиски организации имаат дозволи или овластувања и како се финансираат истите?
Согласно член 9 став 1 од Законот за радиодифузната дејност, види 20_Анекс_01, радиодифузните организации во Република Македонија можат да се основаат како јавни радиодифузни претпријатија и како трговски радиодифузни друштва.
Трговските радиодифузни друштва концесија за вршење на радиодифузната дејност добиваат од Владата на Република Македонија на предлог на Советот за радиодифузија, врз основа на конкурс (член 13 став 4).
На национално ниво, функцијата на јавен радиодифузен сервис ја извршува Македонската радио телевизија, а на локално ниво локалните јавни радиодифузни претпријатија.
Македонската радио телевизија својата дејност ја извршува согласно Законот за основање на Јавното претпријатие Македонска радио телевизија (“Службен весник на РМ” бр. 6/98, 98/00 и 78/04). Според членот 24 од наведениот Закон, Македонската радио телевизија се финансира од делот на радиодифузната такса утврден во Законот за радиодифузната дејност, од маркетиншки услуги, од продажба на сопствена програма, како и од средства за извршени други услуги и дејности, спонзорства и донации. Македонската радио телевизија добива и средства (од Буџетот на Република Македонија) за финансирање на посебни програми за иселениците и другите граѓани на Република Македонија кои живеат во соседните земји, Европа и на другите континенти, како и програми за информирање на странската јавност.
Јавните локални радиодифузни претпријатија се финансираат од радиодифузната такса (член 77 од Законот за радиодифузната дејност), маркетиншки услуги, од продажба на сопствена програма, како и од средства за извршени други услуги и дејности, спонзорства и донации.
Трговските радиодифузни друштва приходите за вршење на својата дејност ги обезбедуваат врз основа на емитување комерцијални програми, економско-пропагандни пораки, средства стекнати врз основа на меѓусебен договор со корисниците на нивните услуги, како и од други извори (Член 80). Трговските радиодифузни друштва можат да користат и дел од средствата од радиодифузната такса (10% од висината на радиодифузната такса), што се наменети за финансирање радио и телевизиски програми од јавен интерес, а коишто се распределуваат по


пат на јавен конкурс. Одлука за распределба на овие средства донесува Владата на Република Македонија, на предлог од Советот за радиодифузија.
Радиодифузните организации стекнуваат средства и од сопствена видео, аудио и филмска продукција, како и од организирање концерти, јавни музички и сценски претстави и други содржини во рамките на својата дејност.
Македонската радио телевизија емитува програма на 3 телевизиски и 3 радио канали. Со Законот за изменување и дополнување на Законот за основање на Јавното претпријатие Македонска радио телевизија (“Службен весник на РМ” бр. 78/04), радио телевизиските програми на Македонска радио телевизија се емитуваат без надомест преку две радио мрежи на ултра кратки бранови, една радио мрежа на средни бранови и две телевизиски мрежи. На локално ниво, програма емитуваат 29 локални јавни радио станици, а 12 од нив емитуваат и телевизиска програма.
Вкупниот број на трговски радиодифузни друштва е 137. На национално ниво програма емитуваат 8 трговски радиодифузни друштва, од кои 5 телевизии и 3 радија. На локално ниво програма емитуваат 129 медиуми – 54 телевизии и 75 радија.
Со работниот текст на новиот Закон за радиодифузната дејност се предвидува Јавното радиодифузно претпријатие Македонска радио телевизија и натаму да се финансира од радиодифузната такса, од приходи од реклами и од други приходи. На трговските радиодифузни друштва и натаму основен извор на финансирање ќе им бидат рекламите и спонзорството.
Со работниот текст на новиот Закон за радиодифузната дејност исто така се предвидува формирање и на непрофитни радиодифузни установи кои може да емитуваат само радио програма на локално ниво, а со цел да се задоволат потребите и интересите на специфични целни групи од публиката.
5.Кои критериуми се користат при одредување на националната јурисдикција над радио
ителевизиските организации?
Согласно член 9 од Законот за радиодифузната дејност, види 20_Анекс_01, радиодифузните организации во Република Македонија можат да се основаат како јавни радиодифузни претпријатија и како трговски радиодифузни друштва. Согласно член 13 од наведениот Закон, радиодифузните организации радиодифузната дејност ја вршат врз основа на концесија издадена во согласност со одредбите на овој закон, Законот за концесиите (“Службен весник на РМ” бр. 25/02 и 24/03) и Законот за телекомуникациите (“Службен весник на РМ” бр. 22/98, 28/00,04/02 и 37/04). Физичките или правни лица, по добивањето на концесијата основаат трговски радиодифузни друштва и се запишуваат во трговскиот регистар на регистарскиот суд. Исто така, согласно својата претежна дејност, трговските радиодифузни друштва се пријавуваат и во Државниот завод за статистика.
Јавното радиодифузно претпријатие основано на територијата на Република Македонија концесијата за вршење радиодифузна дејност ја добива со законот со кој се основа. Јавните радиодифузни претпријатија што вршат дејност на локално ниво, концесијата за вршење радиодифузна дејност ја добиваат со основачки акт, под услови утврдени со Законот за радиодифузната дејност, а по претходна согласност од Советот за радиодифузија. Јавните радиодифузни претпријатија исто така се запишуваат во трговскиот регистар на регистарскиот суд и согласно својата предежна дејност се пријавуваат во Државниот завод за статистика.
Во постојниот Закон за радиодифузната дејност не се содржани одредби што се однесуваат на јурисдикцијата над радиодифузерите. Меѓутоа, по стапувањето на сила на Законот за ратификација на Европската конвенција за прекугранична телевизија и Протоколот за измена на Европската конвенција за прекугранична телевизија (“Службен весник на РМ” бр. 18/03),


Република Македонија стриктно ги почитува одредбите од Конвенцијата во однос на јурисдикцијата над радио и телевизиските емитувачи (радиодифузните организации), согласно важечките одредби кои се однесуваат на јурисдикцијата на радиодифузните организации.
Исто така, согласно член 6 од Законот за радиодифузната дејност, радиодифузната дејност се остварува во рамките на усогласен техничко технолошки систем во согласност со меѓународните договори што ги склучила, односно им пристапила Република Македонија.
Во работниот текст на новиот Закон за радиодифузната дејност се имплементирани одредбите од Конвенцијата за прекугранична телевизија (која е ратификувана од страна на Собранието на Република Македонија на 12.03.2003 година) во поглед на јурисдикцијата. Ова прашање ќе се регулира со следниве одредби :
Одредбите на овој закон се применуваат на сите радиодифузери под јурисдикција на Република Македонија. Радиодифузери под јурисдикција на Република Македонија, во смисла на претходниот став, се сметаат:
(1)радиодифузерите основани во Република Македонија, доколку:
−седиштето на организацијата е во Република Македонија и уредувачките одлуки за програмата се донесуваат во Република Македонија;
−седиштето на радиодифузерот е во Република Македонија, а уредувачките одлуки за програмата се донесуваат во држава членка на Европската унија или во држава - страна на Европската конвенција за прекугранична телевизија, или во трета страна, но значителен дел од работната сила ангажирана во спроведувањето на радиодифузната дејност е во Република Македонија;
−седиштето на радиодифузерот е во држава-членка на Европската Унија или во држава - страна на Европската конвенција за прекугранична телевизија, но значителен дел од работната сила ангажирана во спроведувањето на радиодифузната дејност е во Република Македонија;
−седиштето на радиодифузерот е во Република Македонија и значителен дел од работната сила работи, како во Република Македонија така и во држава-членка на Европската унија или во држава - страна на Европската конвенција за прекугранична телевизија или во трета страна;
−радиодифузерот за прв пат го започнал емитувањето на програмата во Република Македонија, во согласност со нејзиното законодавство и одржува стабилна и ефективна врска со економијата на Република Македонија, во случаите кога значителен дел од работната сила не работи ниту во Република Македонија, ниту во држава - членка на Европската унија или во држава-страна на Европската конвенција за прекугранична телевизија.
(2)Радиодифузерот врз кој не можат да се применат одредбите од претходниот став, ќе се смета дека е под јурисдикција на Република Македонија во следниве случаи:
−доколку користи фреквенција што ја дава Република Македонија;
−иако не користи фреквенција што ја дава Република Македонија, а користи сателитски капацитет што и припаѓа на Република Македонија;
−иако не користи ниту фреквенција што ја дава Република Македонија, ниту сателитски капацитет што и припаѓа на Република Македонија, а користи сателитска врска кон сателитот од територијата на Република Македонија.
6. Постојат ли ограничувања за приемот или преносот (реемитувањето) на радио и телевизиски програми (радиодифузни емисии) од други европски земји?
Прашањето за реемитувањето програми од странски радиодифузери е регулирано со членот 43 од Законот за радиодифузната дејност, види 20_Анекс_01, според кој радиодифузните организации можат да реемитуваат странски програми повремено, под услов за таа програма да имаат склучено договор со странскиот емитувач и да имаат добиено согласност од Советот за радиодифузија. Во членот 35 од наведениот Закон, прецизирани се содржините чие прикажување не е дозволено во Република Македонија, па оттаму овие ограничувања се однесуваат и на реемитувањето. Станува збор за: забрана за емитување емисии насочени кон уривање на уставниот поредок на Република Македонија или кон поттикнување или повикување на воена агресија или разгорување на национална, верска или расна омраза и нетрпеливост; забрана за прикажување непристојни содржини особено со порнографија и насилство, за емисии кои можат штетно да влијаат на телесниот, духовниот или моралниот развој на децата и младинците. Филмовите и другите емисии што можат штетно да влијаат врз психофизичкиот развој на децата и младинците можат да се прикажуваат само меѓу 24:00 и 6:00 часот.
Новиот Закон за радиодифузната дејност ќе ја гарантира слободата на прием на програмски содржини од други држави на територијата на Република Македонија. Условите под кои ќе може да биде ограничена оваа слобода се оние предвидени со меѓународните акти што ги потпишала и ратификувала Република Македонија, а особено со членот 10 на Европската конвенција за човекови права и слобода, ратификувана од страна на Собранието на Република Македонија на 10.04.1997 година.
Од аспект на Законот за авторското право и сродните права (“Службен весник на РМ” бр. 47/96, 3/98, 98/02 и 4/05) не постојат ограничувања за прием или пренос (реемитување) на радиодифузни емисии од други европски држави. Според член 171 од Законот за авторското право и сродните права (ЗАПСП), странски носители на авторското право и сродните права уживаат еднаква заштита како и домашните носители на соодветните права, согласно со меѓународните договори ратификувани од Република Македонија.
Доколку странски носители на авторското право и сродните права кои не уживаат заштита согласно со меѓународните договори ратификувани од Република Македонија, сепак уживаат заштита според ЗАПСП. Така, заштита уживаат странски автори: кои имаат престојувалиште во Република Македонија; чии дела прв пат се објавени во Република Македонија или се објавени во Република Македонија во рок од 30 дена од денот кога биле прв пат објавени во друга држава и; на аудиовизуелни дела чиј продуцент има свое седиште или престојувалиште во Република Македонија (член 172 од ЗАПСП). Исто така уживаат заштита странски изведувачи: кои имаат престојувалиште во Република Македонија; чии изведби се остваруваат на територијата на Република Македонија; чии изведби се снимени на фонограми, што уживаат заштита според ЗАПСП и; чии изведби се преземени во емисиите на радиодифузни организации (исто така наречени “радио и телевизиски организации” односно “РТВ организации” според Законот за изменување и дополнување на Законот за авторското право и сродните права (“Службен весник на РМ” бр. 4/05) ), но не со цел да бидат снимени на фонограми, што уживаат заштита според ЗАПСП (член 173 од ЗАПСП); и странски радиодифузни организации што ги пренесуваат своите програми преку предаватели што се наоѓаат на територијата на Република Македонија (член 175 од ЗАПСП).
Заштита, според член 177 од ЗАПСП, ужива странски автор и странски носител на сродно право, чие дело, изведба или предмет на сродно право е објавено во Република Македонија преку сателит, доколку соодветни програмски сигнали во непрекинат комуникациски синџир што води до сателитот и назад до земјата во Република Македонија, се внесени под контрола на надлежна радиодифузна организација. Независно дали е исполнет наведениот услов, заштита според ЗАПСП, се остварува, доколку во Република Македонија се наоѓа приемно- отпремна станица, од која се пренесуваат програмските сигнали или радиодифузна организацијата што нарачала емитување преку сателит е со седиште во Република Македонија.
Доколку авторското дело го создале повеќе автори или доколку во изведбата учествуваат повеќе изведувачи, заштита по ЗАПСП уживаат сите автори, доколку најмалку еден од нив ги исполнува еден од условите од член 172, односно сите изведувачи, доколку најмалку еден од нив е државјанин на Република Македонија или има престојувалиште во Република Македонија.
Не постојат никакви технички ограничувања за приемот и преносот на емисии од другите европски земји.
7. Ве молиме наведете детали за било која (кои) меѓународна (меѓународни) обврски што може да влијаат на аудиовизуелните услуги.
Со оглед на тоа што Република Македонија се стреми кон натамошен позитивен развој на радиодифузијата и хармонизација на своето законодавство со законодавството на Европската унија, Република Македонија има обврска да ги имплементира во националното законодавство актите (директиви, препораки и сл.) донесени во рамките на Европската унија и Советот на Европа кои се однесуваат на медиумите односно радиодифузијата и следните ратификувани меѓународни договори:
−Европската конвенција за заштита на правата на човекот и основните слободи која е ратификувана од страна на Собранието на Република Македонија на 10.04.1997 година - Закон за Ратификација на Конвенцијата за заштита на правата на човекот и основните слободи, на Првиот протокол, Протоколот број 4, Протоколот број 6, Протоколот број 7 и Протоколот број 11 кон Конвенцијата (“Службен весник на РМ“ бр. 11/97) ;
−Европската конвенција за прекугранична телевизија и Протоколот за измена на Европската конвенција за прекугранична телевизија која е ратификувана од страна на Собранието на Република Македонија на 12.03.2003 година - Закон за Ратификација на Европската конвенција за прекугранична телевизија и Протокол за измена на Европската конвенција за прекугранична телевизија (“Службен весник на РМ“ бр. 18/03).
Овие европски документи се обврска која Република Македонија ја презела и ја имплементирала во работниот текст на предлогот за донесување на Закон за радиодифузната дејност со цел законодавтството во радиодифузијата, како дел од аудиовизуелната област, да биде целосно усогласено со законодавтството на Европската унија.
Согласно Европската Конвенција за копродукција во кинематографијата (Закон за ратификација на Европската конвенција за копродукција во кинематографијата – “Службен весник на РМ” бр. 18/03) произлегуваат обврските (финансиски, креативни, технички и др. ) при потпишувањето на билатералните договори за филмски копродукции или пак при официјалното потврдување на копродукциите во случаите кога со земјите со кои се прават копродукциски проекти немаме потпишано билатерални договори. Треба да се напомене и нашата обврска кон Европскиот фонд за копродукции, дистрибуција и киноприкажување – EURIMAGES кои исто така се во согласност со Конвенцијата, кон кој Република Македонија има пристапено на 01.07.2003 година.
Останати меѓународни акти од оваа област поврзани со авторското право и сродните права се:
−Бернската конвенција за заштита на книжевни и уметнички дела – Париски акт од 1971 година (“Службен лист на СФРЈ” бр. 14/75 и 4/86 – Меѓународни договори) – заштита на авторите на аудиовизуелните дела;


−Меѓународната конвенција за заштита на уметниците-изведувачи, фонограмските продуценти и радиодифузните организации – Римска конвенција (“Службен весник на РМ” бр. 50/97) – за изведувачи и радиодифузни организации на нивните предмети на сродни права;
−Конвенцијата за дистрибуција на сигналите за пренос на програми преку сателит (“Службен лист на СФРЈ” бр.13/77) – за радиодифузни организации во однос на радиодифузно емитување преку сателит.
8.Кои се (доколку постојат) одредбите во националното законодавство што се однесуваат на радиодифузното емитување, со кои се поставуваат нормите во областа на рекламирањето, вклучувајќи го телешопингот и спонзорството; заштитата на малолетни лица и јавниот ред; и правото на одговор?
Стандардите за рекламирањето, телешопингот, спонзорството, заштитата на малолетните лица, јавниот ред и правото на одговор се регулирани со Законот за радиодифузната дејност. Во Законот за радиодифузна дејност, види 20_Анекс_01, е утврдено временско ограничување на рекламите на 7% на час емитувана програма за јавните радиодифузни организации и 20% за трговските радиодифузни друштва, а телешопингот не е дозволен на јавните радиодифузни организации (член 51). Времетраењето на телешопингот на трговските радиодифузни друштва може да изнесува еден час од дневната програма.
Рекламите треба да бидат вистинити и чесни, не треба да ја заведуваат јавноста и не треба да бидат против интересите на купувачите (член 49), а рекламите упатени на децата или во кои учествуваат деца не смеат да содржат пораки кои можат да ги повредат нивните интереси и да им наштетат на детската чувствителност и возраст (член 50). Рекламите треба да бидат јасно препознатливи и издвоени од другиот дел на програмата, а спонзорот да биде идентификуван на погоден начин на почетокот или на крајот на програмата и по правило да се емитуваат во блокови (член 52).
Законот за радиодифузната дејност содржи одредби со кои се забранува прекинување со реклами на вестите и другите информативни емисии, како и преноси на верски и други настани чие времетраење е помало од 30 минути (член 55), а играните филмови можат да се прекинуваат еднаш на 45 минути (член 56).
Законот содржи и одредби за забрана на рекламирање на алкохол, дрога, тутун и лекови што се издаваат на лекарски рецепт (член 57).
Спонзорирање на програми може да се врши со јасно означување на спонзорот на соодветен начин на почетокот или на крајот на програмата (член 58). Не може да се спонзорираат вести и други информативни програми, програми од политички и религиозен карактер (член 61).
Спонзорот на програмата не смее да влијае на содржината и редоследот на спонзорираната програма и спонзорираната програма не треба да ја поттикнува продажбата, купувањето и изнајмувањето на производи или услуги од спонзорот.
Заштитата на малолетните лица и јавниот ред се регулирани во членот 35 од Законот за радиодифузната дејност. Во првиот став од членот се вели дека во програмата на радиодифузните организации не се дозволени емисии кои се насочени кон насилно уривање на уставниот поредок на Република Македонија или кон поттикнување или повикување на воена агресија или на разгорување на национална, расна или верска омраза и нетрпеливост.
Исто така, не смеат да се прикажуваат непристојни содржини, особено со порнографија и насилство, како и емисии што можат штетно да влијаат на телесниот, духовниот или моралниот развој на децата и младите. Содржините (филмови и други емисии) што можат да имаат вакво влијание можат да се прикажуваат само меѓу 24.00 и 06.00 часот.


Правото на одговор и исправка е регулирано во членот 62 од Законот за радиодифузната дејност. Одредбата утврдува кој има право на одговор, како треба да изгледа одговорот, во кој рок треба да се поднесе, во кој рок треба да се објави и во кој дел од програмата, како и тоа дека не е дозволено истовремено објавување на коментари на одговорот.
Со работниот текст на новиот Закон за радиодифузната дејност, се планира одредбите за рекламирањето да се усогласат со европската регулатива, односно со Директивата на Европската унија “Телевизија без граници” (89/552/ЕЕЗ изменета со Директивата 97/36/ЕЗ) и Конвенцијата за прекугранична телевизија која е ратификувана од страна на Собранието на Република Македонија на 12.03.2003 година. Новини во однос на постојниот закон ќе бидат можноста трговските радиодифузни друштва да емитуваат поголем обем телешопинг и либерализирањето на рекламирањето алкохолни пијалоци. Освен тоа, програмите со содржини што можат да влијаат на физичкиот, психичкиот и моралниот развој на децата и младите ќе можат да се емитуваат само во определени временски периоди со акустичко и визуелно предупредување за тоа дека не се препорачливи за одделни сегменти од публиката. Начинот на категоризација, облиците на акустичко и визуелно прикажување, како и временските периоди во кои можат да се прикажуваат ваквите содржини ќе ги определува Советот за радиодифузија, со задолжителни правила.
Во текстот на новиот Закон за радиодифузната дејност прашањето за правото на исправка и одговор е подетално разработено. Се дефинираат поимите исправка и одговор, се утврдуваат пократки рокови за поднесување и за објавување на исправката и одговорот, како и детали во кои случаи исправката, односно одговорот нема да се објават, а Законот предвидува и судска заштита во случај радиодифузната организација да не сака да ги емитува исправката, односно одговорот на заинтересираното физичко или правно лице во определените рокови.
9. Кои се доколку постојат, регулаторните мерки кои се користат за поттикнување или барање од радиодифузното емитување за инвестирање во одредени видови на програми (културни, образовни) или програми од специфично географско, лингвистичко или секторско потекло (независни продукции, европски програми, национални програми, програми на одредени јазици и сл.)? Постојат ли такви мерки кои се однесуваат на други медиуми (кина, видео итн.)?
Според член 77 од Законот за радиодифузната дејност, види 20_Анекс_01, 10% од прибраните средства од радиодифузната такса се наменети за создавање и емитување на програми од јавен интерес, а за овие средства можат да аплицираат независни продуценти и трговски радиодифузни друштва. Одлуката за распоредување на средствата ја донесува Владата на Република Македонија на предлог на Советот за радиодифузија, врз основа на спроведена постапка за јавно огласување при што треба да се води сметка за задоволување на јавниот мултикултурен интерес на граѓаните (член 78).
Оваа законска одредба практично почна да се спроведува веднаш по конституирањето на Советот за радиодифузија. Досега се спроведени шест конкурси. Произведени се голем број радио и телевизиски програми на различни јазици: македонски, албански, ромски, турски, влашки, бошњачки и други јазици. Финансираните програми се со широк спектар на жанровска и содржинска ориентација, што се разликуваат од редовната програмска понуда на комерцијалните радиодифузери. Во структурата доминира документарната продукција, но застапени се и играната, музичката, анимираната и експерименталната продукција, како и програми наменети за специфични категории на публика со посебни потреби. Радио и телевизиските програми произведени со средствата од радиодифузната такса можат да се емитуваат неограничено од страна на трговските радиодифузни друштва и јавните радиодифузни претпријатија без надоместок, што придонесе да се збогати програмската понуда на радиодифузните организации во Република Македонија со програми од домашна продукција.


Во работниот текст на предлогот за донесување Закон за радиодифузната дејност, не е предвидено издвојување на средства од радиодифузната такса за оваа намена.
На Македонската радио телевизија како на јавен радиодифузен сервис, со Законот за основање на Јавното претпријатие Македонска радио телевизија (“Службен весник на РМ” бр. 6/98, 98/00 и 78/04), утврдена е основната дејност на Македонската радио телевизија - создавање и емитување програми со различни содржини, како и посебни барања за сооздавање и емитување посебни програми (член 6 став 1 алинеа 1). Имено, со цитираниот член Македонската радио телевизија е обврзана да емитува образовни, културни и научни програми на македонски јазик и на јазиците на националностите кои живеат во Република Македонија. Македонската радио телевизија е обврзана и да создава и емитува посебни програми за информирање и зачувување на културните и историските традиции и за одржување и унапредување на врските со иселениците и другите граѓани кои живеат во соседните земји, Европа и другите континети (член 6, став 1 алинеа 2). Со Законот за основање на Јавното претпријатие Македонска радио телевизија, јавниот радиодифузен сервис е обврзан да презема радио и ТВ емисии од други радиодифузни организации и независни продуценти (член 6 став 1 алинеа 4), за што со Законот за радиодифузна дејност се одвојуваат 10% од радиодифузната такса (член 77).
Законот за радиодифузна дејност утврдува дека преку програмата на радиодифузните организации (јавни или трговски радиодифузни друштва) се обезбедува негување и афирмирање на македонската културна традиција и на националностите кои живеат во Република Македонија како и учество во културниот живот (член 31).
Согласно Законот за културата – Пречистен текст (“Службен весник на РМ” бр. 66/03) се финансираат филмската дејност (види подетално 20_I_18) и драмската дејност. Според Годишната програма за остварување на националниот интерес во културата во 2003 година, обезбедени се 78.000.000,00 денари или 1.278.688,00 евра од Буџетот на Република Македонија, за финансирање на програмите на националните установи од овие дејности и за финансирање на независни програми и проекти, арт видео проекти, видео инсталации или мултимедијални проекти (кои се финансираат во склоп на ликовното творештво) и за инвестиции во киноопрема.
10. Кои дефиниции се користат за да се разграничи радиодифузното емитување од другите аудиовизуелни услуги?
Согласно член 1 став 2 од Законот за радиодифузната дејност, види 20_Анекс_01, под радиодифузна дејност се подразбира производство, пренос, емитување и дистрибуција на радио и телевизиски програми и други информациски содржини наменети за општ прием во слободен простор и по кабловска радио-телевизиска мрежа.
Согласно член 2 од Законот за телекомуникациите (“Службен весник на РМ” бр. 22/98, 28/00, 04/02 и 37/04), радиодифузија е емитување и дистрибуција на радио и телевизиски програми или други сигнали, наменети за општ прием во слободен простор или по кабелска мрежа.
Оваа дефиниција ќе претрпи одредени измени и допрецизирања во новиот Закон за радиодифузната дејност.
Според член 51 од Законот за културата - Пречистен текст ("Службен весник на РМ" бр. 66/03), филмска дејност е продукција на кинематографски, телевизиски и видео филм, друго аудиовизуелно дело или друго уметничко дело изразено во вид на подвижни слики, со или без тон, без оглед на носачот што го содржи. Другите аудиовизуелни услуги од член 46 од наведениот Закон: техничка обработка на филмови, дистрибуција и јавно прикажување на наведените дела не се сметаат за дејности од областа на културата, туку овие услуги се вршат согласно општите прописи за вршење трговија. Како филмска дејност во смисла на прописите од култура се смета и кинотечната дејност, како дејност за заштита и користење на движното културно наследство, односно богатство.
Независно од тоа дали наведените услуги, вклучувајќи го и радиодифузното емитување и реемитување се сметаат или не за дејности и активности од областа на културата, за нивно вршење соодветно се применува режимот на остварување и заштита на авторското право и сродните права, утврден со Законот за авторското право и сродните права (“Службен весник на РМ” бр. 47/96, 3/98, 98/02 и 4/05) (види подетално 05_III_B).
11. Кои (доколку постојат) прописи ги покриваат останатите аудиовизуелни услуги, посебно интерактивните онлајн услуги, вклучувајќи го и Интернетот?
Со Предлог-законот за електронски комуникации којшто е во собраниска процедура и чии иницијални одредби се во процес на ревизија од страна на TAIEX експерт, се дефинираат услугите на информатичкото општество што содржат услуги за продажба на производи и услуги, услови за пристап до информации или огласи преку Интернет, услуги преку систем за условен пристап преку кој се обезбедува пристап до одредена заштитена радиодифузна услуга на поединечно барање на корисниците, како и пристап на услуги со додадена вредност.
До стапувањето во сила на Законот за изменување и дополнување на Законот за авторското право и сродните права (“Службен весник на РМ” бр. 4/05) на 25.01.2005 година, не бешe регулирано информатичкото користење на авторските дела и предметите на сродните права (правото на располагање на јавноста и други одредби). Меѓутоа, со Законот за изменување и дополнување на Законот за авторското право и сродните права се доаѓа до усогласување со Директивата 2001/29/ЕЗ којашто се однесува на афторското право и сродинте права во информатичкото општество (види подетално 05_III_B_7).
12. Кои правила и прописи го уредуваат јавното и приватното радиодифузно емитување? Со кои прописи се обезбедува независноста на уредувачката политика на јавните радио и телевизиски организации?
Областа на приватната радиодифузија во Република Македонија е уредена со Законот за радиодифузната дејност, види 20_Анекс_01, Законот за телекомуникациите (“Службен весник на РМ” бр. 22/98, 28/00, 04/02 и 37/04), Законот за концесиите (“Службен весник на РМ“ бр. 25/02 и 24/03), Законот за ратификација на Европската конвенција за прекугранична телевизија и Протоколот за измена на Европската конвенција за прекугранична телевизија (“Службен весник на РМ“ бр.18/03).
Со Законот за радиодифузната дејност е утврдено дека програмата не смее да служи еднострано за одредена политичка партија или на одредени интереси, а државните органи и органите на локалната самоуправа, како и нивните претставници не смеат да влијаат врз создaвањето на програмите и работата на РА и ТВ (член 32 и 34). Гаранцијата за независноста на уредувачката политика се обезбедува со одредби од Законот со кои се предвивени парични казни за прекршок за радиодифузните организации доколку нивните програми служат за интерсите на одделна политичка партија или одредни интереси (член 85). Законот за основање на Јавното претпријатие Македонска радио телевизија (“Службен весник на РМ” бр. 6/98, 98/00 и 78/04) го уредува статусот и дејноста на Македонската радио телевизија. Законот за основање на Јавното претпријатие Македонска радиодифузија (“Службен весник на РМ” 6/98 и 98/00), го уредува начинот на развој, проектирање, пренос изградба, одржување и употреба на основната радиодифузна мрежа на територијата на Република Македонија преку која се обезбедува пренос, емитување и дистрибуција на радио и телевизиски програми на територијата на Република Македонија. Законот за телекомуникациите ги уредува техничките прашања од областа на радиодифузијата.
Вработените во Јавното претпријатие Македонска радио телевизија како јавен радиодифузен сервис во декември 2002 година донесоа Декларација за професионалните и етичките принципи на програмите на Македонската радио телевизија со која вработените меѓу другото се обврзуваат на независност во работењето од надворешен притисок.
Со донесувањето на Новиот закон за радиодифузната дејност, престанува да важи Законот за основање на Јавно претпријатие Македонска радиотелевизија (член 177) и Македонската радио телевизија продолжува со работа како Јавно радиодифузно претпријатие Македонска радио телевизија чиј статус и дејност ќе се уредат со новиот Закон за радиодифузната дејност. Сметајќи дека системот на јавната радиодифузија е директно поврзан со демократските, социјалните и културните потреби на секое општество и потребата да се сочува медиумскиот плурализам, Република Македонија ги почитува принципите утврдени во Резолуцијата бр. 1, Иднината на јавниот радиодифузен сервис, донесена на 4-та Европска Министерска Конференција за политиката на мас-медиумите (Прага, 7-8 декември 1994 година) и Препораката бр. Р (96) 10 на Комитетот на Министри до државите-членки за гарантирање на независноста на јавниот радиодифузен сервис, усвоена на 11 септември 1966 година на 573- от состанок на замениците на министрите.
Согласно работниот текст на предлог Законот за радиодифузната дејност, радио и телевизиските програми се темелат на принципите на самостојност, независност и одговорност на радиодифузните организации, односно уредниците, новинарите и другите автори при создавањето на програмите и креирањето на уредувачката политика. Оттука, Советот на Македонската радио телевизија, кој ги застапува и се грижи за остварување на интересите на јавноста во поглед на радио и телевизиските програми и работењето на Македонската радио телевизија ја има надлежноста да се грижи за остварувањето на јавниот интерес во програмите на Македонската радио телевизија, врз основа на принципите на уредувачка независност и самостојност.
13. Кои се законските одредби со кои се уредуваат ексклузивните права за емитување на поважни настани (културни, спортски итн.)?
Во Законoт за радиодифузната дејност, види 20_Анекс_01, овие прашања не се регулирани. Со Законот за основање на Јавното претпријатие Македонска радио телевизија (“Службен весник на РМ” бр. 6/98, 98/00 и 78/04), предвидена е обврска на јавниот радиодифузен сервис настаните од јавен карактер за кои добил ексклузивно право за пренесување и емитување, да им овозможи на другите радиодифузни организации (јавни или трговски радиодифузни друштва) отстапување на снимките за нивно програмско користење.
Јавното претпријатие Македонска радио телевизија како членка на Европската радиодифузна унија (ЕБУ) има право на ексклузивно емитување на поголеми настани (спортски, културни и сл.) за кои ЕБУ обезбедила ексклузивитет за членките за емитување на тие настани.
Според режимот на остварување и заштита на авторското право и сродните права, определен во Законот за авторското право и сродните права (“Службен весник на РМ” бр. 47/96, 3/98, 98/02 и 4/05), радиодифузните организации имаат исклучиво право за давање дозвола за користење на нивните радиодифузни програми (емисии), вклучувајќи го правото на радиодифузно реемитување (член 129). Според природата на материјата, овој пропис не разработува никакви дополнителни одредби или рестрикции на уредувањето на исклучивите права за радиодифузно емитување на било каков вид важни настани од културен, спортски или друг карактер.
Согласно членот 9 од Конвенцијата за прекугранична телевизија на Советот на Европа (Закон за ратификација на Европската конвенција за прекугранична телевизија и Протокол за измена на Европската конвенција за прекугранична телевизија – “Службен весник на РМ” бр. 18/03), прашањата за пристапот на публиката до големите настани се регулирани во работниот текст на новиот Закон за радиодифузната дејност. Со новите одредби се предвидува дека радиодифузерите можат да пренесуваат (симултано или одложено) настани од големо значење, од земјата или од странство, врз основа на ексклузивно (исклучиво) право, само
доколку пренесувањето на настанот не го ограничува правото на поголем дел од населението да го следи тој настан.
Како настани од големо значење во работниот текст на новиот Закон за радиодифузната дејност се сметаат:
−зимските и летни Олимписки игри;
−полуфиналните и финалните натпревари на светските и Европските првенства како и сите останати напревари со учество на Македонската репрезентација вклучително и квалификациските мечеви;
−останати спортски натпревари со учество на Македонската репрезентација на официјални турнири и натпревари и натпреварите на Македонските клубови.
Советот за радиодифузија според работниот текст на новиот Закон за радиодифузната дејност ќе може со посебна одлука да определи и дополнителна листа на настани од големо значење. Во случај настанот од големо значење да се организира во делови, секој посебен дел од тој настан се смета како настан од големо значење. Одредбите од овој член ќе се применуваат и во случаите на одложено емитување, доколку одложеното емитување не преминува 24 часа а особено ако:
−времето на одвивање на настанот од големо значење паѓа во периодот од 24.00 до 06.00 часот според официјалното време во Република Македонија;
−настаните од големо значење или нивни делови се преклопуваат со времето.
14.Каков режим на уредување постои при доделување на дозволи и распределба на фреквенции или сателитски капацитети? Кои услови се поставуваат при доделувањето на дозволи и распределувањето на фреквенции или сателитски капацитети?
Јавниот сервис Македонската радио телевизија концесијата за вршење радиодифузна дејност ја добива со Законот за основање на Јавното претпријатие Македонска радио телевизија (“Службен весник на РМ” бр. 6/98, 98/00 и 78/04). Согласно член 7 од Законот за основање на Јавното претпријатие Македонска радиодифузија (“Службен весник на РМ” 6/98 и 98/00), Јавното претпријатие Македонска радиодифузија без надомест врши пренос и емитување на радио и телевизиските програми на Македонската радио телевизија на територијата на Република Македонија, преку три радио мрежи на ултра кратки бранови (ВХФ/ФМ), една радио мрежа на средни бранови (МФ) и три телевизиски мрежи (ВХФ и УХФ).
Со Законот за изменување и дополнување на Законот за основање на Јавното претпријатие Македонска радио телевизија (“Службен весник на РМ” бр. 78/04), радио телевизиските програми на Македонска радио телевизија се емитуваат без надомест преку следните мрежи на Јавното претпријатие за пренос и емитување на радио телевизиските програми: две радио мрежи на ултра кратки бранови, една радио мрежа на средни бранови и две телевизиски мрежи.
Јавното претпријатие Македонска радио телевизија (ЈП МРТ) преку третата телевизиска мрежа на Јавното претпријатие Македонска радиодифузија (ЈП Македонска радиодифузија) ќе емитува директни преноси од седници на Собранието на Република Македонија како и директни и одложни преноси од други активности на Собранието на Република Македонија и на неговите работни тела. Со одлука Собранието на Република Македонија ќе ги утврди условите и начинот под кои ЈП МРТ ќе ја врши оваа функција.
Јавното претпријатие Македонска радио телевизија преку третата радио мрежа на ЈП Македонска радиодифузија исто така ќе ја емитува експерименталната програма на постојната радио станица Канал 103 во која ќе бидат вклучени програми кои се однесуваат на невладиниот сектор. Радио-телевизиските програми на Македонска радио телевизија се емитуваат преку сателит на еден радио и еден телевизиски канал.
Дозволите за работа на радио станиците (предавателите и репетиторите) за овие мрежи ги издава Управата за телекомуникации.
Приватните радиодифузери концесијата за вршење радиодифузна дејност ја добиваат по пат на конкурс пропишан според Законот за радиодифузната дејност, види 20_Анекс_01. На барање на Советот за радиодифузија, Управата за телекомуникации доставува преглед на расположливите фреквенции во делот на радиодифузијата со потребните технички параметри. Постапката за доделување концесии за радиодифузна дејност целосно ја врши Советот за радиодифузија во името на Владата на Република Македонија. Тргнувајќи од листата на расположливи фреквенции, Советот за радиодифузија ги анализира и ги утврдува потребите за доделување нови концесии за вршење радиoдифузна дејност и на Владата на Република Македонија и предлага објавување јавен конкурс. По спроведената конкурсна постапка, Советот за радиодифузија утврдува предлог за доделување концесии, а конечната одлука ја донесува Владата на Република Македонија.
Советот за радиодифузија го утврдува предлогот за доделување концесии врз основа на доставените:
−програма за вршење на дејноста; производство на сопствена програма;
−производство на сопствена програма за задоволување на потребите на одредена националност во односното подрачје;
−технички и експлоaтациони услови за емитување на програмата, согласно со утврдените стандарди;
−просторни услови за вршење на дејноста;
−стручен и технички кадар;
−финансиски средства за реализација на програмата и друго.
По доделувањето на концесијата и потпишувањето на Договорот за концесија за вршење радиодифузна дејност, новоформираното трговско радиодифузно друштво се обраќа до Управата за телекомуникации за да добие дозвола за набавка и поставување на радиостаница, според параметрите претходно утврдени во конкурсната постапка. По извршувањето на набавката и поставувањето на радиостаницата се врши технички преглед од страна на Управата и ако се задоволени техничките барања се издава дозвола за работа на радиостаницата. Оваа дозвола се смета како составен дел од договорот за концесија и ако престане да важи концесијата автоматски престанува со важност и дозволата.
Постапката за доделување сателитски капацитети во делот на радиодифузијата не е експлицитно дефинирана со постојните законски прописи, но имајќи предвид дека и тоа е радиодифузна дејност подлежи на истите услови кои се наведени во Законот за радиодифузната дејност. До сега не е спроведена ваква постапка. Со новиот закон за радиодифузната дејност се планира оваа област поконкретно да се регулира.
15. Кои дистрибутивни системи постојат (терестријални, кабловски, сателитски)? Кои се, доколку постојат, таканаречените “must carry” прописи (обврски за мрежно поврзување за пренос на одредени канали)?
Во Република Македонија постојат терестријални аналогни дистрибуциски системи и кабелски аналогни дистрибуциски системи.


Дел од терестријалните аналогни дистрибуциски системи се во сопственост на Јавното претпријатие Македонска радиодифузија, со обврска да ги пренесува програмите на јавниот сервис Македонска радио телевизија, но одредени капацитети користат и приватните електронски медиуми под комерцијални услови. Другиот дел од терестријалните аналогни дистрибуциски системи се во сопственост на приватните електронски медиуми и служат за пренос на сопствените програми.
Кабелските аналогни дистрибуциски системи се исклучиво во приватна сопственост и сопствениците го имаат добиено правото да ги градат и работат со нив врз основа на добиена концесија за вршење радиодифузна дејност - дистрибуција на радио и телевизиски програми преку кабелска мрежа. Според договорот за концесија “must carry” обврската се однесува на задолжителен пренос на програмите на јавниот сервис (национален и локален). Освен ова, постои и обврска (модифицирана “must carry”) според која при одредувањето на програмскиот пакет предност треба да им се даде на оние програми што се емитуваат терестријално на подрачјето на кое се наоѓа мрежата, а потоа на сателитските и другите канали.
16. Кои се мерките во поглед на техничките норми за радиодифузното емитување?
Врз основа на Законот за телекомуникациите (“Службен весник на РМ” бр. 22/98, 28/00, 04/02 и 37/04) се одредуваат техничките правилници и стандарди врз основа на кои се врши радиодифузната дејност. Тие се во согласност со соодветните ITU и ETSI стандарди и препораки. За таму каде што не се донесени или усвоени македонски правилници и/или стандарди се применуваат европските стандарди и техничките нормативи, а ако не постојат такви тогаш се применуваат други меѓународни стандарди и технички нормативи од областа на телекомуникациите што ги склучила, односно им пристапила Република Македонија.
За радио и телевизиски станици важат следниве конкретни уредби:
−Правилник за техничките и експлоатационите услови под кои можат да се користат радио-дифузни станици за емисија на црно-бела телевизија и телевизија во боја (“Службен лист на СФРЈ” бр. 8/78);
−Правилник за техничко-експлоатациони услови за радиодифузна станица за фреквентно модулирани емисии (“Службен весник на СФРЈ” бр. 57/75);
−Општи, посебни, програмски и технички услови - тендерска документација при конкурсите за доделување концесии за вршење радиодифузна дејност;
−Стандард CENELEC EN 50067, ITU препораката ITU-R BS.643-2, како и Препорака на Советот за радиодифузија СРД-ТП 8 за дополнителниот радиодифузен систем РДС;
−ETS стандард ETS 300 706 со минимално ниво на презентација (Presentation Level) од 1.5 и ITU препораката ITU-R BT.653-2, системот Б (Б) за дополнителниот радиодифузен систем Телетекст;
−Препорака СРД-ТП 4 за техничките параметри што треба да ги задоволат работните простории во радио и телевизиските станици (направена според “EBU Tech. 3276 - Listening conditions for the assessment of sound programme material: monophonic and two– channel stereophonic”);
−Препорака СРД-ТП 5 за чување и ракување со магнетни ленти (направенa според ITU-R Recommendation БР.1215 и AES - Recommended practice AES22-1997);
−Препорака СРД-ТП 7 за користење на DVB-MHP (DVB-MHP) (направена според ETSI - TS 101 812, како и препораката на Европската радиодифузна унија EBU R106-2001);
−Препорака СРД-ТП 9 за техничките услови при задолжителното чување на радио и телевизиските емисии;
−За кабелските радио-телевизиски мрежи важат следниве уредби:
−Општи, посебни, технички и програмски услови - тендерска документација по конкурсите за доделување концесија за дистрибуција на радио и телевизиски програми преку кабелска мрежа во кој се пропишани следниве македонски стандарди: MKS N.N0.201, N.N 0.202, N.N 6.179, N.N 6.501, N.N 6. 504, N.C6.019, N.N 6.172, N.N 6. 134 и N.N 6.135
17.Кои законски мерки се применуваат при шифрирањето на радиодифузните сигнали?
Со постојната законска регулатива не се дефинирани посебни законски мерки при кодирањето на радиодифузните сигнали. Советот за радиодифузија, на постојните кабелски оператори, им дозволува програмите со порнографски содржини да се емитуваат само во кодирана форма.
Со новите закони за радиодифузна дејност и електронски комуникации се зема предвид и кодирањето на радиодифузните сигнали. Посебно ќе се води сметка на отворениот пристап, под фер, реални и недискриминаторски услови кон системите со условна заштита на сите корисници на мрежата. Набљудувањето на содржината и техничкиот квалитет на кодираниот сигнал ќе остане надлежност на соодветните независни регулаторни тела.
18. Кои се (доколку постојат) постоечките системи на финансиска поддршка за аудио визуелниот сектор (вклучувајќи ја кинематографијата)?
Членот 77 од Законот за радиодифузната дејност, види 20_Анекс_01, утврдува дека 10% од средствата од радиодифузната такса се наменети за создавање и емитување на програми од јавен интерес. За овие средства можат да аплицираат независни продуценти и трговски радиодифузни друштва. Одлуката за распоредување на средствата ја донесува Владата на Република Македонија на предлог на Советот за радиодифузија, врз основа на спроведена постапка за јавно огласување при што треба да се води сметка за задоволување на јавниот мултикултурен интерес на граѓаните (член 78). Досега, на пет конкурси е распределена сума од 536.095.614,00 денари, за 1485 програми, од кои 761 телевизиски, 703 радио и 21 други видови проекти. Обемот на програмата е вкупно 207.053 програмски минути, од кои 48.366 минути телевизиска и 158.687 минути радио програма.
Со работниот текст на новиот Закон за радиодифузната дејност не се предвидува постоење посебен фонд за поттикнување на нова радио и телевизиска продукција што би ја произведувале комерцијалните радиодифузери.
Согласно Законот за културата – Пречистен текст (“Службен весник на РМ” бр. 66/03) надлежностите во сферата на аудиовизуелниот сектор се однесуваат само за филмската дејност (како филмско производство) па од тука произлегува финансирањето на истата од Буџетот на Република Македонија. Врз основа на член 65 став 1, а во врска со членовите 8, 10, 62 и 63 од Законот за културата и во согласност со Националната програма за културата за периодот од 2004 до 2008 година, види 20_Анекс_02, се објавува јавен конкурс за финансирање програми и проекти од повеќе дејности, меѓу кои и за филмската дејност.
Програмите и проектите по овој конкурс за филмска и кинотечна дејност ги разгледува Комисијата за филм (стручно советодавно тело при Министерството за култура, составено од филмски професионалци - надворешни соработници), која ги изготвува предлозите за годишно финансирање (потврдени од Советот за култура и усвоени од министерот за култура, во склоп на Годишната програма на Министерството за култура за остварување на националниот интерес во културата).
Треба да се напомене дека со поддршката на Министерството за култура во периодот од јануари 2002 до септември 2004 година значително е зголемено филмското производство и се снимени 6 играни филмови (од кои пет се комплетно завршени, а еден е во фаза на постпродукција), 5 кратки играни филмови, 3 документарни и 2 анимирани филмови (ако се земе во предвид дека просечната филмска продукција досега беше 1 игран филм годишно). Министерството за култура фунансиски делумно учествува во филмското производство со 30 - 70% од вкупното чинење на филмот.
Годишниот буџет на Министерството за култура за финансирање на филмската дејност во 2003 година изнесуваше 93.000.000,00 денари.
Во план е донесување на Закон за основање на филмски фонд со којшто се очекува да се подобри начинот на финансирање на филмската дејност, односно да се воведе фондовски наместо буџетски начин на финансирање, што е пракса и во земјите на Европскат унија.
19. Кои законски и/или финансиски мерки постојат за меѓународна копродукција (кино и/или телевизиска продукција)?
Во рамки на конкурс објавен од Советот за радиодифузија наменет за финансирање на радио и телевизиски програми од јавен интерес, согласно член 77 и член 78 од Законот за радиодифузната дејност, види 20_Анекс_01, предвидена е можност за меѓународни радио и телевизиски копродукции. При конкурирањето легалните субјекти кои можат да аплицираат потребно е да достават копродуцентски договор со странскиот партнер (односно писмена согласност) со коj се уредени условите за копродукција како и согласност за неограничена дистрибуција на проектот во Република Македонија. Ова прашање е уредено со придружната документација која детално ги регулира конкурсните услови.
Министерството за култура од 2003 година е членка на Европската Конвенција за копродукција во кинематографијата (Закон за ратификација на Европската конвенција за копродукции во кинематографијата - “Службен весник на РМ” бр. 18/03), врз основа на која се реализираат проектите за меѓународни филмски копродукции, а со нашето членство во EURIMAGES од 1 јули 2003 година, се створија услови и можност за взаемен интерес и соработка на заеднички филмски проекти со други европски земји. Досега е остварена соработка на копродукции со Хрватска, Словенија, Франција, Чешка, Германија, БиХ, а со Италија е потпишан и билатерален договор за соработка на филмски копродукции (Закон за ратификација на Договорот за кинематографска копродукција меѓу Владата на Република Македонија и Владата на Република Италија – “Службен весник на РМ” бр. 13/03). Од особено значење е работата на копродукциски проекти со што се овозможува зголемувањето на бројот на произведените филмови, поголема циркулација на истите од што произлегува и приоритетот при финансирање на копродукциските проекти во годишниот Конкурс за финансирање на Министерството за култура.
Треба да се истакне и значењето на членството на Република Македонија во Европската Аудиовизуелна Обсерваторија (European Audiovisual Observatory) од 1997 година и нашето претседателствување со истата во 2002 година ( користење на информации од нивните дата бази и информациите од аудиовизуелниот сектор и правната регулатива ).
Република Македонија е исто така членка на SEECN (South East European Cinema Network)
Филмската мрежа на Југоисточна Европа чие седиште е во Солун, Република Грција.
20. Кои се барањата што се однесуваат на аудиовизуелните архиви?
Кинотеката на Република Македонија е основана во 1974 година со Законот за основање Кинотека на СР Македонија (“Службен весник на СРМ” бр. 20/74), а со работа отпочнува во 1976 година.


Основната дејност на Кинотеката опфаќа истражување, заштита, чување, обработка и јавно презентирање на филмови и филмски материјали од национално филмско производство, но и од светските кинематографии.
Архивата на Кинотеката се состои од над 14.300 филмови од сите видови и жанрови, 1.500 филмови на видео лента, 150 должни метри пишувана граѓа со околу 100.000 документи, 37.175 фотографии, 30.323 плакати и други пропагандни материјали, 3.817 книги и списанија и над 250 музејски експонати. Филмовите и филмските материјали се обработуваат по однапред зададена методологија. Добиените резултати се систематизираат во специјализирани бази на податоци. Филмовите во изворна форма или како обработена граѓа се достапни на јавноста за користење во едукативни, научни, продуцентски и културни цели.
Во функција на архивирање на аудиовизуелниот материјал посебно внимание во Кинотеката се посветува на истражувачката дејност која се реализира низ поединечни истражувања, долгорочни интердисциплинарни проекти и организирање на домашни и меѓународни симпозиуми од областа на историјата и теоријата на филмот. Поврзано со истражувачката дејност и развојот на филмолошката мисла и наука се одвива и издавачката дејност. Кинотеката го издава списанието “ Кинопис “ од кое се излезени 30 броеви, во кои се објавени над 1.000 стручни и научни трудови од внатрешни и надворешни соработници. Досега се одржани над 25 домашни и меѓународни симпозиуми. Издадени се 30 книги, зборници на трудови и каталози. Од истражувачката и издавачката дејност по своето значење се издвојуваат филмолошката студија “ Македонскиот игран филм “ ( во два тома ) со која е опфатена целокупната национална играна продукција; “ Историјата на светскиот филм “ ( од кои се излезени три тома, а четвртиот е во печат ) и проектот “ Историјата на филмот на Балканот” во кој се истражува минатото, различностите и посебно проникнувањето и обединувачките сегменти на националните кинематографии на 10-те балкански земји”. Кинотеката меѓу првите установи во Македонија се занимава со електронско издаваштво. Издаде мултимедијален ЦД-ром “ Векот на филмот во Македонија “ и креира интернет презентација на македонската кинематографија на Web-страницата : www.maccinema.org.mk.
Кинотеката остварува интензивна соработка со образовни, научни, културни и невладини организации во Република Македонија и во странство. При тоа, со размена на изданија, филмови, истражувачки престои и учество на манифестации соработува со над 100 сродни институции во светот.
Кинотеката е полноправен член на Меѓународнта федерација на филмски архиви - FIAF (Federation Internationales des Archives du Film) и на Европската асоцијација на кинотеки - ACE (Association des Cinemateques Europeenes) со што е обезбеден целосен пристап до целокупното светско и особено европско кинематографско културно наследство, како и презентирање на македонската кинематографија во светот.
Со Законот за основање на Јавното претпријатие Македонска радио телевизија (“Службен весник на РМ” бр. 6/98, 98/00 и 78/04) јавниот радиодифузен сервис е обврзан да произведува, средува, чува, архивира и користи ТВ записи и други аудиовизуелни дела, материјали и документи од национален интерес (член 6 став 1 алинеа 8).
За извршување на оваа законска обврска во рамките на Македонската радио телевизија постои посебен организационен дел кој се грижи за средување и чување на ТВ записи, фоно материјали и други материјали од национален интерес. Со оглед на фактот дека снимените материјали се чуваат на разни (застарени) технички средства, во тек е постапка за селекција на материјали за нивно префрлување на нови технологии (дигитализација).
Македонската радио телевизија е членка на FIAT – IFTA (Fedaration Internationale des Arhives de Television) од април 2000 година. Во однос на проблематиката на аудио и видео архивите Македонската радио телевизија е членка на организацијата COPEAM (Conference Permanente de la Audiovisuel Mediterraneen) и во работата на оваа организација е приклучена кон проектот БАП (заштита на балканските архиви).


Советот за радиодифузија, имајќи го предвид значењето на аудиовизуелните архиви, има усвоено Препорака СРД-ТП 5 за чување и ракување со магнетните ленти која е изготвена согласно Рец. ITU-RBS.1215 (1994) и AES - Recommended pracтice AES22 (1997). Со оваа препорака се дефинираат техничките услови под кои треба да се чуваат магнетните ленти како и начинот на ракување со нив за да им се продолжи векот на траењето.
Во подготовка е и Предлог-Препорака СРД-ТП 10 за дигитализација на програмските материјали во радиодифузните архиви која се подготвува врз основа на EBU Technical Recommendation R105-2001, EBU Technical Specification 3293 (December 2001) и EBU Standard N22 – 1997: The broadcast Weve Format; A Format for audio dama files in broadcasting.
21. Кој законски режим се применува при емитување на звук преку радио?
Со Законот за радиодифузната дејност, види 20_Анекс_01, е регулирана звучната радиодифузија (радио) заедно со регулирањето на телевизијата (видео со звук радиодифузија). Нема конкретни одредби само за радиото.
Со Законот за основање на Јавното претпријатие Македонска радио телевизија (“Службен весник на РМ” бр. 6/98, 98/00 и 78/04), е дефинирана звучната радиодифузија на јавниот сервис Македонска радио телевизија. Исто така, нема некои посебни одредби во однос на регулирањето на телевизијата. Двата медиуми се регулирани со исти законски одредби.
22. Кои ограничувања (доколку ги има) постојат во врска со сопственоста на телевизиските и/или радио станици?
Во член 10 од Законот за радиодифузната дејност, види 20_Анекс_01, е определено дека едно физичко или правно лице може да биде основач само на едно трговско радиодифузно друштво и соосновач на само уште едно трговско радиодифузно друштво, и тоа со учество во вкупниот капитал од најмногу 25%. Странско физичко и правно лице може да биде соосновач на трговско радиодифузно друштво со учество во вкупниот капитал од најмногу 25%. Повеќе странски физички и правни лица, како соосновачи во трговско радиодифузно друштво, во вкупниот капитал на друштвото можат да учествуваат со најмногу 49%. На овој се надоврзуваат и одредбите од членот 17 според кои, на едно трговско радиодифузно друштво може да му биде доделена само една концесија за радио, односно за телевизија, за вршење радиодифузна дејност на територијата на Република Македонија. За вршење радиодифузна дејност на локално ниво, може да бидат доделени две концесии, една за радио и една за телевизија, но на различни несоседски подрачја. Исто така, основач, односно соосновач на радиодифузна организација не може да основа организација и да врши радиодифузна дејност (член 11 став 2).
Освен ова, концентрацијата е дополнително ограничена со целосно исклучување на поврзувањето меѓу сферите на радиодифузијата и на печатените медиуми. Правно и физичко лице кое врши дејност во областа на печатот не може да основа организација и да врши радиодифузна дејност, додека радиодифузна организација не може да основа организација и да врши дејност од областа на печатот (член 11 став 1).
Дополнителна пречка за медиумската концентрација е и одредбата од член 21 од Законот за радиодифузната дејност со која се забранува пренесување на концесијата на трето лице.
Прашањето на концентрацијата меѓу радиодифузерите и Интернет провајдерите воопшто не е регулирано.


Законот за радиодифузната дејност не содржи одредби со кои би се утврдила обврска за медиумите да ги објавуваат податоците за сопственичката структура, ниту пак други податоци поврзани со нивното работење.
Со оглед на фактот дека имплементацијата на Законот за радиодифузната дејност покажа дека стриктните мерки за ограничување на сопственоста ги попречуваат слободната циркулација на капиталот во радиодифузијата и создавањето поголеми и попрофесионални медиумски компании, пристапот кон оваа проблематика во новиот закон за радиодифузната дејност е полиберален, посеопфатен и подетален.
Работниот текст на новиот закон најнапред ги утврдува состојбите во кои постои медиумската концентрација:
−кога радиодифузна организација учествува во основачкиот капитал односно е основач на друга радиодифузна организација;
−кога радиодифузната организација учествува во основачкиот капитал на: друштво од областа на печатот кое издава дневен весник или новинска агенција; друштво за реклама и пропаганда; друштво за истражување на пазарот и јавното мислење; друштво за спроведување активности на истрага и обезбедување; друштво за филмска дистрибуција; друштво за филмска продукција; или друштво за телекомуникациски услуги.
Освен во овие случаи, медиумска концентрација настанува и кога радиодифузната организација истовремено:
−поседува повеќе дозволи за вршење радиодифузна дејност, тоест истовремено емитува радио и телевизиска програма;
−емитува радио и телевизиска програма и издава дневен весник што се дистрибуира на подрачјето на кое се емитува радио и/или телевизиската програма;
−емитува радио и/или телевизиска програма и се занимава со дејност на: новинска агенција; друштво за спроведување активности на истрага и обезбедување; друштво за реклама и пропаганда; друштво за истражување на пазарот и јавното мислење; друштво за филмска дистрибуција; друштво за филмска продукција или ; друштво за телекомуникациски услуги;
−емтува радио и телевизиска програма на истото подрачје врз кое што издава дневен весник, односно е основач на друштво од областа на печатот кое издава дневен весник што се дистрибуира на подрачјето на кое емитува радио и/или телевизиска програма.
Според работниот текст на предлог законот за радиодифузната дејност, физичко или правно лице, мнозински содружник, акционер, како и поврзано лице, во радиодифузна организација може да учествува во сопственоста на друга радиодифузна организација и тоа, ако таквото лице има дозвола за вршење радиодифузна дејност на државно ниво може да биде содружник, односно да учествува во само уште таква организација но не со повеќе од 50% или може да биде мнозински содружник во најмногу уште една радиодифузна организација која има дозвола за вршење радиодифузна дејност на регионално ниво и во најмногу уште две радиодифузни организации кои имаат дозволи за вршење дејност на локално ниво, при што наведените подрачја се несоседски.
Доколку таквото лице има дозвола за вршење на радиодифузна дејност на регионално ниво може да биде мнозински содружник во најмногу уште една таква радиодифузна организација, во несоседско подрачје и во најмногу уште две радиодифузни организации кои имаат дозволи за вршење радиодифузна дејност на локално ниво, при што наведените подрачја се несоседски; ако има дозвола за вршење радиодифузна дејност на локално ниво, може да биде мнозински содружник во најмногу уште две радиодифузни организации кои имаат дозволи за вршење радиодифузна дејност на локално ниво, при што наведените подрачја се несоседски.


Ограничувањето на медиумската концентрација го исклучува секое учество на физичко или правно лице, мнозински содружник, акционер, како и поврзано лице, во радиодифузна организација во сопственоста на друштво од областа на печатот кое издава дневен весник, новинска агенција, друштво за спроведување активности на истрага и обезбедување, друштво за реклама и пропаганда, друштво за истражување на пазарот и јавното мислење, друштво за филмска дистрибуција, друштво за филмска продукција или друштво за телекомуникациски услуги.
Согласно Предлог законот за радиодифузната дејност се изедначуваат условите под кои странските физички и правни лица можат да основаат или да учествуваат во сопственоста на радиодифузерите во Република Македонија. При промена на сопственичката структура доколку учеството го надминува прагот од 10%, радиодифузната организација е должна да побара одобрение од Советот за радиодифузија. Притоа, се прецизираат и праговите врз основа на кои Советот за радиодифузија ќе одлучува во процедурата за одобрување промена на сопственичката структура. Со текстот на новиот Закон за радидифузната дејност се предвидуваат и одредби за транспарентност на сопственичката структура. Радиодифузерите ќе бидат обврзани еднаш годишно, до Советот за радиодифузија да ги достават податоците што се однесуваат на нивното работење во претходната година, а се врзани со промените во сопственичката структура, статусните промени на друштвото, промените во органите на управување и раководење и на изворите на финансирање.
23. Кои системи постојат во врска со статистичките податоци кои се од важност за аудио визуелниот сектор?
Општи информации
Во Програмата за статистички истражувања (“Службен весник на РМ” бр. 69/03) покрај Државниот завод за статистика, како носител, вклучени се и други министерства и институции кои заедно со Државниот завод за статистика го образуваат системот на службената статистика.
Во обезбедувањето на службени статистички податоци во областа на културата и аудиовизуелниот сектор е вклучен само Државниот завод за статистика.
Меѓутоа, особено кога предметот на набљудување не е опфатен со службените податоци на Државниот завод за статистика, постојат повремени административни и други истражувања со елементи на статистички пристап кои ги спроведуваат други институции што вршат дејност од областа на аудиовизуелниот сектор како и деловни субјекти кои се занимаваат со истражувачка дејност.
Државниот завод за статистика како носител на статистиката во аудиовизуелниот сектор
Главниот систем во поглед на прибирањето, обработката и објавувањето на статистички податоци од областа на аудиовизуелниот сектор го обезбедува Државниот завод за статистика, во согласност со Законот за државната статистика (“Службен весник на РМ” бр. 54/97) и Програмата за статистички истражувања.
Податоците за овој сектор ги обезбедува стручно одделение кое функционира во рамките на Секторот за социјални статистики, во согласност со податоците кои се обезбедуваат и за секторот - култура.
Подрачјето во областа на културата и аудиовизуелниот сектор е покриено со повеќе дејности предвидени во Националната класификација на дејности , усогласена и споредлива со класификацијата НАЦЕ Рев.1, која е статистички стандард на Европската Унија.


Во областа на аудиовизуелниот сектор, годишно се обезбедуваат податоци кои се однесуваат на радиодифузната дејност (радиото и телевизијата), а кои се добиваат непосредно од деловните субјекти кои емитуваат радио и ТВ програма во согласност со Законот за радиодифузната дејност, види 20_Анекс_01.
Продуцираните податоци во оваа дејност можат да се поделат на :
−општи статистички податоци - број на институции, емитувана радио програма, емитувана ТВ програма - по одредени релевантни категории;
−податоци за вработените во радиодифузните организации по неколку критериуми;
−некои финансиски показатели;
−Расположливи се и податоците за бројот на радио и телевизиски претплатници (податоци кои годишно се превземаат од националната, Македонска радио телевизија).
Расположливоста со податоци е како на национално така и на ниво на најмалата територијална единица - општината (НУТС 5).
Кога станува збор за статистиката во аудиовизуелниот сектор, може да се напомене дека годишно се продуцираат и податоци за издадени аудио и видео снимки (општи статистички податоци во склоп на издавачката дејност), податоци за кината (број, прикажани филмови, посетители, вработени во кината, како и некои финансиски показатели).
Статистиката од областа на аудиовизуелниот сектор може да се сретне во двојазичните (македонско - англиски) изданија на Државниот завод за статистика, како:
−Статистички соопштенија (брзи и кратки статистички информации);
−Статистички прегледи (во кои се објавуваат подетални резултати за одделни истражувања или за културата воопшто);
−“Македонија во бројки” - џепно издание;
−“Статистички годишник” (темелна публикација која содржи податоци и методолошки објаснувања за сите истражувања кои се спроведуваат во Државниот завод за статистика);
−Други вонредни изданија.
Советот за радидифузија
Советот за радидифузија има востановено база на податоци за радиодифузерите, која содржи податоци за сите аспекти на нивното работење, вклучувајќи ги и програмите што тие ги емитуваат. Сите податоци за електронските медиуми, Советот за радиодифузија ги прибира преку прашалник кој содржи: општи податоци за радиодифузерот, податоци за кадровската структура и за економското работење, податоци за структурата на емитуваната програма, како и податоци за техничката опременост на медиумот. Обврска на медиумите е четири пати годишно овие податоци да ги доставуваат до Советот за радиодифузија.
Државниот завод за статистика на Република Македонија, исто така по пат на прашалник, еднаш годишно прибира податоци од електронските медиуми и истите статистички ги обработува.
Прашалниците преку кои се прибираат податоци на Советот за радиодифузија (за своја евиденција) и на Државниот завод за статистика, меѓусебно се усогласени и споредливи.
24. Дали постои систем на сертификација за картите кои се продадени во официјално признаените кина на национално ниво?
Во моментов во Република Македонија не постои службено признат систем ( “Box office system”) за регистрирање на продадени кино-билети кои се во продажба во кината на национално ниво. Се разгледуваат искуствата и можностите за воведување на систем за официјално регистрирање на продадените билети во кината на национално ниво.
Меѓутоа, продажбата на картите може да се следи и преку фискалните сметки. Процесот на фискализација на кината е во тек.
