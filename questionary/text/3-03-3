III. ЗАШТИТА НА ЛИЧНИ ПОДАТОЦИ
Правна рамка
1. Дали постоечкото законодавство предвидува казни во случај на прекршување на неговите одредби?
Во главата 7 од Законот за заштита на личните податоци ("Службен весник на Република Македонија" бр. 12/94 и 04/02), содржани се одредби што ги нормираат прекршоците за непочитување на постоечките законските одредби и утврдена е висината на паричните казни за сторителите на прекршоците.
−Предвидена е парична казна од 20 плати до 35 плати за прекршок, за ракувачот со збирката на податоци ако:
1.Прибира, обработува, чува, користи и доставува лични податоци за кои нема овластување со закон или писмена согласност на лицето на кое се однесуваат податоците;
2.Со пропис не ги определи и спроведува постапките и мерките за обезбедување на личните податоци:
3.Одредени работи во врска со прибирањето, обработката, чувањето и доставувањето на лични податоци ги пренесе на други правни или физички лица кои не се овластени за вршење на таква дејност;
4.Не ги избрише од збирката личните податоци по завршувањето на потребата заради која тие биле прибрани, обработувани, користени и чувани;
5.Достави лични податоци на неовластен корисник или не води интерна евиденција за доставувањето на личните податоци или ако достави лични податоци на корисник во облик кој овозможува идентификација на лицата на кои се однесуваат податоците;
6.Не обезбеди каталогот на збирки за податоци да ги содржи податоците предвидени со закон или не доставува податоци за потребите на збирниот каталог;
7.Не му овозможи на лицето или на неговиот полномошник да ги разгледа и да добие извод од податоците во збирката што се однесуваат на него;
8.Не изврши дополнување, поправка и бришење на податоците за кои лицето ќе докаже дека се непотполни, неточни или неажурни;
9.Не изврши промена на податоците за кои лицето ќе ја повлече писмената согласност;
10.Во спротивност со одредбите на овој закон изнесува лични податоци надвор од Република Македонија.
−Пропишана е парична казна од две плати до пет плати за наведените прекршоци за одговорното лице на ракувачот со збирката на податоци.
−Со парична казна од пет плати до десет плати за наведените прекршоци согласно законот се казнува лице во вршење на самостојна дејност или професија, а со парична казна од една до две плати за наведените прекршоци се казнува физичко лице.
−Согласно наведениот закон, предвидена е парична казна од 20 плати до 35 плати за корисник на збирка на податоци ако на други корисници доставил лични податоци кои ги добил од ракувачот со збирката, или ако ги користи за намени кои не се во согласност со овој закон.


−Со парична казна од две плати до пет плати за наведените прекршоци согласно законот ќе се казни одговорното лице на корисникот, а со парична казна од пет до десет плати казни за наведените прекршоци, ќе се казни лице во вршење на самостојна дејност или професија.Со парична казна од една до две плати за наведените прекршоци, ќе се казни физичко лице.
−Согласно одредбите на наведениот закон, предвидена е парична казна од 20 плати до 35 плати за прекршок за договорниот изведувач ако ги пречекори овластувањата добиени од нарачувачот, или податоците неовластено ги користи или ги даде на друг субјект.
−Со парична казна од две плати до пет плати за наведените прекршоци ќе се казни одговорното лице на договорниот изведувач, а со парична казна од пет плати до десет плати за наведените прекршоци, ќе се казни лице во вршење на самостојна дејност или професија.
−Со парична казна од една плата до две плати за наведените прекршоци, ќе се казни и физичко лице-договорен изведувач.
2.Како во постоечкото законодавство се ускладени правото на приватност со правата на слободно изразување?
Слободата на изразување е загарантирана со Уставот на Република Македонија. Со членот 16 од Уставот на Република Македонија се гарантира слободата на уверувањето, совеста, мислата и јавното изразување на мислата, се гарантира слободата на говорот, јавниот настап, јавното информирање и слободното основање на институции за јавно информирање. Со овој член од Уставот на Република Македонија, се гарантира: слободниот пристап кон информациите, слободата на примање и пренесување на информации, правото на одговор во средствата за јавно информирање, правото на исправка во средствата за јавно информирање, правото на заштита на изворот на информација во средствата за јавно информирање и се забранува цензурата.
Врз основа на наведената уставно-правна гаранција, донесен е Законот за радиодифузна дејност („Службен весник на Република Македонија“ бр. 20/97 и 70/03), со кој согласно член 4 став 1, предвидено е дека со вршењето на радиодифузната дејност се обезбедува слободата на јавно изразување на мислата, слободата на говорот, јавниот настап и јавното информирање.
Правото на приватност на личност и семеен живот, и достоинството и угледот, утврдени со членот 25 од Уставот на РМ, е загарантирано со одредбите на Законот за радиодифузната дејност. Во член 8 став 1 алинеја 12 се вели дека едно од начелата врз кои се заснива радиодифузната дејност е „заштита на приватноста и достоинството на личноста“. Покрај тоа, во член 31 став 2 алинеја 2, што се однесува на содржината на радиодифузните програми, се утврдува дека преку радиодифузните програми треба да се обезбедува „почитување на слободата и правата на човекот и граѓанинот, неговото достоинство и углед“.
Во членовите 62 и 63 од Законот за радиодифузна дејност, што се однесуваат на правото на одговор и исправка, се обезбедува еден од механизмите за заштита на приватноста на личноста , на тој начин што се утврдува дека доколку некое лице „е засегнато со фактичката состојба или приказ во програмата на радио или телевизија има право на одговор.“ Радиодифузната организација е должна да го емитува одговорот во најкус можен рок, односно во следното издание на истата програма, без паричен надоместок, а со цел јавноста да биде запознаена со фактите што тоа лице ги изнесува во врска со оспорената изјава. Истите правила важат и за објавување на исправка на објавена информација.


3. Дали постоечкото законодавство предвидува делумно укинување на забраните за обработка на чувствителните податоци за потребите на превентивната медицина, медицинската дијагностика или управувањето со здравствените услуги?
Со Законот за дополнување на Законот за заштита на личните податоци ("Службен весник на Република Македонија" бр. 04/02), утврдено е дека обработката на личните податоци што се однесуваат на раса или друго потекло, политичко, верско или друго уверување, членство во синдикат, сексуално однесување, осудуваност, како и здравствените податоци треба да биде посебно обележана и заштитена.
Со оглед на природата, односно чуствителноста на овие податоци утврдено е дека истите можат да се пренесуваат преку телекомуникациската мрежа, само доколку се посебно заштитени со криптографски методи така што нема да бидат читливи при преносот.
Во насока на инкорпорирање на одредбите на Директивата на Европскиот парламент и Европскиот совет за заштита на поединците во однос на обработката на личните податоци и на слободна циркулација на таквите податоци 95/46/ЕС од 1995 година, во делот што се однесува на посебните категории на лични податоци, во новиот Закон за заштита на лични податоци (усвоен во Собрание на 25 јануари 2005, објавен во Службен Весник на Република Македонија 07/05), посебните категории на лични податоци се дефинирани како лични податоци кои го откриваат расното или националното потекло, политичкито, верско или друго уверување, членство во синдикална организација и податоци што се однесуваат на здравствената состојба или сексуалниот живот.
Со оглед на специфичноста и суптилноста на наведената категорија на лични податоци, во предложениот закон содржана е забрана за обработка на посебните категории на лични податоци и утврдено е во кои случаи, по исклучок, може да се врши обработка на посебните категории на лични податоци. Меѓу осумтте децидно утврдени случаи, нормирано е дека по исклучок, обработка на посебните категории на лични податоци може да се врши ако тоа е потребно за цели на медицинска превенција, дијагноза, лекување или управување со здравствена јавна организација и ако обработката се врши од страна на лице чија професија е давање здравствена заштита под заклетва на чување на тајност на податоците за кои дознало во вршењето на неговата професија.
Со новите законски решенија предвидена е обврска, обработката на посебните категории на лични податоци да биде посебно обележана и заштитена, а преносот преку телекомуникациска мрежа, може да се одвива само доколку посебните категории на лични поодатоци се посебно заштитени со криптографски методи, што нема да бидат читливи при преносот.
Во Законот за здравствена заштита („Службен весник на Република Македонија“ бр. 38/91, 46/93, 55/95 и 10/04), прецизирано е дека при укажувањето на здравствената заштита, здравствените работници се должни да се грижат за корисниците на кои им се укажува здравствена заштита, да го почитуваат нивното достоинство, да се придржуваат на медицинската етика и да ја чуваат професионалната тајна.
Во Република Македонија во тек е изработка на Закон за заштита на ментално здравје, чии одредби ќе бидат усогласени со одредбите на Предлогот на Законот за заштита на лични податоци, особено во однос на делот што се однесува на исклучокот од забраната за обработка на посебните категории на лични податоци ако тоа е потребно за цели на медицинска превенција, дијагноза, лекување или управување со здравствена јавна организација и ако обработката се врши од страна на лице чија професија е давање здравствена заштита под заклетва на чување на тајност на податоците за кои дознало во вршењето на неговата професија.


4. Дали постоечкото законодавство го покрива прекуграничното пренесување на лични податоци?
Со постоечкото законодавство целосно е регулирано прашањето на прекуграничниот пренос на личните податоци. Во Законот за заштита на лични податоци ("Службен весник на Република Македонија" бр. 12/94 и 04/02), во главата 5 „Изнесување на лични податоци надвор од Република Македонија“, содржани се одредби со кои се регулира пренос на личните податоци од Република Македонија во други држави.
Постојниот законот регулира дека изнесувањето на личните податоци и нивното доставување на корисниците надвор од Република Македонија не е дозволено, доколку со законот со кој се воспоставува збирката на податоци не е поинаку определено или врз основа на писмена согласност на лицето на кое тие се однесуваат изнесувањето на личните податоци е одобрено.
При нормирањето на одредбата во наведениот закон, се потенцира значењето на начелото на реципроцитет, како значајно начело во меѓународното право, како и улогата на меѓународните договори, спогодби и договори за научна, деловна, техничка, технолошка, културна или друга соработка, при изнесувањето и доставувањето на личните податоци на корисници надвор од Република Македонија. Имено, нормирана е можноста ракувачот со збирката на податоци да доставува податоци на корисници надвор од Република Македонија врз начелото на реципроцитет и врз основа на меѓународните договори, спогодби и договори за научна, деловна, техничка, технолошка, културна или друга соработка.
Со цел санкционирање на изнесувањето и доставувањето на лични податоци на корисници надвор од Република Македонија, спротивно со одредбите на овој закон, за ракувачот со збирката на податоци предвидена е парична казна, чија висина зависи од субјектот што го извршил наведениот прекршок.
Во правец на целосно транспонрање на одредбите содржани во Директивата на Европскиот парламент и Европскиот совет за заштита на поединците во однос на обработката на личните податоци и на слободна циркулација на таквите податоци 95/46/ЕС од 1995 година во македонското законодавство, особено делот што се однесува на пренос на личните податоци во трети земји, е усогласен со новиот Закон за заштита на лични податоци, усвоен во Собрание на 25 јануари 2005, објавен во Службен Весник на Република Македонија 07/05.
Со овој Закон, се предлага нормативно разграничување во две посебни глави, на преносот на лични податоци во други држави и давањето на лични податоци на корисници.
Во главата 7, посветена на преносот на лични податоци во други држави, се прецизира дека преносот на лични податоци во други држави може да се изврши само доколку другата држава обезбедува соодветен степен на заштита на лични податоци.
Во посебна одредба од законот, наведени се околностите што ги цени Дирекцијата за заштитата на лични податоци при преносот на личните податоци во друга држава. Имено, сите околности под кои се врши преносот на личните податоци во друга држава влијаат врз оценката на степенот на соодветноста на заштита на личните податоци во државата во која се пренесуваат податоците. Во тој правец, при оценката на степенот на соодветност на заштита на лични податоци посебно ќе се разгледаат сите околности што се однесуваат на операцијата или на операциите на пренос на личните податоци, посебно природата и потеклото на личните податоци кои се пренесуваат, целите и должината на операциите на обработка, државата во кој ќе се пренесат податоците, прописите што ја регулираат заштитата на личните податоци во таа држава и прописите со кои се регулирани правилата на професијата и мерките на безбедност.
Степенот на соодветноста на заштита на лични податоци на друга држава ја цени Дирекцијата.
Дирекцијата согласно одредбите на наведениот закон, нема да дозволи пренос на личните податоци, доколку другата држава во која треба да се пренесат податоците не обезбеди соодветен степен на заштита на личните податоци.


Во новиот Закон за заштита на лични податоци (“Службен Весник на Република Македонија бр. 07/05), прецизирани се случаите во кои се врши пренос на личните податоци во други држави и кога другата држава во која се врши преносот не обезбедува соодветен степен на заштита на личните податоци и тоа по исклучок, кога:
-субјектот на личните податоци изречно се согласил да се изврши преносот на податоците;
-преносот е неопходен заради спроведување на договор на субјектот на личните податоци и Контролорот или спроведување на преддоговорни мерки преземени како одговор на барањето на субјектот на личните податоци;
-преносот е неопходен заради склучување или исполнување на договор склучен во интерес на субјектот на личните податоци, меѓу Контролорот и трето лице;
-преносот е неопходен заради заштита на јавен интерес или заради заштита на основните слободи и права на граѓаните; и
-преносот е неопходен заради заштита на животот или физичкиот и морален интегритет на субјектот на личните податоци.
Доколку државата во која треба да се пренесат личните податоци не обезбедува соодветен степен на нивна заштита, Дирекцијата може да дозволи пренос на податоците доколку Контролорот укаже на постоење на соодветни гаранции за заштитата на приватноста, основните права и слободи на субјектот на лични податоци, што произлегуваат од важечки договорни одредби.
Во главата 8 „Давање на лични податоци на корисници“, се содржани одредби со кои нормативно-правно се уредува материјата што се однесува на давање на користење на податоци на домашни корисници, како и размена на лични податоци помеѓу државни органи. Утврдено е дека Контролорот ќе ги даде личните податоци на корисник врз основа на поднесено писмено барање на корисникот, доколку истите се потребни за извршување на работи во рамките на со закон утврдените надлежности на корисникот. Содржана е забрана за давање на користење на лични податоци, доколку користењето не може да се врши согласно одредбите на овој закон и ако целта заради која се бараат личните податоци на користење е во спротивност со конкретните, јасни и со закон утврдени цели заради кои се собираат личните податоци.
Дирекцијата за заштита на лични податоци како самостоен и независен орган што врши надзор над законитоста на преземените активности при обработката на личните податоци и нивната заштита, води евиденција за секој извршен пренос на лични податоци во друга држава, а подзаконскиот акт што ќе ја регулира формата, содржината и начинот на водење на евиденцијата на преносот на личните податоци во други држави, ќе се донесе во рок од од шест месеци од нејзиното основање.
Административен капацитет
1. Дали постои надзорен орган кој е одговорен за надзор на примената на одредбите за заштита на податоците? Доколку постои, дадете податоци за неговата организација, а особено за бројот на инспекторите?
Согласно Законот за заштита на лични податоци ("Службен весник на Република Македонија" бр. 12/94 и 04/02), надзор над законитоста на прибирањето, обработката, чувањето, користењето и доставувањето на лични податоци во Републиката врши органот определен со законот со кој се установува збирката на податоци. Истиот орган врши надзор при изнесувањето на личните податоци надвор од Република Македонија.
Од влегувањето во сила на овој закон, сеуште не е основан ваков орган.


Во насока на целосно транспонирање на Директивата на Европскиот парламент и Европскиот совет за заштита на поединците во однос на обработката на личните податоци и на слободна циркулација на таквите податоци 95/46/ЕС од 1995 година, истите се транспонирани во новиот Закон за заштита на лични податоци, усвоен во Собрание на 25 јануари 2005, објавен во Службен Весник на Република Македонија 07/05.
Во овој Закон, нормирана е посебна глава „Основање и задачи на Дирекцијата за заштита на лични податоци„ Со новите законски одредби се предвидува основање на Дирекцијата како самостоен и независен државен орган со својство на правно лице, што врши надзор над законитоста на преземените активности при обработката на личните податоци. Со Дирекцијата раководи директор, кој го именува и разрешува Собранието на Република Македонија, на предлог на Владата на Република Македонија, за период од пет години, со право повторно да биде избран, но не повеќе од два пати. За директор може да биде избрано лице кое ги исполнува следните услови: да е државјанин на Република Македонија, да е истакнат правник и да не му е изречена мерка на безбедност забрана за вршење професија, дејност или должност. Функцијата директор е неспоива со вршење други јавни функции или професии. Директорот е независен и самостоен во извршувањето на функцијата. Директорот доставува до Собранието на Република Македонија годишен извештај за работата на Дирекцијата. Со предложениот закон се нормира и должност за директорот и вработените во Дирекцијата да ги чуваат како службена тајна податоците до кои дошле во својата работа, како за време на мандатот, односно вработувањето во Дирекцијата, така и по неговото завршување. Со тоа предложениот закон, во целост го имплементира базичниот принцип на Директивата 95/46/ЕС на Европскиот парламент и Европскиот совет, што се однесува на надзорот над законитоста на обработката на личните податоци од страна на независен орган.
Основа за имплементација на новиот закон е основање на наведениот независен орган во рок од шест месеци од неговото влегување во сила.
Во рок од триесет дена од денот на именување на директорот на Дирекцијата предвидено е да се донесат актите за организација и систематизација на работните места во Дирекцијата, со чие донесување ќе се обликува организацијата и кадровска екипираност односно бројност на вработените во овој орган.
2. Дали надзорниот орган има истражни овластувања, како што се пристап до податоците кои го формираат предметот на операциите за обработка и собирање на сите информации неопходни за извршување на неговите надзорни одговорности?
Согласно Законот за заштита на личните податоци ("Службен весник на Република Македонија" бр. 12/94 и 04/02), предвидено е органот на управата надлежен за работите на информатиката и за информациониот систем на Република Македонија да го врши инспекцискиот надзор над спроведување на организационите и технолошки постапки и мерки за заштита на личните податоци и водење на каталози на збирки на податоци.
Од денот на донесување на овој закон не е основан ваков орган што преставува една од основните пречки во примената на овој закон.
Со наведениот закон, предвидено е дека при вршење на инспекциски надзор, надлежниот инспектор должен е да:
-ги прегледа актите со кои се уредува заштитата на личните податоци;
-ја прегледа содржината на каталогот на збирки на податоци;
-ги прегледа просториите во кои се прибираат, обработуваат, чуваат, користат и доставуваат личните податоци и компјутерската и друга опрема и
-ја провери функционалноста на мерките за обезбедување на личните податоци и нивното извршување.
Личните податоци кои инспекторот ги дознал при вршењето на инспекцискиот надзор должен е да ги чува како службена, државна или воена тајна..


Надлежниот инспектор има право со решение да одреди:
1.Преземање на мерки за отстранување на неправилностите кои ќе ги утврди во врска со спроведувањето членовите на овој закон што се однесуваат на примената на организационите и технолошките постапки и мерки, како и на обврската за водењето на каталозите на збирки на податоци;
2.Забрана на прибирањето, обработката, чувањето, доставувањето и користењето на лични податоци во збирки, односно нивно бришење, ако не е обезбедена нивна целосна заштита, или недоследно се спроведуваат одредбите и постапките за преземање на организациони и технолошки мерки предвидени во овој закон.
Во новиот Закон за заштита на лични податоци, усвоен во Собрание на 25 јануари 2005, објавен во Службен Весник на Република Македонија 07/05, нормирана е посебна глава 9.„Основање и задачи на Дирекцијата за заштита на лични податоци.„ Со законски одредби се предвидува основање на Дирекцијата како самостоен и независен државен орган со својство на правно лице, што врши надзор над законитоста на преземените активности при обработката на личните податоци и нивната заштита. Со Дирекцијата раководи директор, кој го именува и разрешува Собранието на Република Македонија, на предлог на Владата на Република Македонија, за период од пет години, со право повторно да биде избран, но не повеќе од два пати.За директор може да биде избрано лице кое ги исполнува следните услови: да е државјанин на Република Македонија, да е истакнат правник и да не му е изречена мерка на безбедност забрана за вршење професија, дејност или должност. Функцијата директор е неспоива со вршење други јавни функции или професии. Директорот е независен и самостоен во извршувањето на функцијата. Директорот доставува до Собранието на Република Македонија годишен извештај за работата на Дирекцијата. Со новиот закон се нормира и должност за директорот и вработените во Дирекцијата да ги чуваат како службена тајна податоците до кои дошле во својата работа, како за време на мандатот, односно вработувањето во Дирекцијата, така и по неговото завршување.
Во новиот Закон за заштита на лични податоци, со цел редовно и ефикасно извршување на работите од надлежност на Дирекцијата, директорот и вработените во Дирекцијата за заштита на лични податоци се овластени:
−да влезат во било кои простории каде што се обработува регистриран систем на збирка лични податоци, по презентација на соодветно индивидуално овластување и документ за службена идентификација и да извршат увид во збирките лични податоци;
−да бараат писмено или усно објаснување и да повикуваат и испитуваат лица во врска со збирката личните податоци која се испитува;
−да бараат презентација на документација и било кои други податоци во врска со субјектот на контрола;
−да ја испитаат опремата со кој се врши обработка на лични податоци и опремата каде се чуваат личните податоци и
−да наредат да биде подготвена експертска анализа и мислење во врска со работата на Контролорот.
По завршената контрола се составува записник, чија копија согласно предложениот закон, се доставува до Контролорот кој бил субјект на контролата.Доколку Контролорот одбие да го потпише записникот, вработениот во Дирекцијата го забележува тоа во записникот и во рок од седум дена од денот кога е завршена контролата, забелешките за извршената контрола писмено ги доставува до директорот.
Доколку при контролата се утврдени повреди на одредбите на овој закон во обработката на лични податоци, вработениот кој ја спровел контролата, го известува директорот заради поведување постапка. Доколку при спроведена контрола е утврдена повреда на одредбите на овој закон, Контролорот се задолжува во рок од 30 дена од денот кога се утврдени повредите да ја усогласи својата работа со одредбите на овој закон, а особено:


−да ги отстрани причините кои довеле до тоа;
−да ја комплетира, ажурира, исправи, открие или чува тајноста на личните податоци;
−да усвои дополнителни мерки на заштита на збирките лични податоци;
−да го запре преносот на лични податоци на други држави;
−да ги обезбеди податоците или нивниот пренос до други субјeкти или
−да ги избрише личните податоци.
Откако ќе ги отстрани утврдените неправилности, Контролорот може да бара од Дирекцијата повторно разгледување на неговиот случај, а против одлуката на Директорот може да се поведе управен спор.
3. Дали надзорниот орган има овластувања за интервенции какви што се:
а) давање на мислење пред спроведување на постапката за обработка на податоците;
b)давање на наредби за блокирање, бришење или уништување на податоците;
c)наметнување на времени или конечни забрани за обработка;
d)наметнување на санкции врз контролорите?
а) Давање на мислење пред спроведување на постапка за обработка на податоци
Oрганот на управата надлежен за работите на информатика и за информациониот систем на Република Македонија, односно надзорното тело што врши инспекциски надзор над спроведувањето на организационите и технолошките постапки и мерки за заштита на личните податоци и водењето каталози на збирки на податоци, не е овластено согласно постојните законски одредби да дава мислење пред спроведување на обработката на личните податоци.
Покрај наведеното надзорно тело, надзор над законитоста на прибирањето, обработката, чувањето, користењето и доставувањето на лични податоци во Република Македонија, врши и органот определен со закон со кој се установува збирката на податоци, но и овој орган не е овластен да даде мислење пред спроведувањето на постапката за обработка на податоците, согласно одредбите на постојниот Закон за заштита на лични податоци ("Службен весник на Република Македонија" бр. 12/94 и 04/02).
Меѓутоа, согласно постојното законодавство, предвидена е обврска за ракувачот со збирката на податоци, да доставува податоци до органот на управата надлежен за работите на информатиката и за информациониот систем во Републиката, во рок од 15 дена по воспоставувањето на збирката, односно 15 дена по извршената измена на податоците во каталогот.
Со посебна одредба во законот специфицирани се информациите кои ракувачот е должен да ги достави до надзорното тело. Имено, ракувачот обезбедува информации за:
−називот на збирката;
−називот на ракувачот со збирката и неговото седиште;
−презимето и името на одговорното лице;
−категориите на лицата на кои се однесуваат податоците во збирките;
−опис на податоците во збирката;
−начин на прибирање на податоците;
−намена на збирката;
−траење на збирката;
−ограничувањата на правата на лицето во поглед на податоците во збирката и равна основа за ограничувањата;


−назив и адреса на корисниците на збирката во земјата и странство и правна основа за користење и
−назив и адреса на постојаниот договорен изведувач.
Имајќи ја предвид содржината на членот 18 од Директивата 95/46/ЕС на Европскиот парламент и Европскиот совет, односно задолжителната обврска на контролорот или неговиот преставник да го известат надзорниот орган пред да се изврши било каква операција на целосна или делумна автоматизирана обработка, односно низа на наведените операции наменети за постигнување на една или неколку сродни цели, во новиот Закон за заштита на лични податоци (усвоен во Собрание на 25 јануари 2005, објавен во Службен Весник на Република Македонија 07/05) нормирана е слична обврска за секој контролор.
Имено, со новиот закон, утврдена е обврска на контролорот да достави известување до Дирекцијата за заштита на лични податоци како надзорен орган, пред да се изврши операција на целосна или делумна автоматизирана обрабока на личните податоци, со чија обработка треба да се постигне една или повеќе сродни цели.
Известувањето треба да ги содржи следниве податоци:
1.Назив односно лично име на Контролорот на збирката и неговото седиште, односно адреса, како и називот и адресата на неговиот преставник, доколку го има;
2.Цел или цели на обработка;
3.Категорија или категории на субјектите на лични податоци и лични податоци односно категории на лични податоци кои се однесуваат на него или нив;
4.Корисниците или категориите на корисници на кои се дадени на користење личните податоци;
5.Пренос на лични податоци во други држави;
6.Опис на преземените мерки за заштита на лични податоци.
Согласно новиот закон, Контролорот не е должен да доставува известување до Дирекцијата, за веќе воспоставена збирка на лични податоци за која со закон се определени целта на обработката, податоците или категоријата на податоци кои се обработуваат, категориите на субјектите на лични податоци, корисниците или категориите на корисници на кои податоците ќе бидат откриени како и времето во кое овие податоци ќе бидат чувани.
Обврската за доставување известување до Дирекцијата се однесува и на секоја промена на податоците што се содржани во известувањето.
Исто така, Контролорот постапувајќи согласно новиот закон, должен е податоците за ново отворената збирка на лични податоци и промената на податоците од постојаните збирки на лични податоци, да ги достави во рок од 15 дена од денот на отварање или промена до Дирекцијата за заштита на лични податоци.
Дирекцијата врз основа на известување доставено од Контролорот пред да пристапи кон извршување на операции на обработка на лични податоци, дава мислење дали одредени операции на обработка на личните податоци преставуваат посебен ризик за слободата и правата на субјектот на личните податоци. Во случај на сомневање за постоење на посебен ризик за слободите и правата на субјектот, предвидена е обврска за Контролорот да побара мислење од Дирекцијата.
b) Давање на наредби за блокирање, бришење или уништување на податоците
Со постојниот Закон за заштита на лични податоци, предвидено е дека престанува чувањето и користењето на личните податоци кога ќе престане потребата заради која тие биле прибирани, обработувани и чувани или по истекот на законскиот рок за кој е воспоставена збирката, а по исполнувањето на овие услови личните податоци се бришат од збирката, доколку со закон не е поинаку уредено.


Инспекторот надлежен да врши инспекциски надзор има право со решение да одреди забрана на прибирањето, обработката, чувањето, доставувањето и користењето на лични податоци во збирки, односно нивно бришење, ако не е обезбедена нивна целосна заштита или недоследно се спроведуваат одредбите и постапките од страна на ракувачот со збирката на податоци што се однесуваат на преземање на организационите и технолошките постапки и мерки.
Со постојаниот закон, предвидено е дека лицето има право по негово писмено барање или по писмено барање на негов полномошник, да бара од ракувачот со збирката на податоци да ги дополни, поправи или избрише податоците за кои лицето ќе докаже дека се непотполни, неточни или неажурни.
Прецизирана е обврската за дополнување, исправка или бришење на податоците од страна на ракувачот со збирката на податоци, веднаш или во рок од 15 дена од денот кога го примил барањето, односно обврска да го извести лицето за причините поради кои тоа нема да го стори.
Согласно новиот Закон за заштита на лични податоци, по барање на субјектот на личните податоци, Контролорот е должен да ги дополни, измени, избрише или да го сопре користењето на личните податоци, ако податоците се нецелосни, неточни или неажурни и доколку нивната обработка не е во согласност со одредбите на овој закон. Во случај кога Контролорот ќе утврди дека личните податоци се непотполни, неточни или неажурнирани, должен е истите да ги дополни или измени, независно од тоа дали субјектот на обработката на личните податоци има поднеено барање за дополнување или изменување на личните податоци. За извршеното дополнување, измена или бришење на личните податоци, Контролорот е должен во рок од 30 дена да го извести субјектот на личните податоци, корисниците на личните податоци или третите лица на кои им се откриени личните податоци, освен ако тоа не е возможно.
Во новиот Закон за заштита на лични податоци (усвоен во Собрание на 25 јануари 2005, објавен во Службен Весник на Република Македонија 07/05), прецизирано е дека Дирекцијата за заштита на лични податоци интервенира во процесот на обработка на личните податоци, како и при архивирање, бришење или ништење на формирана збирка на лични податоци целосно или во еден нејзин дел ако постои оправдан ризик од повреда на правата на еден или повеќе субјекти на лични податоци, ценејќи го видот на лични податоци или модалитетите на нивната обработка.
Со новиот закон, утврдено е правото на секое физичко лице кое смета дека му е повредено некое право загарантирано со овој закон да може да поднесе барање за утврдување на повреда на правото до Комисија на Дирекцијата за заштита на лични податоци.
Постапувајќи по горе наведеното барање на физичкото лице, Комисијата на Дирекцијата за заштита на лични податоци со привремено решение може да забрани понатамошна обработка на личните податоци на кои се однесува барањето, се до правосилно завршување на постапката.
Дирекцијата ги проверува сите случаи на престанок на обработка на лични податоци без оглед на причините кои го предизвикале.
c) Наметнување на времени или конечни забрани за обработка
Со постојниот закон, утврдено е дека инспекторот надлежен да врши инспекциски надзор има право со решение да одреди забрана на прибирањето, обработката, чувањето, доставувањето и користењето на лични податоциво збирки, односно нивно бришење, ако не е обезбедена нивна целосна заштита или недоследно се спроведуваат одредбите и постапките што се однесуваат на преземање на организационите и технолошките постапки и мерки.


Против наведеното решение може да се поднесе жалба во рок од осум дена од денот на врачување на решението, што се поднесува до министерот кој раководи со органот на управата надлежен за работите на информатика и за информациониот систем на Република Македонија, кој донесува решение во рок од 15 дена од денот на приемот на жалбата.
Во новиот Закон за заштита на личните податоци, утврдено е правото на секое физичко лице кое смета дека му е повредено некое право загарантирано со овој закон да може да поднесе барање за утврдување на повреда на правото до Комисија на Дирекцијата за заштита на лични податоци.
Постапувајќи по горе наведеното барање на физичкото лице, Комисијата на Дирекцијата за заштита на лични податоци со привремено решение може да забрани понатамошна обработка на личните податоци на кои се однесува барањето, се до правосилно завршување на постапката.
Во новиот Закон за заштита на лични податоци, прецизирано е дека Дирекцијата за заштита на лични податоци издава забрана на понатамошна обработка на лични податоци.
d) Наметнување на санкции врз контролорите
Надлежниот инспектор кој врши инспекциски надзор има право со решение да одреди, забрана на прибирањето, обработката, чувањето, доставувањето и користењето на личните податоци во збирки, односно нивно бришење, ако не е обезбедена нивна целосна заштита или недоследно се спроведуваат одредбите и постапките што се однесуваат на обврската на ракувачот со збирката на податоци за преземање на организационите и технолошки постапки и мерки.
Против наведеното решение може да се поднесе жалба во рок од осум дена од денот на врачување на решението, што се поднесува до министерот кој раководи со органот на управата надлежен за работите на информатика и за информациониот систем на Република Македонија, кој донесува решение во рок од 15 дена од денот на приемот на жалбата.
Со постојниот закон предвидена е парична казна од 20 плати до 35 плати за прекршок за ракувачот со збирката на лични податоци ако:
1.Прибира, обработува, чува, користи и доставува лични податоци за кои нема овластување со закон или писмена согласност на лицето на кое се однесуваат податоците;
2.Со пропис не ги определи и спроведува постапките и мерките за обезбедување на личните податоци;
3.Одредени работи во врска со прибирањето, обработката, чувањето и доставувањето на лични податоци ги пренесе на други правни или физички лица кои не се овластени за вршење на таквата дејност;
4.Не ги избрише од збирката лични податоци по завршувањето на потребата заради која тие биле прибирани, обработувани, користени и чувани;
5.Достави лични податоци на неовластен корисник или не води интерна евиденција за доставувањето на личните податоци или ако достави лични податоци на корисник во облик кој овозможува идентификација на лицата на кои се однесуваат податоците;
6.Не обезбеди каталогот на збирки за податоци да ги содржи податоците предвидени со закон (членот 15) или не достави податоци за потребите на збирниот каталог;
7.Не му овозможи на лицето или на неговиот полномошник да ги разгледа и да добие извод од податоците во збирката што се однесуваат на него;
8.Не изврши дополнување, поправка и бришење на податоците за кои лицето ќе докаже дека се непотполни, неточни или неажурни;
9.Не изврши промена на податоците за кои лицето ќе ја повлече писмената согласност;


10.Во спротивност со одредбите на овој закон изнесува лични податоци надвор од Републиката Македонија. Со парична казна од две плати до пет плати за наведените прекршоци се казнува и одговорното лице на ракувачот со збирката на податоци.
Утврдена е казна од пет плати до десет плати за наведените прекршоци за лице во вршење на самостојна дејност или професија, а предвидена е парична казна од една плата до две плати за наведените прекршоци за физичкото лице.
Согласно одредбите на новиот на Закон за заштита на лични податоци, со парична казна од 40.000 до 50.000 денари ќе се казни за прекршок физичкото лице-Контролор, ако:
-собира и обработува лични податоци спротивно на одредбите на овој закон, што се однесува на квалитетот на личните податоци што се обработуваат;
-врши обработка на лични податоци спротивно на одредбите на овој закон, што се однесува на претходно добиената согласност на субјектот на лични податоци, како неопходен услов за обработката на лични податоци, како и исклучоците од наведеното правило;
-врши обработка на лични податоци спротивно на одредбите на овој закон, што се однесува на обработката на лични податоци што се однесува на кривични дела, изречени казни и мерки на безбедност за извршени кривични дела;
-врши обработка на посебните категории на лични податоци спротивно на одредбите на овој закон;
-врши обработка на матичен број на граѓанинот спротивно на одредбите на овој закон;
-постапува на начин спротивен на одредбите на овој закон, што се однесува на правата на субјектот на лични податоци кога податоците се прибираат од субјектот на личните податоци;
-постапува на начин спротивен на одредбите на овој закон, што се однесува на правата на субјектот на лични податоци кога податоците не се прибираат од субјектот на личните податоци;
-постапува на начин спротивен на одредбите на овој закон, што се однесува на должноста на Контролорот итно и без одлагање а најдоцна во рок од пет дена да постапи по барањето на субјектот на лични податоци за увид во збирката на личните податоци;
-постапува на начин спротивен на одредбите на овој закон, што се однесува на правото на Контролорот повторно да не одговори на исто или слично барање на субјектот на лични податоци, доколку одговорил на барањето на субјектот на лични податоци, ако во меѓувреме нема промени во личните податоци, освен ако изминале шест месеци од претходното до новото барање;
-постапува на начин спротивен на одредбите на овој закон, што се однесува на обврската и видот на известувањата што Контролорот е должен во рок од 30 дена да ги достави на субјектот на лични податоци, постапувајќи по нивното писмено барање;
-постапува на начин спротивен на одредбите на овој закон, што се однесува на обврската на Контролорот да дополни, измени, избрише или да сопре користење на личните податоци, постапувајќи по барање на субјектот на лични податоци, ако податоците се нецелосни, неточни или неажурни и доколку нивната обработка не е во согласност со одредбите на овој закон;
-овозможува користење на лични податоци за цели на рекламен материјал спротивно на барањето на субјектот на личните податоци;
-постапува на начин спротивен на одредбите на овој закон, што се однесува на обврската на Контролорот да презема соодветни технички и организациски мерки со цел обезбедување на тајноста и заштитата на обработката на личните податоци;
-пренесува одредени работи од својот делокруг на обработувачот без склучен договор;
-не води евиденција на преземени технички и организациски мерки, односно евиденција за склучени договори;
-не води евиденција на збирка на лични податоци;
-не доставува известување до Дирекцијата за секоја целосна или делумна обработка на лични податоци и промена на податоците во известувањето;
-постапува на начин спротивен на одредбите на овој закон, што сe однесува на одлуката на Дирекцијата за заштита на лични податоци за степенот на соодветност на заштитата на лични податоци;
-дава лични податоци на корисници, чија обработка односно користење е забрането.
Со парична казна во износ од 200.000 до 300.000 денари за наведените прекршоци ќе се казни и правното лице-Контролорот на лични податоци.
Со цел редовно и ефикасно извршување на работите од надлежност на Дирекцијата, директорот и вработените во Дирекцијата се овластени: да влезат во било кои простории каде што се обработува регистриран систем на збирка лични податоци, да бараат писмено или усно објаснување и да повикуваат и испитуваат лица во врска со збирката лични податоци која се испитува, да бараат презентација на документација и било кои други податоци во врска со субјектот на контрола, да ја испитаат опремата со која се врши обработката на лични податоци и опремата каде се чуваат збирките лични податоци и да наредат да биде подготввена експертска анализа и мислење во врска со работата на Контролорот.
По завршената контрола се составува записник, чија копија се доставува до Контролорот кој бил субјект на контрола. Записникот се потпишува од вработениот во Дирекцијата кој ја спровел контролата и Контролорот кој бил субјект на контролата. Доколку Контролорот одбие да го потпише записникот, вработениот во Дирекцијата го забележува тоа во записникот и има право во рок од седум дена од денот кога е завршена контролата, забелешките на извршената контрола писмено да ги достави до директорот.
Доколку при контролата се утврдени повреди на одредбите на овој закон при обработката на личните податоци, Контролорот се задолжува во рок од 30 дена од денот кога се утврдени повредите, да ја усогласи својата работа со одредбите на овој закон, а особено:
-да ги отстрани причините кои довеле до тоа;
-да ја комплетира, ажурира, исправи, открие или чува тајноста на личните податоци;
-да усвои дополнителни мерки на заштита на збирките лични податоци;
-да го запре преносот на лични податоци на други држави;
-да ги обезбеди податоците или нивниот пренос до други субјекти или
-да ги избрише личните податоци.
Контролорот може да бара од Дирекцијата повторно разгледување на неговиот случај, додека против одлуката на директорот може да се поведе управен спор.
4. Дали надзорниот орган има овластувања да учествува во правна постапка во случај на кршење на одредбите за заштита на податоците?
Согласно Законот за заштита на личните податоци ("Службен весник на Република Македонија" бр. 12/94 и 04/02), надзорот над законитоста над прибирањето, обработката, чувањето, користењето и доставувањето на личните податоци во Републиката врши органот определен со закон со кој се установува збирка на податоци. Истиот орган врши надзор при изнесувањето на личните податоци надвор од Република Македонија.
Инспекциски надзор над спроведувањето на организационите и технолошки постапки и мерки за заштита на личните податоци и водењето каталози на збирки на податоци врши органот на управата надлежен за работите на информатика и за информациониот систем на Република Македонија.
Надлежниот инспектор кој врши инспекциски надзор има право со решение да одреди, забрана на прибирањето, обработката, чувањето, доставувањето и користењето на личните податоци во збирки, односно нивно бришење, ако не е обезбедена нивна целосна заштита или недоследно се спроведуваат одредбите и постапките што се однесуваат за преземање на организационите и технолошки постапки и мерки.
Против наведеното решение може да се поднесе жалба во рок од осум дена од денот на врачување на решението, што се поднесува до министерот кој раководи со органот на управата надлежен за работите на информатика и за информациониот систем на Република Македонија, кој донесува решение во рок од 15 дена од денот на приемот на жалбата.
Имајќи предвид дека не е основано независно тело согласно постојаното законодавство, во новиот Закон за заштита на лични податоци, усвоен во Собрание на 25 јануари 2005, објавен во Службен Весник на Република Македонија 07/05, утврдено е дака заради вршење надзор над законитоста на преземените активности при обработување на лични податоци и нивна заштита на територијата на Република Македонија се основа Дирекција за заштита на лични податоци, како самостоен и независен државен орган со својство на правно лице.
Една од основните надлежности на наведениот независен орган е и овластувањето на Дирекцијата да ја цени законитоста на обработката на лични податоци.
Со новиот закон утврдено е правото на секое физичко лице кое смета дека му е повредено некое право загарантирано со овој закон да може да поднесе барање за утврдување на повреда на правото до Комисија на Дирекцијата за заштита на лични податоци.
Наведената Комисија е составена од тројца членови кои ги именува Директорот на Дирекцијата. За повредата на правото, Комисијата одлучува со решение што е управен акт, против кое може да се поднесе жалба до директорот на Дирекцијата. Против решението на директорот на Дирекцијата, со кое е одлучено по жалбата, може да се поведе управен спор.
Постапувајќи по горе наведеното барање на физичкото лице, Комисијата на Дирекцијата за заштита на лични податоци со привремено решение може да забрани понатамошна обработка на личните податоци на кои се однесува барањето, се до правосилно завршување на постапката.
Жалбата против привременото решението, се поднесува до директорот на Дирекцијата.
Против одлуката на директорот на Дирекцијата, се гарантира правото на судска заштита, односно правото да се поведе управен спор.
Со содржината на наведените одредби во новиот закон, директно се инволвира Дирекцијата за заштита на лично податоци како странка во управната и судската постапка.
Со новиот закон, предвидено е и дека доколку вработениот во Дирекцијата, кој ја спровел контролата, утврдил повреди на одредбите на овој закон во однос на обработката на личните податоци, истиот го известува директорот заради поведување на постапка.
Доколку при контролата се утврдени повреди на одредбите на овој закон при обработката на личните податоци, Контролорот се задолжува во рок од 30 дена од денот кога се утврдени повредите, да ја усогласи својата работа со одредбите на овој закон, а особено:
-да ги отстрани причините кои довеле до тоа;
-да ја комплетира, ажурира, исправи, открие или чува тајноста на личните податоци;
-да усвои дополнителни мерки на заштита на збирките лични податоци;


-да го запре преносот на лични податоци на други држави;
-да ги обезбеди податоците или нивниот пренос до други субјекти или
-да ги избрише личните податоци.
Контролорот може да бара од Дирекцијата повторно разгледување на неговиот случај, додека против одлуката на директорот може да се поведе управен спор.
5. Дали надзорниот орган има овластувања да ги извести судските органи за кршење на одредбите за заштита на податоците? Дали против одлуката на надзорниот орган може да се достави жалба преку судовите?
Согласно постојниот Законот за заштита на личните податоци ("Службен весник на Република Македонија" бр. 12/94 и 04/02), инспекторот на надзорниот орган, односно органот на управата надлежен за работите на информатиката и за информациониот систем на Република Македонија што го врши инспекцискиот надзор над спроведување на организационите и технолошки постапки и мерки за заштита на личните податоци и водење на каталози на збирки на податоци, има право со решение да одреди:
1.Преземање на мерки за отстранување на неправилностите кои ќе ги утврди во врска со спроведувањето членовите на овој закон што се однесуваат на примената на организационите и технолошките постапки и мерки, како и на обврската за водењето на каталозите на збирки на податоци;
2.Забрана на прибирањето, обработката, чувањето, доставувањето и користењето на лични податоци во збирки, односно нивно бришење, ако не е обезбедена нивна целосна заштита, или недоследно се спроведуваат одредбите и постапките за преземање на организациони и технолошки мерки предвидени во овој закон.
Против наведеното решение, може да се поднесе жалба во рок од осум дена од денот на врачувањето на решението.
Постапувајќи по наводите содржани во жалбата одлучува министерот кој раководи со органот на управата надлежен за работите на информатиката и за информациониот систем на Република Македонија, а решението по жалбата сe донесува од страна на наведениот функционер во рок од 15 дена од денот на приемот на жалбата.
Со оглед дека актот што се донесува е управен акт, донесен по спроведена управна постапка, се применуваат одредбите од Законот за управни спорови („Службен лист на СФРЈ“ бр. 04/77 и 44/02), односно заради обезбедување на судска зашита против конечниот управен акт може да се поведе управен спор пред надлежен суд.
Покрај претходно гарантираната судска заштита и во Законот за заштита на лични податоци содржани се одредби со кои се гарантира судската заштита. Имено, утврдено е дека секое лице кое ќе оцени дека се повредени неговите права утврдени со овој закон, може со предлог да бара судска заштита пред надлежниот суд.
Ако поради користењето на податоците на начин или за намени кои не се во согласност со овој закон на лицето му е предизвикана штета, лицето во согласност со закон, може да бара надоместок од предизвикувачот на штетата.
Новиот Закон за заштита на личните податоци, усвоен во Собрание на 25 јануари 2005, објавен во Службен Весник на Република Македонија 07/05, предвидува дека секое физичко кое смета дека му е повредено некое право загарантирано со овој закон, може да поднесе барање за утврдување на повреда на правото до Комисијата на Дирекцијата за заштита на личните податоци, што е составена од тројца членови кои ги именува директорот на Дирекцијата.
За повредата на правото, согласно наведениот закон, одлучува Комисијата со решение, што е управен акт и против истиот може да се изјави жалба до директорот на Дирекцијата, додека против одлуката на директорот може да се поведе управен спор пред надлежен суд.


Комисијата постапувајќи по барање на физичко лице за утврдување на повреда на право, со привремено решение може да забрани понатамошна обработка на личните податоци на кои се однесува барањето, се до правосилно завршување на постапката. Жалба против решението се поднесува до директорот на Дирекцијата. Против одлуката на директорот на Дирекцијата, со кое е одлучено по жалба може да се поведе управен спор.
За штета која на физичко лице му е причинета со обработка на лични податоци или со друга активност, извршени спротивно на одредбите на овој закон, одговара Контролорот на збирката на лични податоци, освен ако докаже дека штетата не настанала по негова вина.
Право на надомест на штета од Контролот со збирката може да се бара и во случај на неовластено користење, односно неовластено давање на користење на лични податоци на други корисници или физички и правни лица.
