II. КУЛТУРА
1. Кои се, доколку постојат, системите за поддршка во следниве области: уметничко творештво, иновативни културни проекти, усовршување на уметниците и културните работници, културна соработка со други земји?
Поддршката на уметничкото творештво и иновативните културни проекти се реализира со:
−Средства од Буџетот на Република Македонија, преку Министерството за култура, согласно Законот за културата (“Службен весник на РМ” бр. 66/03);
−Средства од локалната самоуправа, согласно Законот за културата и Законот за локалната самоуправа (“Службен весник на РМ” бр. 5/02);
−Преку одредени даночни и царински бенефиции за културата, согласно фискалните и царинските прописи, за кои е надлежно Министерството за финансии – Законот за данокот на додадена вредност (“Службен весник на РМ” бр. 44/99, 59/99, 86/99, 11/00, 8/01, 21/03 и 19/04), Законот за данокот на добивка (“Службен весник на РМ” бр. 80/93, 33/95, 43/95, 71/96, 5/97, 28/98, 11/01, 2/02, 44/02 и 51/03), Законот за даноците на имот
(“Службен весник на РМ” бр. 61/04), Законот за персонален данок од доход (“Службен весник на РМ” бр. 80/93, 3/94,70/94, 71/96, 28/97, 8/01, 50/01, 52/01, 2/02, 44/02 и 96/04), Царинскиот закон (“Службен весник на РМ” бр. 21/98, 26/98, 63/98, 86/99, 25/00, 109/00, 31/01, 4/02, 55/02 и 42/03);
−Средства од спонзорства, донации и други извори.
Поддршка на уметничкото творештво и иновативните културни проекти преку Министерството за култура
Согласно Законот за културата, во Министерството за култура се основа Совет за култура, како стручно и советодавно тело на Министерот за култура, составен од редот на истакнати уметници, стручни лица од областа на културата и од јавниот и општествениот живот, по принципот на стручност и компетентност и на соодветна правична застапеност на граѓаните кои припаѓаат на сите заедници.
Министерот за култура основа и други тела и именува надворешни соработници за подготовка на годишната програма или за реализација на одделни проекти од национално значење за културата. Овие тела се формираат за сите дејности од стручни и компетентни лица од одредени области, на чиј предлог министерот за култура ја донесува Годишната програма за остварување на националниот интерес во културата, врз основа на претходно објавени конкурси, а согласно стратегијата и приоритетите утврдени во Националната програма за културата за периодот од 2004 до 2008 година (“Службен весник на РМ” бр. 31/04), види
20_Анекс_02.
Согласно Законот за културата (Глава - Финансирање на културата, член 58 – 68), сите уметници, како и сите правни и физички лица може да конкурираат со проекти од сите области: изложби, одржување на колонии, претстави, музички настапи, концерти, издавање книги, снимање филмови, иновативни и алтернативни проекти и слично.
Со Законот за културата (член 13 – 17) е утврден посебен вид на поддршка, која ја остваруваат самостојните уметници, при што, ако уметникот творештвото го остварува професионално, како единствено занимање и ако е регистриран за вршење на уметничка дејност, стекнува статус на самостоен уметник и права од работен однос. Со цел да се обезбедат поповолни услови за творење на самостојниот уметник, по пат на конкурс му се доделуваат месечни надоместоци од средствата на Буџетот на Република Македонија, за придонеси за здравствено, пензиско и инвалидско осигурување и за персонален данок на доход, за што одлучува министерот, по предлог на посебна комисија која ги разгледува барањата доставени на конкурс, почитувајќи го принципот на соодветна и правична застапеност на граѓаните кои припаѓаат на сите заедници.
Уметниците се помагаат и преку откупот на нивните дела, поддршка на дефицитарни кадри преку обуки, специјализации и слично.
Поддршка на културата преку Единиците на локалната самоуправа
Единиците на локалната самоуправа можат да финансираат програми и проекти, согласно Законот за културата (член 7 став 2 и 3 член 68) и Законот за локалната самоуправа (член 22 став 1 точка 5), и тоа за: институционална и финансиска поддршка на културните установи и проекти; негување на фолклорот, обичаите, старите занаети и слични културни вредности; организирање културни манифестации; поттикнување на разновидни специфични форми на творештво.
Меѓутоа, заради сегашната слаба финансиска моќ на општините, тие учествуваат во финансирањето на многу мал број проекти. Со примената на Законот за финансирање на единиците на локалната самоуправа (“Службен весник на РМ” бр. 61/04) од 2005 година натаму, се очекува поголемо учество на општините во финансирањето на културата и имплементација на децентрализацијата во културата.
Даночни и царински бенефиции во културата
Покрај финансирањето на културата што е од национален интерес од Буџетот на Република Македонија преку Министерството за култура, јавната поддршка на културата се остварува и преку индиректни мерки на државата, пред се со одредени даночни и царински бенефиции во културата.
Со Законот за данокот на додадена вредност е утврдено дека прометот на установите од областа на културата и други даночни обврзници коишто вршат културна дејност, доколку за тоа имаат соодветно мислење од Министерството за култура, се ослободени од плаќање данок на додадена вредност. На прометот на публикациите се применува повластена даночна стапка од 5%, наместо општата стапка од 19%, со исклучок на носачите на тон и слика, за кои се применува општата стапка од 19%.
Со Законот за данокот на добивка е утврдено дека донациите и спонзорствата за културни цели се признаваат како расход во даночниот биланс во висина од 3% од вкупниот приход, под услов да се исплатени во корист на јавни установи што се финансираат од Буџетот на Република Македонија.


Со Законот за даноците на имот е утврдено дека данок на имот не се плаќа на недвижности кои согласно со закон се прогласени за културно наследство, а од данок на наследство и подарок се ослободени културните установи.
Со Законот за персонален данок од доход е утврдено дека уметниците кои остваруваат приход по основ на авторски права се ослободуваат од персоналниот данок во висина од 25% до 60% на име на признати трошоци, а во зависност од видот на творештвото (на пример: за вајарски дела 60%; за сликарски дела 50%; за сериозна музика, балет, театарски и филмски изведби 30%; за забавна и народна музика 25%, итн.). Персонален данок на доход не се плаќа на примања по основ на награди за култура, стипендии на ученици и студенти доделени од државни органи и фондации.
Со Царинскиот закон е утврдено дека на плаќање на царина не подлежат: печатени работи; предмети и материјали од областа на културата што се увезуваат врз основа на меѓународни договори; стоката што не се произведува во Република Македонија, а се користи за недоходовна културна дејност и не е наменета за натамошна продажба; предметите што ги внесуваат музеите, галериите и Народната и универзитетска библиотека, наменети за вршење на нивната дејност; предмети кои се излагаат на саеми и изложби; предмети наменети за културно-уметнички приредби и снимање филмови; уметнички дела кои уметниците ги внесуваат како сопствени дела; наградите и другите предмети добиени на странски изложби, приредби и слично и стоката што е добиена од странски донатори.
Наведените царински и даночни мерки сепак не се доволно поволни и поттикнувачки за културата. Иако може да се констатира дека во Република Македонија постои правна основа за даночно стимулирање на спонзорствата за реализирање на проекти и програми од областа на културата и спонзорите се ослободени од дел од данокот на добивка во зависност од средствата што се вложени во културата, за жал, во практиката сеуште се многу незначителни вложувањата во културата.
Усовршување на уметниците и културните работници
Усовршувањето на уметниците и културните работници се врши преку програмите на јавните установи, но и преку посебен конкурс на Министерството за култура за поддршка на стручно усовршување на дефицитарни кадри и млади таленти (постдипломски студии и специјализации од областа на културата на талентирани млади уметници; дефицитарни уметнички и стручни кадри во културата кои студираат во странство, на факултети и постдипломски студии кои ги нема во образовниот систем на нашата земја; дефицитарни кадри од областа на менаџментот, анимирањето, едуцирањето и комуникациите во културата).
Меѓународна културна соработка
Министерството за култура води активна меѓународна културна соработка и се интегрира во сите позначајни меѓународни владини и невладини организации кои делуваат во областа на културата. Република Македонија е активна во мултилатералната соработка, членка на УНЕСКО, повеќе специјализирани меѓународни организации од интернационален и регионален карактер, придружна членка на Меѓувладината Агенција за Франкофонијата, и сл. Со приемот во Советот на Европа се создадоа услови за наше учество во културните програми кои се остваруваат во доменот на Советот на Европа, како и во рамките на Централната европската иницијатива. Министерството за култура, во соработка со УНЕСКО беше организатор на Регионалниот форум на тема “Дијалог помеѓу цивилизациите”, што е една од последните позначајни активности на Националната комисија на УНЕСКО.
Република Македонија е потписник на 8 спогодби за соработка во областа на образованието, културата и науката, 6 спогодби за културна соработка, 5 програми за културна соработка, 3 договори, 2 меморандума и 1 протокол за културна соработка.


Министерството за култура ја помага редовната дејност и меѓународна соработка на установите од областа на културата, невладини организации и поединци кои членуваат во меѓународните организации и асоцијации, како: ИКОМОС, ИКОМ, ИККРОМ, ИТИ, ИФЛА, ЕБЛИДА, ФИЈАФ, ЕУРОИМАГЕС, ФИПРЕСЦИ, АИКА, ИОФ, ПЕН, ВИПО и други, како и учеството на стручни лица на меѓународни конференции и собири во странство.
Согласно приоритетите утврдени со Националната програма за културата за периодот од 2004 до 2008 година, Министерството за култура и натаму ќе ја поттикнува и интензивира билатералната и регионалната културна соработка, како и програмите и проектите на УНЕСКО, Советот на Европа, Европската Унија и други меѓународни организации и асоцијации од областа на културата.
2. Кои се, доколку постојат, програми за поддршка во областа на книжевното творештво и преводот?
Согласно Законот за културата – Пречистен текст (“Службен весник на РМ” бр. 66/03) издавачката дејност е издавање на публикации со уметничка, научна и образовна содржина во книжен и електронски облик, во доволен број на примероци што се умножуваат со печатење, пресликување, копирање или на друг начин, доколку и се наменети на јавноста.
Средствата за финансирање на програми и проекти од областа на книжевното творештво и преводите што се од национален интерес, се обезбедуваат од Буџетот на Република Македонија. Министерството за култура, за остварување на националниот интерес во културата, распишува јавни конкурси за програми и проекти што се од национален интерес, во тековната година за наредната, во рамки на средства утврдени во Буџетот. Министерот за култура, по предлог на комисиите и надворешните соработници надлежни за подготовка на годишната програма, а согласно стратегијата и приоритетите утврдени со Националната програма за културата за периодот од 2004 до 2008 година, види 20_Анекс_02, донесува Годишна програма за остварување на националниот интерес во културата и истата се објавува во средствата за јавно информирање.
Во Националната програма за културата за периодот од 2004 до 2008 година се утврдени приоритети во издавачката дејност и литературата, а тоа се, пред се, поддршка на капиталните изданија од темелна културна важност за Република Македонија, издавање на Толковниот речник и двонасочни речници на јазиците на припадниците на сите заедници и на јазиците на балканските народи, како и поддршка на електронското издаваштво, преводите од македонската литература и литературата на јазиците на заедниците на светските јазици и преводи на светска литература на македонски јазик и на јазиците на заедниците.
Во рамки на програмата за издавачка дејност, а имајќи ги предвид наведените приоритети, се финансираат публикации кои се од национален интерес, како: монографии, стручна литература од истражувачки карактер, поезија, преводи од класични јазици, критики, есеистика, белетристика и друго.
Особено внимание се посветува на домашните автори, преводи на странски јазици на дела објавени на македонски јазик и јазиците на заедниците во Република Македонија, значајни за афирмирање на културата на нашата држава, како и на дебитантски изданија на млади автори.
Преку програмата се поддржува и електронското издаваштво, програмите на здруженијата во оваа област, како и списанијата.
Финансирањето на книжевното творештво е според однапред утврдени критериуми со Правилникот за критериумите за финансирање на програмите односно проектите по одделни дејности во културата (“Службен весник на РМ” бр. 61/04), што го донесува министерот за култура.


Во текот на годината се распишуваат и посебни конкурси за откуп на реализирана издавачка продукција (вообичаено два конкурсa) што не била финансиски поддржана од Министерството за култура. Откупениот тираж е наменет и за збогатување на книжниот фонд на библиотеките. Се откупуваат од 10 до 100 примероци од книгата, во зависност од нејзината цена.
Преку Годишната програма за остварување на националниот интерес во културата се поддржуваат и врвни манифестации со меѓународен карактер, како што се: Струшките вечери на поезијата, Семинарот за македонски јазик, литература и култура, Семинарот на литературни преведувачи, ПЕН Конференцијата и други значајни манифестации.
3. Кои се, доколку постојат, програмите за поддршка во областа на културното наследство?
Република Mакедонија има богато културно наследство од сите историски периоди. На територијата на државата евидентирани се 11.364 објекти кои му припаѓаат на недвижното културно наследство (археолошки локалитети, цркви, манастири и друго) и 319.106 музејски предмети (археолошки предмети, икони, средновековни ракописи и друго).
Согласно Законот за културата – Пречистен текст (“Службен весник на РМ” бр. 66/03) и стратегијата и приоритетите утврдени со Националната програма за културата за периодот од 2004 до 2008 година, види 20_Анекс_02, Министерството за култура во рамките на "Годишната програма за остварување на националниот интерес во културата" врз основа на претходно доставени програми и проекти на конкурс ја финансира и "Програмата за заштита на
(“Службен весник на РМ” бр. 20/04 и 71/04) треба да се трансформираат во конзерваторски центри како надлежни установи за недвижното културно наследство, програмите на музеите, библиотеките и Кинотеката на Република Македонија, како надлежни установи за движното културно наследство.
Со Законот за заштита на културното наследство за прв пат правно е нормирана и заштитата на нематеријалното културно наследство односно духовното културно наследство.
Во Програмата за заштита на културното наследство најголемиот дел од средствата се издвојуваат за конзерваторско-реставраторската функција на овие установи и тоа пред се конзервацијата на археолошките локалитети, архитектурата, фреско живописот, икони, иконостаси, слики и друго. Значаен дел од средствата се наменети и за превентивна заштита на сакралните и профаните објекти. Финансиски се поддржуваат и другите функции, како увидот во состојбата на спомениците на културата, евиденцијата, валоризацијата, ревалоризацијата, изготвувањето на проектна документација.
Меѓутоа, и покрај напорите што се вложуваат, македонското културно наследство не е заштитено на задоволително ниво, а една од основните причини за ваквата состојба се ограничените финансиски средства. Од тие причини, од регистрираните објекти на кои физички е интервенирано, мал е бројот на споменици на културата за кои целосно е завршена редовната конзерваторска постапка.
Во однос на финансирањето на споменичкиот фонд од други извори, може да се каже дека сеуште се мали и малубројни донациите од поединци. Сепак, последниве години со поддршка на странски фондации и вложувања на странски капитал во заеднички истражувања (особено во музејската дејност) се забележуваат првични позитивни резултати.
Особено внимание се посветува на заштитата на Охрид и неговата околина, кој е ставен на Листата на УНЕСКО, како културна и природна целина.


Со оглед на значењето на заштитата на културното наследство, еден од посебните приоритети утврдени со Националната програма за културата за периодот од 2004 до 2008 година, види 20_Анекс_02, е и подготовка и донесување на долгорочна стратегија за заштита на културното наследство од страна на сите надлежни државни органи и на сите стручни установи.
4. Кој законски режим се применува во врска со одредувањето на цените за книгите? Постојат ли утврдени прописи за цените?
До 1995 година, кога беше овозможена приватизацијата на сите државни издавачки претпријатија, издавачките куќи уживаа статус на државни претпријатија со редовна финансиска помош од државата за издавачкиот дел, па дури и за плати. По извршената приватизација, карактеристична е појавата на многу нови издавачи, така што бројот на правните лица регистрирани за вршење издавачка дејност достигнува околу 300. При тоа, зголемени се и средствата што се издвојуваат за издаваштвото, како на македонски јазик, така и на јазиците на заедниците: албански, турски, влашки, ромски јазик.
Цените на книгите во Република Македонија се формираат слободно на пазарот, што значи дека нема посебни прописи за цените.
Цената на книгата во Република Македонија е доста висока имајќи го предвид стандардот на граѓаните и нивните можности да ја набават. Таквата состојба е резултат на тоа што е мал пазарот на кој таа се продава, поради што издавачите ги печатат изданијата во мал тираж, а тоа ја зголемува цената на книгата.
Во текот на годината со поддршка од Министерството за култура се издаваат околу 250 до 300 публикации, додека вкупниот број на публикации кои се издадени во Република Македонија изнесува 1106 за 2003 година. Воедно, се повеќе книги се изложуваат и на меѓународните саеми.
Со Законот за данокот на додадена вредност (“Службен весник на РМ” бр. 44/99, 59/99, 86/99, 11/00, 8/01, 21/03 и 19/04) на прометот и на увозот на публикациите (книги, брошури и слични печатени материјали; весници и други периодични публикации; детски сликовници; книги за цртање и боење за деца и картографски производи од секаков вид; освен публикации кои служат претежно за рекламни цели и публикации со порнографска содржина) се применува повластена даночна стапка од 5% наместо општата стапка од 19%.
Во рамките на Годишната програма за остварување на националниот интерес во културата, согласно стратегијата и приоритетите утврдени со Националната програма за културата за периодот од 2004 до 2008 година, види 20_Анекс_02, а врз основа на распишан конкурс, Министерството за култура ги поддржува проектите од областа на издавачката дејност за издавање на книги и списанија и воедно го стимулира откупот на книги преку кој се зголемува и книжниот фонд на библиотеките. Книгите се откупуваат по малопродажна а не бенефицирана цена, по 10 до 100 примероци на поединечни наслови. Покрај тоа, Министерството за култура ја финансира и набавката на книги за библиотеките, како националните така и локалните, со што се збогатуваат библиотечните фондови на овие установи и се овозможува достапност на книгата до граѓаните.
5. Коj законски режим се применува во врска со продажбата и движењето на културните добра?
Според Законот за заштита на културното наследство (“Службен весник на РМ” бр. 20/04 и 71/04), предмет на правото на сопственост може да биде недвижното и движното културно наследство. Во таа смисла, културното наследство може да биде во сопственост на: државата;
единиците на локалната самоуправа; други правни лица и физички лица (член 10 став 1 и 2). Согласно член 242 од Законот за сопственост и други стварни права (“Службен весник на РМ” бр. 18/01), странски правни и физички лица можат да стекнуваат право на сопственост на подвижни ствари како и домашните лица. За таа категорија субјекти нема посебни ограничувања во поглед на стекнувањето на правото на сопственост на движно културно наследство и друго заштитено движно добро. Во поглед на недвижното културно наследство и друго заштитено недвижно добро, исто како и за другите категории недвижности, стекнувањето на правото на сопственост на странски правни и физички лица е условено со реципроцитет (член 243).
Согласно член 10 став 3 од Законот за заштита на културното наследство, културно наследство и добро за кое основано се претпоставува дека претставува културно наследство што ќе се најде во земја или вода, без оглед дали е извадено, се смета дека е во државна сопственост.
Државна сопственост се смета и:
−движното културно наследство кое сопственикот го напуштил;
−недвижното културно наследство од кое сопственикот се откажал на несомнен начин (со изјава);
−културното наследство чиј сопственик не е познат, во рок од 10 години за недвижно добро, односно 3 години за движно добро, сметано од денот на донесувањето на решението за определување старател на таквото добро.
Со член 51 од Законот за заштита на културното наследство е пропишана општа забрана за отуѓување на државно културно наследство од особено значење. Непочитувањето на таквата забрана претставува кривично дело, казниво според член 266-а од Кривичниот законик, за кое е пропишана казна затвор од една до пет години. Во случајот, инкриминирани дејствија се сметаат: продавањето, подарувањето и трајното отуѓување на друг начин на предметната категорија добра. Покрај тоа, со Законот за заштита на културното наледство (член 50) се пропишани и други општи забрани, особено:
−забрана за присвојување ископина или друг најден предмет што претставува културно наследство или добро под привремена заштита;
−забрана за купување, примање во залог, прибавување на друг начин, прикривање или протурање на предмет што претставува културно наследство или добро под привремена заштита, за кое се знае дека е прибавено со казниво дело;
−забрана за противправно присвојување на туѓ предмет што претставува културно наследство или добро под привремена заштита што е доверено на чување;
−забрана за узурпација на туѓо недвижно културно наследство или друго заштитено недвижно добро.
Следствено, прекршувањата на наведените општи забрани се инкриминирани и казниви според Кривичниот законик. Станува збор за кривичните дела: узурпација (член 225), тешка кражба (член 236 став 3), затајување (член 239 став 4), оштетување туѓи предмети (член 243 став 2), прикривање (член 261 став 3) и присвојување (член 265).
Со член 140 од Законот за заштита на културното наследство е утврдено и уредено правото на првенствено купување на заштитено добро. Тоа право го има Република Македонија, преку Управата за заштита на културното наследство. Истото може да се користи во рок од 30 дена од денот на доставувањето на писмената понуда. Тоа право се применува и во случај на присилна продажба. Реализацијата на правото на првенствено купување, пак, детално е разработена во членот 141 на Законот, според кој, Републиката има право да поднесе тужба и да бара поништување на договорот за купо-продажба, доколку не е почитувано правото на предимство. Тужбата може да се поднесе во рок од 90 дена, а најдоцна во рок од 5 години од денот на склучувањето на договорот за продажба, доколку биде депониран износот на средства во висина на вистинската цена.
Клучните елементи на режимот на заштита во поглед на увозот, извозот и изнесувањето во странство веќе се наведени во Поглавје 1: СЛОБОДНО ДВИЖЕЊЕ НА СТОКИ (види подетално 01_IV_B_4). Во Поглавје 25: ЦАРИНСКА УНИЈА (види подетално 25_II_16) се наведува и образложува членот на Законот за Царинска управа којшто и дава надлежност на Царинската управа на Република Македонија за вршење за контрола на извозот, увозот и транзит на стока за која се пропишани мерки на заштита за културни добра.
Во член 95 од Законот за заштита на културното наследство е уредено прашањето за размената и отстапувањето на заштитените движни добра. Во таа смисла, со предметните одредби е утврдена можност за размена и привремено или трајно отстапување на движно културно наследство и на друго заштитено движно добро, заради пополнување на збирки или остварување на ефикасна заштита и подобра презентација. Притоа, размената и отстапувањето можат да се вршат само врз основа на одобрение од Управата за заштита на културното наследство, со исклучок на архивската граѓа.
За архивската граѓа, според член 17 на Законот за архивската граѓа (“Службен весник на СРМ” бр. 36/90 и “Службен весник на РМ” бр. 36/95), одобрението за размена, односно одобрението за отстапување го издава Владата на Република Македонија. Во поглед на архивската граѓа, размената и отстапувањето можат да се вршат само со сродни организации во земјата и странство, а во поглед на другите видови заштитени добра - со јавни установи за заштита и други иматели на јавни и приватни збирки во земјата и странство. Размената и отстапувањето можат да се вршат само во поглед на одредени примероци заштитени добра, во случаи што се таксативно наведени во член 95 став 2 од Законот за заштита на културното наследство: ако не се прогласени за културно наследство од особено значење; ако се од иста серија, ист или сличен тип и ги има во поголем број; ако не постојат други органичувања утврдени со Закон.
Законот пропишува и обврска за водење картотека на барања и понуди за размена и отстапувања, во која може да биде внесена единствено понуда за заштитено добро прибавено на легален начин. Кон понудата за размена и отстапување се приложува целокупната стручна и правна документација за понуденото добро.
Со член 92 од Законот за заштита на културното наследство е регулирано и прашањето за проверка на потеклото на доброто што е предмет на откуп, односно предмет на прибавување на друг начин. Сомнителните понуди се предмет на посебна опсервација, а во јавните книги за движното културно наследство можат да бидат запишани само добра чие потекло е проверено и за кои не потои сомнение дека потекнуваат од недозволени или неконтролирани ископувања, кражби, недозволен извоз и увоз или од други противправни дејства. Покрај тоа, со истиот закон е регулирано и прашањето за контрола на трговијата со антиквитети (член 94). Имено, трговците со антиквитети се должни да водат регистар за потеклото на добрата, со пропишана содржина, како и да издаваат уредни исправи за продажбата.
Во посебен оддел (Оддел 7), со Законот за заштита на културното наследство е уредена и материјата за заштита на културното наследство од незаконски дејства, односно безбедносната заштита на културното наследство (членовите 102-105). Со тие одредби е предвидено преземање на превентивни мерки и мерки на противдејство (член 102), како и донесување на специјални планови за безбедносна заштита (член 104). Наедно, на национално рамниште е предвидено донесување на Национален акционен план за превенција на криминалитетот против културното наследство. Тој план го донесува Владата, по предлог на Националниот совет за културното наследство (член 103). Инаку, покрај другите надлежни органи, работи на безбедносна заштита на културното наследство врши и Управата за заштита на културното наследство, преку овластени службени лица за безбедност на


културното наследство, организирани во посебна организациона единица. Тие службени лица имаат посебни овластувања (член 105).
6. Кој законски режим се применува за зачувување на културното наследство?
Режимот за заштита и зачувување на културното наследство е утврден со Законот за заштита на културното наследство (“Службен весник на РМ” бр. 20/04 и 71/04) и посебните закони за одделни видови културни добра: Законот за архивската граѓа (“Службен весник на СРМ” бр. 36/90 и “Службен весник на РМ” бр. 36/95), Законот за музеите (“Службен весник на РМ” бр. 66/04) и Законот за библиотеките (“Службен весник на РМ” бр. 66/04).
Заштитата на културното наследство во Република Македонија се заснова врз следните клучни определби (основи на заштитата):
−културното наследство е темелна вредност на Република Македонија и се заштитува во секакви околности;
−заштитата на културното наследство е од јавен интерес и се остварува задолжително на целата територија на државата;
−културното наследство се заштитува според неговите вредности, значење и степен на загрозеност, без оглед на времето, местото и начинот на создавањето или кој го создал и во чија сопственост или владение се наоѓа, како и без оглед дали е од световен или религиозен карактер и на која конфесија припаѓа или дали е регистрирано;
−со евидентирање, прогласување или на друг начин на ставање под заштита, регистрирање и означување на културното наследство, не може да се промени видот на сопственоста ниту неговиот сопственик;
−недвижните добра се заштитуваат заедно со нивната непосредна околина, преку утврдување на контактни зони;
−културното наследство се користи според неговата природа и намена, согласно со целите на заштита, со тоа што недвижното културно наследство се користи за активен живот во него и како фактор на одржливиот развој (член 5).
Според член 6 од Законот за заштита на културното наследство, заштитата на културното наследство се остварува особено со:
−вршење на управни и стручни работи што се од значење за остварување на функциите на државата и правата и должностите на граѓаните и правните лица во врска со културното наследство;
−организирање мрежа на специјализирани установи, советодавни и координативни тела, на национално и локално ниво;
−утврдување Национална стратегија за заштита на културното наследство и нејзино ефикасно спроведување;
−развивање на протекторската свест;
−изградување и унапредување на компатибилен Национален информативен систем за културното наследство;
−стимулирање на невладините организации и приватните иницијативи во оваа област;
−задолжително вклучување на културното наследство во просторните и урбанистичките планови и во плановите и програмите за заштита на животната средина и природата, како и со негов третман како фактор на одржливиот економски и социјален развој;
−ефикасно управување со ризиците на кои е изложено движното културно наследство;


Во системот за заштита на културното наследство на Република Македонија, субјектите на заштита имаат јасно определена позиција. Така, според член 7 од Законот за заштита на културното наследство:
−државата и нејзините органи и јавни служби, првенствено, имаат должност и одговорност за остварувањето на заштитата на културното наследство;
−единиците на локалната самоуправа и нивните органи и јавни служби се одговорни за остварувањето на заштитата на културното наследство во рамките на надлежностите утврдени со закон;
−сопствениците и другите иматели на културно наследство се одговорни за одржувањето, чувањето, почитувањето и правилното користење на културното наследство;
−граѓаните се должни да го почитуваат културното наследство и да се грижат за него.
Режимот на заштита на културното наследство, утврден со предметниот закон, покрај тоа што веќе е наведено во претходните точки, во основа, подразбира уште и:
−општа забрана за оштетување и уништување на културното наследство и друго заштитено добро (член 51 став 1), чие прекршување е утврдено како кривично дело, казниво според член 264 од Кривичниот законик;
−општа забрана за реквирирање, репресија, напад и користење на културното наследство за воени цели (член 54), соодветно инкриминирана како воено злосторство, казниво според член 404 од Кривичниот законик;
−авторизација на дејствата на посегање во интегритетот на заштитените добра, во управна постапка, од страна на јавните власти, со јасно разграничени надлежности врз таа основа;
−стручен надзор и други облици на стручна контрола на одделни фази од процесите на работа во областа на заштитата на културното наследство;
−остварување на посебни права и должности на имателите на заштитените добра;
−посебни ограничувања на правата на имателите врз основа на режимот на заштита;
−превентивни и корективни мерки за: заштита на културното наследство од незаконски дејства; заштита во случај на вооружен судир и природни непогоди; и заштита од последици од загадувањето и унапредување на квалитетот на животната средина во заштитните подрачја;
−инспекциски надзор;
−санкции за прекршоци против културното наследство (вкупно 66 прекршоци).
Археолошките ископувања и истражување се под режим на дозвола (член 55). Таа се издава на определени субјекти (правни и физички лица), кои имаат право да вршат такви работи (член 56), доколку ги исполнуваат утврдените услови (член 58). Носители на дозвола за археолошко ископување може да бидат и странци, под определени услови, а по исклучок може да се дозволи и самостојна странска, односно меѓународна археолошка мисија (член 57). За носителот на дозволата се пропишани посебни обврски за време на истражувањата, пред напуштањето на теренот и по завршувањето на ископувањата, односно истражувањата (член 59). Со Законот е гарантирано и правото на научна сопственост кое подразбира предимство за научна обработка на наодите и објавување на резултатите од истражувањата, во рок од три години по завршувањето на истражувањата. Покрај тоа, употребата на метал - детектори и друга опрема за детекција при археолошките истражувања е под режим на одобрение (член


63). Тоа одобрение, како и дозволата за археолошки истражувања, ги издава Управата за заштита на културното наследство при Министерството за култура.
Со Законот за заштита на културното наследство е уредена и материјата за случајните откритија, особено прашањата за обврските на случајниот наоѓач (член 65), идентификацијата на случајните откритија (член 66), археолошкиот надзор (член 67) и правото на награда за случајно откритие (член 68).
Во поглед на интегрираната заштита на културното наследство, како клучни елементи на режимот на заштита се утврдени:
−избалансираниот однос меѓу просторните и урбанистичките планови, од една страна и актите за заштита на културното наследство, од друга страна (член 70);
−изработката, заверката и одобрувањето на заштитно-конзерваторските основи, сфатени како задолжителна подлога на плановите (член 71);
−обврската за усогласување на планските решенија (член 72);
−изработката на посебни урбанистички проекти за заштитените добра (член 73);
−определувањето на заштитно - конзерватоски услови (член 74);
−издавањето на заштитно - конзерваторска соглсност на проектите и другата техничка документација за недвижното културно наследство од особено значење, како и мислење во поглед на проектите за другите заштитени добра (член 75);
−подведувањето под режим на авторизација на одредени специфични дејства и ситуации, какви што се: дислокацијата (член 76), напуштањето (член 77) и уривањето на заштитените добра (член 78), но и истражувањето и експлоатацијата на минерални суровини на простори на кои се наоѓаат заштитени добра и во нивната непосредна околина (член 80).
Во поглед на конзервацијата и реставрацијата, односно непосредната заштита на културното наследство, утврдениот режим на заштита подразбира:
−авторизација на конзерваторските истражувања (член 82);
−стручна контрола на конзерваторските проекти (член 86);
−авторизација на конзерваторско - реставраторските работи преку издавање на конзерваторско одобрение (член 87);
−вршење на конзерваторски надзор (член 89);
−запирање на изведбените работи и одземање на конзерваторското одобрение во определени случаи (член 90);
−стручна контрола (т.н. прием) на изведените работи (член 91);
Интегрален дел на режимот на заштита, односно зачувување на културното наследство се и пропишаните права и должности на имателите на заштитените добра, како и ограничувањата на нивните права врз основа на режимот за заштита.
Со Законот за заштита на културното наследство се утврдени следните посебни права на имателите на заштитените добра:
−право на стручна помош (член 123);
−право на надоместок на вонредните трошоци за чување, одржување и извршување на наложени мерки на заштита (член 124);


−право на правичен надоместок поради ограничувањата од режимот на заштита (член
125);
−право на јавна презентација на приватни збирки (член 126);
−право на даночни и други повластици (член 127);
−право на депонирање на заштитено движно добро (член 128);
Со истиот закон се утврдени следните должности на имателите на заштитените добра:
−пријавување на доброто и на секоја правна и физичка промена (член 129);
−чување,одржување и извршување на пропишана мерка на заштита (член 130);
−враќање на вложените јавни средства во случај на отуѓување на заштитеното добро
(член 131);
−допуштање на истражување и спроведување на мерки на заштита (член 132);
−отстапување на заштитни добра за културни манифестации (член 133);
−овозможување достапност на заштитените добра на јавноста на посебен начин (член 134), вклучувајќи ги и хендикепираните лица (член 114);
−известување на новиот имател за статусот и режимот на заштита на заштитеното добро
(член 135).
Утврдениот законски режим ги подразбира и следните посебни ограничувања на правата на имателите:
−определување старател на заштитеното добро (член 136);
−пренесување на движно добро заради негова заштита (член 137);
−определување начин и цел на користењето на заштитеното добро во посебни случаи
(член 138);
−враќање во поранешната состојба (член 139);
−заложно право (член 142);
−експропријација (член 143).
Заштитата на музејските и библиотечните добра е утврдена, покрај со Законот за заштита на културното наследство, со Законот за музеите односно Законот за библиотеките.
Со Законот за музеите, меѓу другото, е пропишано задолжителното осигурување на музејските предмети на јавните музеи. Средствата за осигурување ги обезбедува основачот, а осигурувањето се врши кај осигурително друштво (член 30). Во тој закон е уредено прашањето за осигурување по пат на издавање владина гаранција за експонати и изложби од странство што имаат посебна вредност, доколку нивното презентирање е условено со претходно обезбедување на осигурување или чии трошоци на осигурување кај осигурителните друштва се исклучително високи, а сопственикот е согласен да прифати владина гаранција како вид осигурување (член 32). Слични законски решенија во поглед на библиотечните добра се содржани и во новиот Закон за библиотеките. Притоа, според двата закони, тој вид осигурување не се однесува на експонати и изложби организирани со комерцијални цели.
7. Кој законски режим се применува при отстапување на правата (ексклузивни или други), за искористување на културното наследство (на пр. дигитализација на уметнички збирки)?
Една од основните цели на заштитата на културното наследство е оспособување на културното наследство, според неговата намена и значење, тоа да служи за задоволување на културните, научните, едукативните, естетските, верските, економските, туристичките и другите потреби на граѓаните и општеството, според член 4 став 1 точка 4 од Законот за заштита на културното наследство (“Службен весник на РМ” бр. 20/04 и 71/04).
Според Законот за заштита на културното наследство, вршењето на стопанска дејност во заштитени добра е под режим на претходно одобрение (член 121). Одобрението го издава Управата за заштита на културното наследство. Одобрение е потребно и во случај на промена на дејноста, односно промени на намената на деловниот простор.
Име, облик или друг препознатлив дел на заштитено добро може да се употреби за реклама, како елемент на фирма и за изработка на сувенири или други предмети за комерцијални цели, на начин соодветен на намената или значењето на доброто, врз основа на претходно одобрение од Управата за заштита на културното наследство (член 122).
Со Законот за заштита на културното наследство, меѓу другото, се уредени и специфичните аспекти во врска со користењето на државното културно наследство по пат на концесија (членовите 117 – 120). Така, недвижно културно наследство од особено значење во државна сопственост, со исклучок на добрата што се изземени, може да биде предмет на концесија доколку тоа е или може да биде наменето за: домување; вршење на угостителска, туристичка, трговска, занаетчиска и друга услужна дејност; вршење на изворна или сродна производна дејност; вршење на дејности од областа на образованието, науката, информирањето, здравството, спортот, рекреацијата и културата, со исклучок на дејностите за заштита на културното наследство (член 117 став 1). Предмет на концесијата не можат да бидат: резервирани археолошки зони и други неистражени или недоволно истражени археолошки наоѓалишта; меморијални објекти, обележја и места поврзани со значајни настани и личности; култни и други места и објекти поврзани со обичаи, верувања или посебни традиции; објектите наменети за чување и изложување на движното културно наследство (музеи, галерии, архивски згради, библиотеки и слично), како и споменичките центри (член 117 став 2). Концесионер може да биде домашно или странско правно и физичко лице кое ги исполнува пропишаните услови од член 118 став 1 од Законот. Концесијата се доделува на рок од 10 години за производна дејност и 15 години за услужна дејност, со можност за продолжување уште за пет години. Надзорот над спроведувањето на договорот за концесија го врши Министерството за култура, преку посебен одбор, во кој по еден претставник имаат општините на чие подрачје се наоѓа концесионираното добро и невладини организации од областа на заштитата на културното наследство (член 120). Концесионерот има статус на имател на културното наследство, со права и должности утврдени со Закон и и договорот за концесија (член 118 став 2). За прашањата што не се уредени со Законот за заштита на културното наследство, се применуваат одредбите од Законот за концесии (“Службен весник на РМ“ бр. 25/02).
Документацијата за културното наследство, исто како и самото културно наследство, е достапна на јавноста (член 114). Документацијата за културното наследство и неговата заштита се дава на користење за службени, научни и едукативни цели, објавување и други оправдани причини. По правило, на користење се даваат копии од документацијата, додека изворната документација се дава на користење во исклучителни случаи, со обврска за изработка на заштитна снимка на товар на барателот и под други услови, утврдени со подзаконски акт (член 116).
Начинот на водење на документацијата за културното наследство, меѓу другото и за нејзината дигитализација односно водење во електронски облик, ќе се регулира со посебен правилник што ќе го донесе министерот за култура. Засега водењето на документацијата во електронски облик не е задолжително, а поради слабите материјални можности не е присутно во заводите за заштита на спомениците на културата.
Со посебните закони, Законот за архивската граѓа (“Службен весник на СРМ” бр. 36/90 и “Службен весник на РМ” бр. 36/95), Законот за музеите (“Службен весник на РМ” бр. 66/04) и Законот за библиотеките (“Службен весник на РМ” бр. 66/04), меѓу другото, се уредени и прашањата за користењето на односните видови културно наследство. Така, со Законот за музеите, меѓу другото, е регулирано прашањето за изработка на музејски и комерцијални копии на музејски предмети. Притоа, мезејска копија може да изработува само надлежниот музеј, во случаи кога тоа е потребно од безбедносни причини, ако не постојат услови за чување на предметот во изложбена музејска поставка или кога предметот е даден на друг музеј, односно кога постои потреба за негово изложување во друг музеј. За еден музејски предмет не може да се изработуваат повеќе од пет музејски копии, а за секоја таква копија се издава сертификат. Музејската копија не смее да се користи за комерцијални цели (член 27).
Комерцијални копии можат да изработуваат правни и физички лица, по претходна согласност од музејот, на начин и под услови утврдени од музејот. Комерцијалната копија се изработува во размер различен од музејскиот предмет. Наедно, музејските предмети и документацијата за нив можат да бидат репродуцирани (фотографски, компјутерски и на друг начин), под истите услови како и изработката на комерцијалните копии (член 28). Меѓутоа, ако станува збор за производство на стоки, етикети и дизајнерски решенија во кои се содржани фотографии или графички приказ на музејски предмет, во таков случај е потребно и одобрение од Управата за заштита на културното наследство (член 29).
Според Законот за библиотеките, библиотечниот материјал може да биде репродуциран во библиотечни примероци со некомерцијална цел, согласно со прописите за авторско право и сродните права (член 28). Меѓутоа, кога е во прашање библиотечно добро, како вид движно културно наследство, во функција на негово зачувување и презентирање, со тој закон е предвидена можност за изработка на копија на библиотечното добро најмногу во 3 примероци
(член 29).
Според Законот за архивска граѓа, архивската граѓа е достапна за користење по истекот на утврдените рокови, а најдоцна по истекот на 20 години од нејзиното создавање, освен во исклучителни случаи кога тој рок може да изнесува не повеќе од 150 години (член 21). Архивскиот примерок може да се користи само по исклучок, ако не е репродуциран или ако тоа го бара научната метода (член 22). Користењето на архивската граѓа е без надоместок, освен во случаите кога се бараат посебни услуги (фотокопирање, микрофилмување, изводи, преписи
ислично).
8.Кои системи постојат во однос на статистиката која се применува во секторот култура?
Општи информации
Во Програмата за статистички истражувања (“Службен весник на РМ” бр. 69/03), покрај Државниот завод за статистика, како главен носител, се вклучени и други министерства и институции кои заедно со Државниот завод за статистика го образуваат системот на службената статистика.
Во обезбедувањето на службени статистички податоци во областа на културата е вклучен само Државниот завод за статистика.
Меѓутоа, особено кога предметот на набљудување не е опфатен со службените податоци на Државниот завод за статистика, постојат повремени административни и други истражувања со елементи на статистички пристап кои ги спроведуваат: Министерството за култура (евиденција за свои потреби и во рамки на своите надлежности), одделни институции кои вршат дејност од областа - култура, како и деловни субјекти кои се занимаваат со истражувачка дејност.


Државниот завод за статистика како носител на статистиката во културниот сектор
Главниот систем во поглед на прибирањето, обработката и објавувањето на статистички податоци од областа на културата го обезбедува Државниот завод за статистика, во согласност со и Законот за државната статистика (“Службен весник на РМ” бр. 54/97) и Програмата за статистички истражувања.
Податоците од културниот (и аудиовизуелниот сектор) ги обезбедува Одделение кое функционира во рамките на Секторот за социјални статистики. Се следи културниот аспект во реализацијата на овие дејности и тоа преку институциите на системот кои ги остваруваат: театри, филхармонии, оркестри, библиотеки, музеи, архиви, деловни субјекти кои се занаимаваат со издавачка дејност, деловни субјекти - организатори на ликовни изложби и ликовни колонии, работнички универзитети, домови на културата, спомен домови, пионерски домови, здруженија на граѓани и други.
Подрачјето во областа на културата и аудиовизуелниот сектор е покриено со повеќе дејности предвидени во Националната класификација на дејности, усогласена и споредлива со класификацијата NACE Rev.1, која е статистички стандард на Европската Унија.
Периодиката со која се спроведува статистиката на културата е различна за одделни културни дејности: дејноста на културно уметничките друштва се следи на секои пет години, на секои три години се следи дејноста на библиотеките, архивите, музеите, работничките универзитети и другите центри за култура додека останатите културни (и аудиовизуелни дејности) - тетарската, ликовната, издавачката, филмската и радиодифузната се следат секоја година.
За поголемиот дел од податоците расположливоста е како на Национално така и на ниво на најмалата територијална единица - општината (NUTS 5).
Во рамките на Државниот завод за статистика функционира и Одделението за животен стандард, кое редовно ја спроведува Анкетата за потрошувачка на домаќинствата, преку која на национално ниво се следат средствата потрошени за култура - по домаќинство и член.
Статистиката од областа на културниот сектор може да се сретне во двојазичните (македонско
-англиски) изданија на Државниот завод за статистика како:
−Статистички соопштенија (брзи и кратки статистички информации);
−Статистички прегледи (во кои се објавуваат подетални резултати за одделни истражувања или за културата воопшто);
−“Македонија во бројки” - џепно издание;
−“Статистички годишник” (темелна публикација која содржи податоци и кратки методолошки објаснувања за сите истражувања кои се спроведуваат во Државниот завод за статистика);
−Други вонредни изданија;
