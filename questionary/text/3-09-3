III. ИНТЕГРИРАНИ ТРАНСПОРТНИ СИСТЕМИ
А. Транспортна инфраструктура
Мапи на националната мрежа
1. Потребно е да се достават мапи на националната транспортна мрежа за долги дестинации (патен, железнички, комбиниран сообраќај и аеродроми). Мрежата за долги дестинации треба се сидентификува врз основа на критериумите утврдени во Нацрт насоките на Заедницата за развој на трансевропската транспортна мрежа (в. одлука бр. 1692/96 за Тен-Т насоките)
Мапите се дадени во анекс, види 09_Анекс_04.
Јавни расходи и инвестиции
2. Податоците за јавните расходи и инвестиции треба да се наведат со пополнување на табелите во Анекс 2.
Податоците за јавните расходи и инвестиции дадени се во табелите во анекс, види
09_Анекс_02.
Регионална соработка
3. Кои чекори се преземени за имплементација на Меморандумот за разбирање за главната регионална транспортна мрежа на Југоисточна Европа?
По потпишувањето на Меморандумот за разбирање за развој на главната регионална транспортна мрежа на Југоисточна Европа во јуни 2004 година во Луксембург, формирана е Висока група за транспорт (High Level Group -HLG) на која Република Македонија има свој претставник. HLG ги одржа првиот и вториот пленарен состанок во Брисел на 18-19.10.2004 и на 29.11.2004. Првиот регионален состанок се одржа на 10-11 јануари 2005. Предлозите кои Република Македонија ги поднесе до Европската комисија се земени во предвид за разгледување и конечно одлучување на следните состаноци. Високата група за транспорт ќе се среќава секој месец по утврдена програма и тоа на пленарни и регионални состаноци.


Република Македонија е во групата на земји од Западен Балкан каде е најавен посебен третман од страна на Европската комисија заради специфичноста на потребите на овие земји. Предвидено е оваа висока група за транспорт да го изготви завршниот извештај во октомври 2005 година.
Потписниците на Меморандумот за разбирање како и финансиските партнери обврзани за имплементација на истиот се состанаа во Париз на 25-26.10.2004 година, од страна на Република Македонија обврската која произлезе од овој состанок е испочитувана и номинациите за претставниците на Управниот комитет се доставени до релевантните институции. Потписниците ќе соработуваат преку Управниот комитет и секретаријатот. SЕЕТО е секретаријат и со неговото формирање ќе се обезбеди асистенција на Управниот Комитет за да се имплементира Меморандумот за разбирање.
SЕЕТО опсерваторијата е веќе формирана, консултантите се мобилизирани во Белград. Нивниот ангажман е започнат со потпишувањето на договорот со Европската комисија на 27.09.2004. а ќе заврши на 31.12 2007 со вкупен буџет од 1.820.000 eвра. Првичниот извештај од SЕЕТО опсерваторијата е изготвен и се очекува првиот состанок на Управниот комитет да се одржи во февруари 2005.
Развојот на транспортната инфраструктура во Република Македонија има постигнато забележителни резултати во изминатиот период но сепак се уште не е достигнато ниво на развој кое би ги исполнило современите побарувања на општеството и економијата при транспортот на патници и стока. Комплетирањето на Коридорот 10 е од голем интерес за Република Македонија и на регионот во целост.
Делницата Граничен премин Табановце - Куманово ( 7.3 км) како детектирано тесно грло на коридорот 10, има најава за финансирање од фондови од Светска банка во рамки на идниот
TTFSE (Trade and Transport Facilitation in Southeast Europe) програма II. Сепак конкретни преговори за проектот до овој момент сеуште нема. Делницата Демир Капија - Смоквица е последната делница од Транс- eвропскиот коридор 10 кој ја поминува Република Македонија и претставува сериозно тесно грло. За оваа делница проектите и тендерската документација се подготвени уште на крајот на 2000 година преку PHARE програмата за прекугранична соработка, помеѓу Република Македонија и Република Грција. Проектот преку претставникот на Високата група за транспорт во Брисел е предложен како приоритетен проект и се прават напори да се докаже оправданоста истиот да се најде како приоритет во извештајот на HLG.
Со цел да се постигне забрзување и олеснување на трговијата, Царинската управа на Република Македонија има потпишано Меморандуми за соработка со Царинските управи на сите соседни земји (Албанија, Бугарија, Грција, Србија и Црна Гора и Косово), со кои се врши размена на информации за трговијата со високо ризични стоки (акцизни стоки и стоки кои подлежат на плаќање на високи давачки). Со размена на информативните листови, постигнат е висок степен на соработка помеѓу царинските служби во регионот.
Правна рамка
4. Кои постапки се применуваат при развивање на проекти во транспортната инфраструктура? Дали постојат разлики во зависност од видот на транспортот?
На ниво на државата се изготвува Програма за јавни инвестиции (Public Investment Programme) коja опфаќа период од три години и кoja секоја година се иновира. Како посебен дел од овaa програмa се инвестициите на патната инфраструктура. Основни правила за одредувањето на инвестициите во патиштата се приоритет, оправданост (сообраќај) и постоење на реални можности за финансирање. Со оглед дека реалните потреби се големи, а финансиските можности лимитирани голем дел од овие инвестиции или доцнат или се репрограмираат. Генерално Транс-европските патни коридори 8 и 10 имаат приоритет пред останатите.


J.П. “Македонски железници” во рамките на трансформацијата има изготвено Нацрт Среднорочен план за период 2004-2008 година пооделно за развој на инфраструктурата, односно транспортот.
Од областа на воздушниот сообраќај (делот што се однесува на давање на услуги во воздушната пловидба) се врши согледување на потребите на развојот на воздушната пловидба, за обезбедување на соодветни технички средства, опрема, уреди и објекти што служат за давање на воздухопловни услуги (контрола на летање) .
5. Каков е проектниот циклус? На кој начин се вклучени локалните и/или регионалните власти во проекти кои се однесуваат на транспортната инфраструктура?
Проектниот циклус за значајните патни инфраструктурни проекти вообичаено ги содржи следните фази: идентификација на самиот проект, неговиот потенцијал и физибилност (оправданост), прифатливост за финансирање, изработка на сите нивоа на потребната Проектна документација, јавна расправа, затварање на финансиската конструкција, јавна набавка (меѓународна/локална) и фаза на изведување (изгадба). За проектирањето и изведувањето на патната инфраструктура постои соодветна законска регулатива, технички прописи и стандарди. За изведување на проектите постои следната законска регулатива: Закон за просторно и урбанистичко планирање („Службен весник на РМ” бр. 08/96; 28/97; 18/99; 53/01 и 45/02), Закон за изградба на инвестициони објекти (“Службен весник на РМ” бр. 15/90, 11/91, 11/94; 18/99 и 25/99), Закон за јавните патишта (“Службен весник на РМ” бр. 18/99, 40/99; 96/00, 29/02; 68/04). Во фаза на изработка е нов текст на Предлог Законот за градење – II фаза. Текстот е подготвен и е во владина процедура. Се очекува истиот да биде усвоен од страна на Собранието на РМ во првиот квартал на 2005 година. Реализацијата на патните проекти е во надлежност на Инвеститорот, кој во конкретниот случај е:
-за магистрални и регионални патишта инвеститор е Фондот за магистрални и регионални патишта,
-за локални патишта и улици инвеститори се органите на локалната самоуправа, и
-за виталната мрежа на патни сообраќајници во Скопје инвеститор е градот Скопје.
Проектите за магистралната и регионалната патна мрежа се изведуваат врз основа на Годишни програми кои ги донесува Владата на Република Македонија.
Железничките проекти имаат проектен циклус утврден со интерните прописи и процедури на Македонските железници. Локалната власт учествува во проектите на железничката инфраструктура низ дискусии во Собранието на Република Македонија при донесување на стратегиските документи на ниво на држава, како и со директно учество во планирањето и реализацијата на инфраструктурните потреби на локалните пруги, како и решавање на железничките патни премини на локалните патишта.
Проектниот циклус (во делот што се однесува на давање на услуги во воздушната пловидба) зависи од видот, големината и сложеноста на проектот.
Властите (регионални и/или локални) се вклучени уште во почетната фаза на проектниот циклус и тоа: утврдување на оправданоста на проектот, обезбедување на потребни дозволи и одобренија и задоволување на еколошките стандарди.
6. Дали постои законодавство кое се однесува на: а) проценка на влијанието врз животната средина б) правила на конкуренција
c) јавни набавки?
a)
Во однос на постапката за “Оцена на влијанието врз животната средина“ (ОВЖС) (EIA) согласно постојниот Закон за заштита и унапредување на животната средина и природата (“Службен весник на РМ” бр.13/03, Консолидирана верзија), само делумно е регулирана постапката за ОВЖС. Во Законoт е пропишано дека за проектите кои можат да доведат до загадување на животната средина и здравјето на луѓето потребно е инвеститорот да изработи студија за ОВЖС. Студијата за оцена на влијанието врз животната средина содржи оцена на влијанието кои проектот може да го има врз животната средина и здравјето на луѓето. Студијата е составен дел на техничката документација на проектот и истата се изработува во постапката за подготовка на планираниот проект, односно пред издавање на градежна дозвола или друга дозвола. Согласно Законот за изградба на инвестициони објекти (Службен весник на РМ” бр. 15/90, 11/91, 11/94; 18/99 и 25/99) инвеститорот е должен кон барањето за изградба на објектот доколку со закон или посебен пропис донесен врз основа на закон, се пропишани посебни услови (пр. Заштита на животната средина) за оние проекти кои би можеле да имаат влијание врз животната средина да приложи и студија за оцена на влијанието врз животната средина. За кои проекти е потребно подготовка на ОВЖС, оценува Министерството за животна средина и просторно планирање по барање на надлежниот орган. Доколку се оцени дека проектот би можел да има значително влијание врз животната средина се задолжува инвеститорот да подготви студијата за ОВЖС. По доставената студија МЖСПП дава согласност на надлежниот орган за изведување или одбивање на проектот.
Со цел усогласување на постојното законодавство со законодавството на ЕУ во новиот Предлог Закон за животна средина целосно е транспонирана директивата со која се менува и дополнува директивата на Советот 337/85 за оцена на ефектите од одредени јавни и приватни проекти во животната средина 97/11 и Конвенцијата за оцена на влијанието врз животна средина во прекуграничен контекст (ЕСПО).
Во Предлог Законот за животна средина, кој се наоѓа во собраниска процедура и ќе се донесе во првиот квартал на 2005 година, е содржана посебна глава за Оцена на влијанието врз животната средина во која е опишана постапката за оцена на влијанието врз животната средина (во понатамошниот текст ОВЖС). Со Уредба која треба да ја донесе Владата на Република Македонија (која во моментот е во работна верзија) ќе се пропишат проектите за кои задолжително се спроведува постапката за ОВЖС како и критериумите за генерално определени проекти за кои потребата од ОВЖС ќе се цени од случај до случај . За сите други проекти кои не се опфатени со горенаведената уредба потребно е да се подготви елаборат за оцена на влијанието врз животната средина.
Согласно Предлог Законот за животна средина инвеститорот кој има намера да изведува проект е должен до Министерството за животна средина и просторно планирање да достави известување за намерата за изведување на проектот како и мислење за потребата од ОВЖС. По доставеното известување Министерството за животна средина и просторно планирање со решение го известува инвеститорот за потребата за оцена на влијанието. Согласно видот на Проектот министерството го определува обемот на студијата за оцена на влијанието врз животната средина . Мислењето треба да ги содржи и алтернативите кои треба да се земат во предвид и основниот преглед и истражувањата кои треба да се направат, методите и критериумите кои се користат за предвидување на проценка на ефектите, мерките за подобрувања кои треба да се земат во предвид, правните лица кои треба да бидат консултирани за време на подготовка на студијата за ОВЖС, структурата, содржината и обемот на информациите за животната средина. Доколку се работи за проекти за кои е потребно ОВЖС инвеститорот е должен да изработи Студија за ОВЖС која ја доставува до органот надлежен за работите од областа на животната средина. По доставата на студијата надлежниот орган изготвува извештај за соодветност на студијата за ОВЖС. Извештајот може да го изготви и овластено лице од страна на надлежниот орган. Министерството за животна средина и просторно планирање врз основа на студијата за ОВЖС, извештајот, јавната расправа, добиени мислења од јавноста, донесува решение со коешто се дава согласност или се одбива барањето за спроведување на Проектот. Донесеното решението произведува правно дејство во период од две години од неговото донесување и важноста на истото може да биде продоложена доколку нема значителни измени кои настанале при измена на проектот, како резултат на условите на засегнатото подрачје, новите сознанија поврзани со основната содржина на студијата и равојот на нова технологија, што би можела да биде употребена во проектот.
Органот надлежен за спроведување на Проектот не може да издаде решение/дозвола за спроведување на проектот без инвеститорот да приложи решение од Министерството за животна средина и просторно планирање со кое се одобрува или одбива спроведувањето на проектот. Исто така постои обврска за органот кој издава дозвола за спроведување на проектот да го извести Министерството за животна средина и просторно планирање доколку е поднесено барање за спроведување на проекти за кои не е направена ОВЖС.
Во текот на целата постапка за ОВЖС надлежниот орган ги консултира единиците на локална самоуправа на чие подрачје се спроведува проектот, како и јавноста, НВО организации чија дејност е заштита и унапредување на животната средина преку достава на потребната документација, објава и организирање на јавна расправа и истакнување на интернет страната на министерстовото. Во решението министерството треба да ги наведе мислењата кои се земени во предвид при неговото донесување како и образложение за оние мислења кои не се земени во предвид.
Во Законот е предвидено времетраењето на постапката за ОВЖС да трае 120 дена во кои не е вклучено времето потребно за изработка на студијата за ОВЖС (предвидените рокови се сведени на минимум). Потребно е да се напомене дека постапката за ОВЖС ќе се спроведува пред издавањето на одобрението за градба како посебна постапка која ќе ја спроведува Министерството за животна средина и просторно планирање.
б)
Со оглед дека Република Македонија користи кредитни средства за реализација на патни проекти од Меѓународни финансиски институции повеќе од 30 години, основа за реализација на тие проекти беше и сеуште е конкуренцијата, односно набавка под пазарни конкурентски услови. Едниствена област, во која сеуште не е промовирана конкуренцијата е одржувањето на магистралните и регионалните патишта, кое согласно постојниот Закон за јавните патишта („Службен весник на РМ” бр. 18/99, 40/99, 96/00, 29/02 и 68/04) е во надлежност на Ј.П. “Македонија пат”. Во текот на 2005 година треба да започне изготвување на студија за патниот сектор во Република Македонија, со посебен акцент на воведување конкуренција во одржувањето на патиштата. Средствата за изработка на оваа студија ги обезбеди EBRD преку донација од Република Франција.
ц)
Во зависност од изворите на финансирање, набавките на патни инфраструктурни проекти се базираат на:
-меѓународни набавки ако за проектот се обезбедени кредитени средства од Меѓународни финансиски институции (WB, EIB, EBRD), и грантови (ЕУ: PHARE, CARDS и други донатори). Процедурите за набавки ги пропишуваат кредиторите, односно донаторите. Во периодот од 1998 година до денес се реализирани, или се во тек на реализација повеќе од 15 вакви патни проекти со вкупна вредност од околу 250 мил. евра.
-кога средствата се обезбедени од локални извори набавките се вршат согласно новиот Законот за јавните набавки („Службен весник на РМ” бр.19/04). Основна новина во овој закон е промовирање на процедури за набавки слични на европските. Една од позначајните новини е и воведување на задолжителна меѓународна набавка за проекти чија вредност е поголема од 1.000.000.00 евра.
B.Истражување во областа на транспортот
1. Дали постојат програми за истражување кои се однесуваат на националниот транспорт?


На регионално ниво постојат повеќе студии за развој кои го третираат во значителна мерка истражувањето на сообраќајот.Такви студии изготвени во изминатиов период се TIRS, REBIS, SBDI.
На локално ниво истражувачки програми за сообраќајот се изготвуваат само за развој на конкретни проекти кои треба да бидат реализирани. Една од законските обврски на Фондот за патишта е да врши броење на сообраќајот на магистралните и регионалните патишта и истото претставува основа за изработка на разни студии за развој и инвестирање. Броењето на сообраќајот во изминатиот период се извршуваше со застарени автоматски бројачи со кои не беше можно да се изврши и класификација на возилата. Во 2004 година, со кредитни средства од Светска банка набавени се современи бројачи со кои во наредниот период значително треба да се подобри квалитетот на базните податоци во сообраќајот.
Програмите за истражување (во делот што се однесува на давање на услуги во воздушната пловидба) се финансирани од донации и од меѓународни институции во кои Република Македонија е член (ICAO, EUROCONTROL), како и CARDS програма I и II фаза (Проект за безбедност во воздушна пловидба и контрола на летање во Западен Балкан).
2. Дали програмите за истражување, кои се однесуваат на транспортот, користат јавни и/или приватни средства за финансирање и доколку користат, колкав износ на финансиски средства се одобрува за такви истражувања?
На државно ниво се користат ограничени средства за истражувачки програми, и истите се за конкретни инфраструктурни проекти.
Приватни средства не се користени.
Во изминатиов период средства за изработка на истражувачки програми се користени од донации меѓу кои во областа на патната инфраструктура:
-средства од Европската Унија за студиите TIRS и REBIS;
-средства од американската агенција US TDA (United States Trade Development Agences)
за изготвување на студија SBDI (South Balkan Development Initiative) која опфаќа развој на патниот и железнички сообраќај, како и нафтовод на европскиот коридор VIII, во периодот до 2020 година. Оваа студија се однесува на Република Македонија, Република Албанија и Република Бугарија;
-средства од TDA за изготвување на студија за испитување на можностите за инвестирање во патната инфраструктура од страна на приватниот сектор преку концесии или PPP.
Во областа на железницата со донација од светска бана во износ од 400. 000 евра изготвени се следниве студии:
-Студија William Henessy, Септември 2001 година - внатрешни профитни центри за товарен и патнички транспорт (Internal Profit Center for Freight and Passanger Transport);
-Студија Victor Alalotud, Септември 2001 година – Развој и калибрација на модели за утврдување на цени за сообраќај;
-Студија Wilburg Smith, Септември 2001 година – Преструктуирање, економска и техничка рехабилитација на Ј.П. “Македонски железници”;
-TDA- Проект за регионално меѓусебно поврзување на железниците, Март 2003 година;
-Студија David Burus, Април 2001 година – Проценка на инфраструктурата и план за развој на инвестиции и оддржување за Ј.П. “Македонски железници”;
-Студија Петровски, Март 2000 година – Основање на програма за преструктуирање на Ј.П. “Македонски железници” за период од три години.
Авио сообраќај
План за локална имплементација и развој (Local implementation plan and development -LCIPD) –
Цел на оваа програма е имплементирање на планови и програми кои се изготвуваат и се под надзор на EUROCONTROL а се однесуваат на Контролата на летање.


CARDS програма – Проект за безбедност во воздушна пловидба и контрола на летање во Западен Балкан. Приоритет на оваа програма е градење на капацитети на/и меѓу државните институции и подготовка на регионални решенија за проблеми од транспортот/инфраструктурата, која треба да заврши до 2006 година.
Имено од европска гледна точка сигурноста на системите за контролата на летање се од висок приоритет. Реформите во Источна Европа и интензивирањето на комуникациите по воздушен пат придонесоа да се актуелизира прашањето на прилагодувањето на системите за контролата на летање во регионот со европските стандарди. Спроведувањето на оваа програма се врши во EUROCONTROL преку наш претставник.
Предлог - Проектен концепт за проектот за раздвојување на Регулаторот и Давателот на услугите во навигацијата во Република Македонија, кој треба да биде реализиран до крајот на 2005 година.
Во последниве 10 година направени се 4 физибилити студии:
-Wilbur Smith - 1996 година Финансирана од Ј.П. за аеродромски услуги “Македонија” Скопје, 200.000 САД долари, истата послужи како основа за развојно планирање од страна на Влада на Република Македонија;
-Pеrsons – 2000 година Донација на Владата на Република Македонија;
-Развојна студија за Аеродром Скопје финансирана од Ј.П. за аеродромски услуги “Македонија” Скопје изведена од ателје Ајвар -Скопје;
-Scott-Wilson - 2004 година, Европска комисија ЕС (REBIS) – ја ангажира консултантската куќа да изработи проект за Модернизација на Аеродром Скопје во рамки на Transport Project Preparation Facility, во вредност од 230.000 евра.
3.Кои се националните приоритети за истражување во врска со транспортот?
Nационалните приоритети за истражување во врска со транспортот se zasnovaat na programite na EU: Regionalna studija za transportna infrastruktura (TIRS) i Регионална Студија за инфраструктура на Балканот (REBIS - Транспорт).
Во јуни, 2004 година во Луксембург, беше потпишан Меморандумот за разбирање на главната регионална Транспортна мрежа на Југоисточна Европа, koj ja pretstavuva согласноста на земјите од процесот на стабилизација и асоцијација за соработка во развојот на инфраструктурата. Како една од потписничките на МзР, Република Македонија, се согласи да соработува во однос на извршувањето и финансирањето на понатамошниот развој на инфраструктурата и/или оперативни студии, и исто така да изготви и имплементира годишен и повеќегодишен акционен план во заеднички напори со другите потписници.
Во организација на Генералниот Директорат за Транспорт и Енергетика се формираше новата Висока Група за транспорт, која се очекува да го изготви својот завршен извештај во октомври 2005 година.
Детектирањето на селектираните проекти кои ќе ги исполнуваат зацртаните критериуми по утврдената методологија ќе започне во февруари 2005 година.
На 25 и 26 октомври во Париз се одржа четвртиот состанок на високо ниво (High Level Meeting) на кој беше презентиран прогресот на имплементација на проектот SEETO (South- East Europe Transport Observatory), кој предвидува поддршка на CARDS земјите кориснички при формирање на технички групи и дефинирање на нејзините активности. Овој проект предвидува следење на проектите од регионалната транспортна мрежа (Core network). Главната задача на SEETO е давањето на подршка околу прибирање на податоци, изработка на повеќегодишни индикативни планови, координација со постоечките работни тела или технички групи во поедини транспортни коридори. Формирањето на Управниот комитет е завршено, а членови на истиот се претставници од земјите кориснички, претставници од Европската комисија и од Меѓународните финансиски институции.


Првиот состанок на Управниот комитет е предвидено да се одржи во февруари 2005 година, кога SЕЕТО и официјално ќе отпочне со активностите.
Проектот за подготовка на проекти од областа на транспортот (TPPF), финансиран од Европската комисија, ќе го обезбеди потребниот инпут, кој ќе овозможи ефективно започнување на што е можно повеќе проекти во рамките на оние проекти кои се доспеани за финансирање. Со проектот ќе се обезбеди изработка на физибилити и други видови на студии во блиска соработка со други земји и со меѓународните финансиски институции.
