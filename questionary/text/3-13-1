I. ТРУДОВО ПРАВО
А. Правна и институционална рамка
Правна рамка
1.Дали постои во вашето трудово право дефиниција за:
a)вработен?
b)самовработено лице?
c)државен службеник ?
d)договор за работа и статус?
e)работодавец?
a)
Во Законот за работни односи (Пречистен текст, “Службен весник на РМ" бр. 80/03), утврдена е дефиниција за работниот однос според која под работен однос се подразбира договорен однос меѓу работникот и работодавецот, заради вршење на определни работи и остварување на правата и обврските од тој однос.
Посебна дефиниција за вработен не е утврдена.
b)
Самовработеното лице врши некои од самостојните дејности, согласно другите посебни прописи за самостојните дејности, на пример: приватна пракса во здравство, адвокатура, нотаријат, уметнички дејности, занаетчиство. Тие дејности се опфатени со законските прописи за даноци и за социјално осигурување.
c)
Според член 3, став 1 и 2 од Законот за државни службеници (“Службен весник на РМ бр. 59/00, 112/00, 34/01, 103/01, 43/02, 98/02, 17/03, 40/03, 85/03. 17/04 и 69/04), државен службеник е лице кое врши стручни, нормативно-правни, извршни, управно-надзорни работи и решава управни работи во согласност со Уставот и со закон и е вработено во органите на државната управа, во органите на единците на локалната самоуправа и Градот Скопје и стручни служби на: Собранието на Република Македонија, Претседателот на Република Македонија, Владата на Република Македонија, Уставниот суд на Република Македонија, Врховниот суд на Република Македонија, судовите, Републичкиот судски совет, Нарородниот правобранител, Јавното обвинителство, Агенцијата за државни службеници и Државниот завод за ревизија (подетално, види одговор на прашање 13_I_C_6)
d)
Работниот однос се заснова со склучување на договор за работа меѓу работникот и работодавецот, а во државните органи и органите на единиците на локалната самоуправа се заснова со решение за засновање на работен однос.
Задолжителни елементи на договорот за работа пропишан со Законот за работни односи се: работите за кои работникот заснова работен однос , траењето на работниот однос (на определено или на неопределено време), работното место и местото во кое се вршат работите, денот на стапување на работа, начинот на вршење на проверка на способноста за работа, работното време, одморите и отсуствата, стручното оспособување и усовршување, висината на основната плата и рок на нејзина исплата и надоместоци од плата и други права и обврски од работен однос во согласност со закон и колективен договор.
Во зависност од видот на договорите за одделни случаи (пример: сезонски работници, работници упатени на работа во странство и друго) пропишани се и дополнителни одредби во врска со содржината на договорот.
Во Законот за работни односи и во посебните закони уредени се основните права на работникот и обврските и овластувањата на работодавецот. Загарантирано е најниското ниво на правата на работникот, додека повисоко право на права на работникот од загарантираното е утврдено во колективните договори, правилници за работа и договорот за работа.
e)
Дефиницијата за работодавец е уредена со Законот за работни односи. Под работодавец се подразбира: претпријатие и друго правно лице кое врши стопанска дејност, установа и друго правно лице кое врши дејност на јавна служба, државен орган и орган на единица на локалната самоуправа и друго домашно и странско физичко и правно лице кое вработува работници. Работодавецот е должен на работникот да му обезбеди работа, за извршената работа да му исплати плата, да се придржува кон одредбите на Законот за работни односи и другите закони, склучените меѓународни договори, други прописи, колективни договори и правилници за работа.
2. Се применува ли вашето трудово право и на други категории на вработени, освен на лицата кои се во платен работен однос?
Дел од прописите од трудовото право се применуваат и на други категории на лица кои не се опфатени со платен работен однос: ученици додека извршуваат практична обука кај работодавец, ученици во изведување на јавни работи, лица на стручна обука, преквалификација или доквалификација, волонтери во правосудството или здравството и други. На овие лица глaвно се однесуват дел и од одредбите прописите за заштита при работа
ипрописите за социјално осигурување.
3.Kои категории на вработени не се опфатени со трудовото законодавство? (на пр. скратено работно време, работа на определено време или привремено работно време преку агенција за вработување)?
Работниците со скратено работно време и на определено време се опфатени со Законот за работни односи, а не се опфатени лицата ангажирани на привремено вработување по основ на договор преку агенции за посредување при вработување.
4. Дали работниците од јавниот и приватниот сектор се третираат различно?
Во Законот за работни односи не се предвидени разлики помеѓу работниците во јавниот и приватниот сектор. Со посебен закон уредени се прашањата во врска со правото на штрајк, а одредби во врска со правото на штрајк се утврдени и во прописите за војската, полицијата, државната управа и во јавните претпријатија.
Законот за државни службеници се однесува на службениците кои вршат работи поврзани со функциите на државата во трите гранки на власт: законодавната, извршната и судската и во локалната самоуправа, и за нив важат посебни правила во врска со селекцијата и вработувањето, статусот, правата и должностите, како и инвалидско осигурување. Законот за здравствено осигурување ("Службен весник на РМ" бр. 25/00, 34/00, 96/00, 51/01, 11/02,и 31/03) и Законот за вработување и осигурување во случај на невработеност ("Службен весник на РМ" бр. 37/97), кои се применуваат за работници од приватниот сектор, се применуваат и за државните службеници.


5. Кои аспекти се покриваат со трудовиот законик (на пр. примарно законодавство донесено од Собрание) и кои аспекти се уредуваат со правни акти на министерства?
Законот за работни односи ги уредува следните прашања:
-општи одредби,
-општите услови за засновање на работен однос,
-одредба за забрана на дискриминација,
-начинот на засновање на работен однос,
-склучувањето на договорот за работа,
-работен однос на неопределено и определено работно време,
-вршењето на работа дома,
-прием на приправници,
-работно време,
-одмори и отсуства,
-заштита на работници при работа,
-посебна заштита на жената, младината и инвалидните работници,
-плата и надоместоци на плата,
-здружување на работниците во синдикати и здружување на работодавците во асоцијации на работодавци,
-материјална одговорност,
-престанок на работен однос,
-заштита на правата на работниците од работен однос,
-инспекциски надзор во областа на работните односи,
-казнени одредби,
-преодни и завршни одредби.
Со регулатива на ниво на Министерството за труд и социјална политика се уредени следните прашања:
-евиденција на колективните договори,
-регистрација на колективните (општи и грански) договори за работа,
-работната книшка,
-други прашања во врска со непосредното спроведување на заштитата на работа.
Посебните работни односи во поедини области се уредени со подзаконски акти - правилници од делокруг на други министерства.
Со Законот за државни службеници се уредени следниве прашања:
-вработување на државните службеници;
-права и должности на државните службеници;
-систем на плати и надоместоци на плати на државните службеници;
-одговорност на државните службеници;
-оценување на државните службеници;
-престанок на вработувањето на државните службеници.
Со уредбите што ги носи Владата на Република Македонија и подзаконските акти што ги носат Агенцијата за државни службеници, органите на државната управа и другите државни органи (правилници, нарeдби, упатства, планови и програми), се разработуваат одделни одредби на законите заради нивно успешно и ефикасно извршување.
Подзаконски правни акти кои ја уредуваат службеничката материја се:
-Уредба за начелата за внатрешна организација на органите на државната управа ("Службен весник на РМ" бр. 93/00 и 14/02);
-Уредба за описот на звањата и соодветноста на работните места со групите и звањата утврдени со Законот за државни службеници ("Службен весник на РМ" бр. 93/00);


-Правилник за начинот, постапката и критериумите за спроведување на стручниот и приправничкиот испит ("Службен весник на РМ" бр. 59/01);
-Правилник за критериумите, стандардите, како и постапката за вработување и селекција на државните службеници ("Службен весник на РМ" бр. 59/01);
-Деловник за работа на Комисијата на Агенцијата за државни службеници за решавање во втор степен по жалби приговори на државните службеници ("Службен весник на РМ"бр. 59/01“);
-Правилник за начинот и постапката за оценување на државните службеници ("Службен весник на РМ" бр. 96/01, и 42/04);
-Правилник за утврдување на работните места со висок ризик по живот и здравјето на државниот службеник ("Службен весник на РМ" бр. 96/01);
-Упатство за поблиските критериуми за доделување парична награда на државните службеници ("Службен весник на РМ" бр. 96/01);
-Етички кодекс на државните службеници ("Службен весник на РМ" бр. 96/01; 16/01“);
-Правилник за начинот и постапката за собирање и обработка на податоци за државните службеници ("Службен весник на РМ" бр. 68/02 и 79/04);
-Упатство за содржината на годишниот план за соодветна и правична застапеност на заедниците ("Службен весник на РМ" бр. 02/04) и
-Упатство за начинот на пресметката и исплатата на платите на државни службеници ("Службен весник на РМ" бр. 31/04).
Покрај тоа, според Законот за држaвни службеници, секој орган во кој се вработени државни службеници, меѓу другото, е должен да донесе правилник за внатрешна организација и систематизација на работните места, програма за стручно усовршување и оспособување на државните службеници и акт со кој се определува начинот на извршувањето на функциите на органот за време на штрајк.
Во Република Македонија како извори на законодаството, покрај Уставот на Република Македонија и законите, се и меѓународните договори, ратификувани од Собранието на Република Македонија (член 188 од Уставот). Едновремено, како извор на правото, од аспект на надлежноста на Министерството за правда, e и судската пракса. Имено, согласно Законот за судовите ("Службен весник на РМ" бр. 36/95, 45/95, 64/03) воедначувањето на примената на законите преку судската пракса е во надлежност на Врховниот суд на Република Македонија.
6. Кои се главните извори на законодавството: меѓународно право, устав, закони, регулативи, колективни договори, обичајно право, судска пракса?
Главни извори на трудовото право се Уставот, прифатените Конвенции на Меѓународната организација на трудот, други склучени и објавени меѓународни договори, закони, уредби на Владата, правилници на министрите, колективни договори, правилници на работодавците за работа и договори за работа.
За правата на работниците главни извори на трудовото право се: законите и колективните договори.
Системот на државна служба во Република Македонија е утврден со Законот за државни службеници и со подзаконските акти кои ја доуредуваат службеничката материја. За прашањата што не се уредени со овој закон и за прашањата за кои овој закон не упатува на примена на друг закон, а се однесуваат на државните службеници, се применуваат општите прописи за работните односи.
7. Дали постои хиерархија на нормите во однос на овие извори на законодавство?
Хиерархија на овие извори на трудовото право постои и е претставена на следниот начин: Уставот, конвенциите на Меѓународната организација на трудот и други меѓународни договори, посебните закони или уредби на Владата, општите закони и уредби на Владaта, правилници на министрите, колективните договори кои ги обврзуваат работодавците, правилници на работодавците за работа и договорите за работа.
8. Дали системот овозможува колективните работни договори да важат за сите вработени во дадениот сектор или територија (на пр.на регионално или национално ниво) ?
Законот за работни односи ги предвидува скоро сите видови на колективни договори според територијална опфатливост, според категорија на дејност, односно професија. Така колективните договори во Република Македонија можат да се склучат на ниво на Република, гранка односно работодавец.
На ниво на Република склучени се два Општи колективни договори: за работниците и за работодавците во стопанството и за јавните служби, јавните претпријатија, државните органи, органите на локалната самоуправа и други правни лица кои вршат нестопанска дејност.
Овие два Општи колективни договори се применуваат непосредно и се задолжителни за организацијата на работниците и организацијата на работодавците кои ги склучиле и за сите работници и работодавци во чие име договорот е склучен.
На ниво на гранка колективниот договор се применува непосредно и е задолжителен за организациите на работниците и на работодавците кои го склучиле, но не и за работодавците и работниците кои не се членови на соодветните организации кои го склучиле.
Истото важи и за колективните договори на ниво на работодавец.
Од изнесеното произлегува дека системот во Република Македонија во областа на колективното договарање дава можност за целосна опфатеност на сите вработени во даден сектор или на одредена територија.
9. На кое ниво обично се склучуваат колективните договори (национално ниво, на ниво на индустрии, ниво на претпријатија, ниво на фабрики)?
Во нашиот систем, според Законот за работните односи дозволено е склучување на колективни договори на три нивоа: ниво на држава, ниво на гранка и ниво на работодавец.
Склучени се два Општи колективни договори, од кои еден за приватниот сектор и еден за јавниот сектор (подетално види одговор на прашање 13_I_A_8).
Склучени се триесет и еден грански колективен договор во одредени гранки или области во приватниот или јавниот сектор.
Податоците се земени од Регистарот за општите и гранските колективни договори, кој во согласност со Законот за работни односи се води во Министерството за труд и социјална политика на Република Македонија.
10. Се применува ли начелото "концесија", во вашиот правен систем, при што правната норма која се наоѓа на пониска хиерархиска скала може да ја измени содржината на правната норма која се наоѓа повисоко на таа скала, под услов неговиот резултат да е поволен за работниците?
Врз начелото „концесија“ се темелат изворите на работното право во Република Македонија. Според Законот за работни односи, ако некое право од работен однос е различно уредено со договорот за работа, правилникот на работодавецот за работа, колективниот договор или законот, за работникот се применува поповолното право, ако со тој или друг закон не е поинаку определено. Според Законот за работни односи колективен договор не може да содржи одредби со кои на работниците им се утврдуваат помали права или понеповолни услови за работа од правата и условите утврдени со закон, а ако содржи такви одредби се применуваат соодветните одредби од законот. Одредбите и актите со кои се одлучува за правата на работниците не смеат да бидат во спротивност со колективниот договор освен ако се поповолни за работникот.
11. Кој суд или судови се надлежни за работни спорови?
Република Македонија нема специјализирани трудово - социјални судови. Во работните спорови во прв степен судат основните судови, во втор степен апелационите судови, а за вонредените правни лекови одлучува Врховниот суд на Република Македонија.
За работни спорови се надлежни основните судови во Република Македонија, утврдени со Законот за судовите ("“Службен весник на РМ" бр. 36/95, 45/95, 64/03).
12. Постои ли трудова инспекција задолжена за надзор на работните услови?
Во состав на Министерството за труд и социјална политика постои посебен Инспекторат за труд. Република Македонија во својот правен систем ги има инкорпорирано Конвенциите број 81 и 129 на Меѓународната организација на трудот кои ја уредуваат проблематиката на инспекција на трудот. (Конвенции преземени со Уставниот закон за спроведување на Уставот, според кои Република Македонија како правен наследник на СФРЈ ги презеде правата и обврските од ратификуваните конвенции).
13. Дали вашето трудово право содржи одредби за заштита на личните податоци на вработените?
Во Законот за работните односи нема посебна одредба која се однесува на уредување на ова прашање. Заштитата на личните податоци на работниците е уредена со посебни закони со кои е обезбедена и осигурана заштита на личните податоци на работниците и начинот на нивното користење. Како посебни закони кои ја уредуваат оваа проблематика се: Закон за евиденциите од областа на трудот ("Службен весник на РМ" бр. 16/04.), Закон за осигурениците и корисниците на правата од пензиското и инвалидското осигурување ("Службен весник на РМ" бр. 16/04) и Закон за заштита на лични податоци ("Службен весник на РМ" бр. 07/05).
Институционална рамка
14. На кој начин државата посредува при социјалните прашања (на пр. постапка при изработка на правни норми, надлежни институции на владата, државни институции одговорни за применување на нормите) ?
Државата со Уставот го гарантира правото на работа и слободата на работа, достапност на секое работно место и обврска под еднакви услови, право на заработувачка од работа доволна за слободен и достоинствен живот и други темелни права од работен однос. Правото на вработените и на членовите на нивнитте семејства на социјална сигурност и социјално осигурување се уредени со закони и колективни договори, а правата во врска со породување мајчинство и нега на деца уредени се со закон. Ратификуваните конвенции на МОТ и билатералните договори за социјално осигурување чинат составен дел на внатрешниот правен поредок и по правна сила се над законот. Поголемиот број на нацрт на закони и предлози за изменување и дополнување на закони ги припремаат надлежните министерства и на Собранието му ги предлага Владата, а кои претходно ги разгледува и Економско
социјалниот совет како трипартитно консултативно тело на трите социјални партнери. Закон уште може да предложи и секој пратеник и најмалку 10.000 избирачи. Иницијатива за донесување на закон може да поднесе до Собранието и секој граѓанин, група граѓани и здруженија.
Државата во социјалните прашања посредува на следните начин:
−преку донесување на закони и други прописи со кои се пропишува најниското ниво на правата на вработените, со можност со други извори на правото да се уредат поповолни права за вработените, преку утврдување на институционалната рамка - основање и делувањето на синдикатите и здруженијата на работодавците, преку склучувањето и правните ефекти на колективните договори, штрајк и lockout, социјалното партнерство и друго, а преку казнените одредби се зајакнува обврската за почитување на законите;
−обезбедува заштита на правата пред судовите и надзор на примената на прописите од страна на надлежните инспекции, вклучувајќи ја инспекцијата на трудот, осигурува примена на конвенциите на МОТ и други меѓународни договори, закони и други прописи;
−преку преговори со синдикатите и склучувањето на колективни договори ги уредува условите за работа во јавниот сектор, а преку претставниците кои ги именувала во управните одбори во претпријатијата во сопственост или во доминантна сопственост на државата учествува и го поттикнува склучувањето на колективни договори на ниво на претпријатие или дејност;
−преку основањето и дејствувањето на јавните установи на Фондот за пензиското и инвалидското осигурување на Република Македонија, Заводот за здраствено осигурување, Агенцијата за вработување на Република Макеоднија, во кои вработените ги остваруваат правата од пензиското и инвалидското осигурување, здравственото осигурување и осигурување во случај на невработеност.
B.Вработување и заштита на вработените
Вработување
1. Дали работодавците слободно одлучуват кои работници ќе ги вработат? Постојат ли конкретни анти-дискриминаторни одредби (врз основа на раса, етничка припадност, религија или вера, старосна или полова ориентација)?
[Ве молиме поточно објаснете ја законодавната и правната рамка]
Според Законот за работни односи работодавецот слободно одлучува колку и кои работници ќе ги вработи. Потребата од работници работодавецот може да ја обезбеди преку огласување на јавен оглас во дневниот печат, објавување на потребата од работник преку јавната служба за вработување, обезбедување на работник директно од самиот работодавец без јавно огласување и преку приватни агенции за посредување при вработување.
Според истиот закон забранета е директна или индирекна дискриминација на основа на раса, боја на кожа, пол, возраст , здравствена состојба односно инвалидитет, религиозно, политичко или друго убедување, членување во синдикати, национално или социјално потекло, статус на семејството, имотна состојба или заради други лични околности.
Согласно Законот за државни службеници, вработувањето во државната администрација е во согласност со два основни принципа: еднаков пристап до работните места во државниот сектор и селекција врз основа на способностите. Тое е во согласност со член 32 став 2 од Уставот на Република Македонија, во кој е утврдено дека секому, под еднакви услови, му е достапно секое работно место. Основен начин за засновање на службенички однос е јавниот оглас и полагањето стручен/приправнички испит.
Начелото на соодветна и правична застапеност на граѓаните кои припаѓаат на етничките заедници во органите на државната власт и другите јавни институции на сите нивоа, е една од темелните вредности на Уставниот поредок на Република Македонија. Понатаму ова начело е подетално утврдено во Законот за државните службеници, при што пред се, се почитуваат критериумите на стручност и компетентност при засновањето на работниот однос на граѓаните кои припаѓаат на етничките заедници во Република Македонија.
2. Дали државата има монопол врз услугите на вработување на одредени работници?
[Ве молиме поточно објаснете ја законодавната и правната рамка]
Државата нема таков монопол. Во Република Македонија основана е јавна установа Агенција за вработување на Република Македонија, којa води евиденција на невработените лица, спроведува подготовки за вработување и активна политика за вработување, посредува за вработување во земјата и странство и обезбедува права за време на невработеност. Наведените дејности освен осигурувањето на правата за време на невработеност, можат да ги вршат и други приватни агенции за посредување при вработување под услов да имаат согласност од Министерството за труд и социјална политика за исполнување на пропишаните законски услови за посредување при вработување.
3. Дали постои одредба за заштита на приватните податоци на работниците? [Ве молиме поточно објаснете ја законодавната и правната рамка]
Според Законот за работни односи нема општа законска одредба која го спречува работодавецот да бара приватни податоци од работникот. Не постои ни одредба спорeд која работникот е должен да дава приватни податоци, во врска со некое право од работен однос или заштита на одредено право од работен однос.
Согласно Законот за државни службеници, Агенцијата за државни службеници води Централен регистар за државните службенци, кој претставува единствена електронска база на податоци за државните службеници. Начинот и постапката за собирање и обработка на податоците за државните службеници се утврдени со Правилник за начинот и постапката за собирање и обработка на податоци за државните службеници, донесен од страна на Агенцијата за државни службеници. Податоците од Централниот регистар претставуваат службена тајна.
4. Кои правни акти ги уредуваат работните односи (договор на неопределено време, договор на одредено време, сезонско вработување, скратено работно време, други форми) ?
Со Законот за работните односи предвидени се следните видови на договори за работа:
-на неопредлено работно време,
-на определено работно време,
-приправник на неопределено или опредлено работно време,
-за сезонски работи,
-за вршење работа дома,


-за упатување на работа во странство,
Задолжителен дел на тие договори се и траењето на неделното работно време кое може да биде договорено како полно или пократко од полното работно време.
Договор за работа на определено време може да се склучи за вршење на работи кои по својата природа траат определено време, со прекин или без прекин до три години. Под прекин не се смета прекинот на работата пократок од триесет работни дена. Работниот однос на определено време може да се заснова до враќањето на привремено отсустниот работник.
Согласно Законот за државните службеници, службеничкиот однос се засновува исклучиво на неопределено време.
5. Дали овие различни односи подлежат на формални услови (пишан договор со одредени задолжителни одредби)?
Според Законот за работните односи, договорот за работа се склучува во писмена форма и се заверува во службата надлежна за посредување при вработувањето. Утврдена е законска обврска договорот за работа да се чува во работните простории на работодавецот, а примерок од договорот за работа, работодавецот да му достави и на работникот.
Договорот за работа содржи одредби особено за:
-работите за кои работникот заснова работен однос,
-траењето на работниот однос,
-работите на работното место кои работникот ќе ги врши,
-местото во кое се вршат работите,
-денот на стапување на работа,
-начинот на вршење на проверка на способноста за вршење на работите на работното место, ако тоа е предвидено како услов за работа,
-работното време,
-одморите и отсуствата,
-стручното оспособување и усовршување,
-висината на основната плата, рок на нејзината исплата,
-заштитата при работа,
-престанокот на работниот однос,
-други права и обврски од работен однос согласно закон и колективен договор.
Писмена форма на решението за вработување во државната служба е задолжителна.
6. Дали се бара од работодавците задолжително да ги информираат вработените за условите на работното место ? Какви информации треба да бидат обезбедени? Дали тоа ги опфаќа работниците од кои се бара да работат во други земји?
Според Законот за работни односи, работодавецот е должен да го запознае работникот со пропишаните мерки и нормативи за заштита при работа во согласност со закон и колективен договор и со сите опасности на работа и со правата и обврските во врска со заштитата при работа и условите за работа. Обврските за известување за наведените прашања важат и за работниците упатени на работа во странство.
Заштита на вработените
7. Кои се правните одредби кои се применуваат при прекин на договор за работа поради породилно или родителско отсуство?
Според Законот за работни односи, работничка за време на бременост, раѓање и мајчинство има право на отсуство од работа во траење од девет месеци непрекинато, а доколку роди повеќе деца една година. Работничка која посвоила дете или деца има право на отуство под исти услови. Ова право може да го користи и таткото или посвоителот на детето.
За време на користењето на ова право работниот однос мирува и по истекот на правото, лицето кое го користело тоа право може да се врати на исто или содоветно работно место.
8.Дали правниот систем го уредува системот на компензација кога договорот за работа
епрекинат поради економски причини (на пр. потешкотии при набавки )?
Според Законот за работни односи на работникот на кој ќе му престане работниот однос поради економски, технолошки, структурални или слични промени, работодавецот е должен да му обезбеди еднократен надомест во вид на испратнина во висина на едномесечна плата на работникот до три, односно за секои три години работен стаж наполнет кај работодавец кај кого му престанува работниот однос, а најмногу осум месечни плати остварени во претходниот месец што се исплатува на престанокот на работниот однос. Работодавецот може да му исплати и поголем износ од утврдениот износ во законот. По престанокот на работниот однос работникот има право на паричен надоместок од осигурување во случај на невработеност соодветно со посебениот Закон за вработување во случај на невработеност ("Службен весник на РМ" бр. 37/97, 25/00, 101/00, 50/01, 25/03, 37/04 и 04/05). Покрај ова право, работодавецот на работникот може да му обезбеди право на обука или преквалификација за вработување кај друг работодавец.
9. Дали правниот систем вклучува одредени права во однос на колективните технолошки вишоци?
Прописите не прават разлика во обезбедување на правото на испратнина за случаите на индивидуален или колективен престанок на работниот однос.
Според Законот за државни службеници, во случај на престанок на вработувањето со укинување или обезбедување на органот, намалување на надлежностите, намалување на обемот на работата или промена на внатрешната организација со укинување на работните места заради структурни промени во државните органи, државните службеници ги имаат правата утврдени со Законот за работните односи и со Законот за пензиското и инвалидското осигурување ("Службен весник на РМ" бр. 80/93).
10. Како се дефинираат колективните или економските технолошки вишоци/отпуштања од работа?
Според Законот за работни односи, на работникот може да му престане работниот однос со отказ поради економски, технолошки, структурални или слични промени во случај кога работодавецот има намера да воведе поголеми промени во производството, во програмата за работа, да направи реорганизација, промени во структурата и технологијата, а кои ќе предизвикаат потреба од намалување на бројот на вработените .
Согласно Законот за државни службеници, во случај на укинување или обединување на органот, намалување на надлежностите, намалување на обемот на работа или промена на внатрешната организација со укинување на работните места заради структурни промени во органите, државните службеници кои ги вршеле тие работи се распоредуваат во истиот орган, на работно место во исто или пониско звање. Предност во прераспоредувањето имаат државните службеници кои се самохрани родители, односно усвоители на дете до седум години, родители на потешко хендикепирано дете, инвалиди на трудот и еден од брачните другари кои се вработени кај ист работодавец.
11. Дали претставниците на работниците имаат право да бидат информирани и консултирани?
Според Законот за работни односи, работодавецот е должен - работниците на кои ќе им престане работниот однос поради економски, технолошки, структурални и слични промени, да ги информира еден месец пред престанокот на работниот однос, во случај на поединечен престанок на работниот однос, или на помал број на работници, а три месеци пред престанокот на работниот однос, во случај на престанок на работен однос на повеќе од 150 работници или 5% од вкупниот број на вработените. Истовремено работодавецот ја известува и службата за посредување при вработување, заради посредување за вработување на овие работници.
12. Кои се претставници на работниците во такви случаи и на кој начин тие се избрани?
Во име на работниците во вакви случаи се јавува синдикалниот претставник кого го избираат работниците. Како синдикален претставник, според Законот за работни односи, се сметаат лицата кои слободно на избори ги избрале синдикатите, членовите на синдикатите или работниците кај работодавецот, во согласност со статут, а кои во согласност со Законот за работните односи се запишани во Регистарот на синдикални организации. Овој Регистар се води во Министерството за труд и социјална политика.
13. Под кои услови тие ги остваруваат овие права?
Активноста на синдикатите и нивниот претставник, не може да се ограничува со акти на работодавецот ако таа е во согласност со закон и колективен договор. Работодавецот е должен да создаде услови за активноста на синдикатот во врска со заштитата на правата на работниците од работен однос.
Претставникот на синдикатот има посебна заштита и не може да биде повикан на одговорност ниту доведен во понеповолна положба вклучувајќи го и престанокот на неговиот работен однос поради членство во синдикатот или учество во синдикални активности со кои се штитат правата и интересите на работниците.
14. Дали органите на државата имаат улога во оваа постапка (на пр. потребно е државните органи да се информираат за планираните технолошки вишоци за да им се даде одредено време да изнајдат решенија за проблемите кои би можеле да произлезат од ваквите мерки на отпуштања од работа)?
Ваква улога според Законот за работни односи има Агенцијата за вработување пред и по донесување на одлуката за отпуштање на работници, а ако работодавецот побара помош и услуги од посредување при вработување, Агенцијата е должна да формира посебна комисија од претставници на центарот за вработување (на ниво на општина), синдикатот кај рабoтодавецот и органот на единицата на локалната самоуправа. Оваа комисија дава советодавна и стручна помош на работодавецот и вработените пред отпуштање од работа.
15. Дали правниот систем вклучува права по однос на поединечно отпуштање/намалување на работна сила ?
Правата на работниците се исти и во случај на поедничен отказ и во случај на колективно отпуштање . Тоа се правото на отказен рок и на отпремина, на обука и преквалификација, а обемот на правата зависи од должина на работниот стаж кај работодавецот.


16. Дали системот гарантира продолжување на работниот договор и по промена на сопственикот на дадената компанија?
Во нашиот систем, поточно во Законот за работни односи ваква посебна одредба не постои. Меѓутоа, за работниците кои ќе продолжат да работат по промената на работодавецот, остануваат истите права од работен однос како и претходно.
17. Кои услови се применуваат во такви ситуации?
Во случаи на промена на работодавецот, работниот однос останува ист безусловно и со иста содржина. Со Законот за работни односи на општ начин се уредени правните последици поради промена на работодавецот или пренесување на дел на претпријатието или погонот - трговското друштво, установа или други правни и физички лица, на одредено или неодредено време.
18. Во такви случаи, дали системот обезбедува заштита од отпуштање? Дали претходниот и сегашниот работодавец се обврзани да ги информираат и консултираат претставниците на работниците? Дали овие права се применуваат и кога претходниот работодавец е во стечајна постапка?
Во вакви случаи работниот однос продолжува според законот, а на отказ од новиот работодавец се однесуваат сите законски одредби за причините и постапката за отказ како да немало промена на работодавецот.
Исто така општите одредби од Законот за работни односи во врска со информирањето и консултирањето на претставниците на работниците важат и за новиот работодавец.
19. Дали правниот систем предвидува било каков надомест за невработени? Постои ли таква одредба во законот за работни односи или законот за социјална заштита?
Според Законот за работни односи, ако на работникот му престане работниот однос поради економски, технолошки, структурални или слични промени, работодавецот е должен меѓу другите предвидени права на работникот да му обезбеди еднократен надомест во вид на испратнина, во висина на едномесечна плата на работникот до три, односно за секои три години работен стаж наполнет кај работодавецот кај кого му престанува работниот однос, а најмногу осум месечни плати во висина остварена во претходниот месец од престанокот на работниот однос, што се исплатува со денот на престанокот на работниот однос.
Работодавецот, според истиот закон, на работникот може да му исплати и еднократен износ во вид на испратнина во повисок износ од претходно изнесеното.
Исто така според Законот за работни односи, работникот кој остварил право на испратнина има право на паричен надоместок и други права по основа на невработеност.
Правото на паричен надоместок во случај на престанок на работен однос постои и е предвидено со Законот за вработување во случај на невработеност ("Службен весник на РМ"
бр. 37/97, 4/98, 14/99, 25/00, 101/00, 50/01, 7/02, 25/03, 37/04 и 04/05).
- Услови за стекнување на право на паричен надоместок
Право на паричен надоместок има невработено лице кое било во работен однос најмалку 9 месеци непрекинато или 12 месеци со прекин во последните 18 месеци, а на кое работниот однос му престанал без негова вина или волја.
Согласно член 67 од Законот за вработување и осигурување во случај на невработеност, право на паричен надоместок не може да оствари невработено лице на кое работниот однос му престанал поради:


-давање писмена изјава на работникот дека сака да му престане работниот однос, освен ако таквата изјава е дадена поради промена на местото на живеење на брачниот другар или склучување на брак;
-спогодбено престанување на работниот однос;
-остварува права од работен однос спротивно на закон;
-престанок на работен однос по сила на закон, освен во случај на престанок на правното лице поради стечај;
-неоправдано изостанување од работа последователно три работни дена или пет работни дена со прекин во текот на една година;
-престанок на работниот однос со отказ од страна на работодавецот за кршење на работната дисциплина или неисполнување на обврските утврдени со закон, колективен договор и договор за работа;
-одбивање да работи на работи на кои е распореден во согласност со закон;
-одбивање да биде преземан со спогодба кај друг работодавец во согласност со закон;
-одбивање обука, преквалификација или доквалификација за друго работно место кај ист или друг работодавец, што му се обезбедува во согласност со закон;
-губење на работната способност согласно со прописите за пензиското и инвалидското осигурување и
-исполнување услови за остварување право на пензија.
-Висина на паричниот надоместок
Со членот 68 од Законот за вработување и осигурување во случај на невработеност, висината на месечниот паричен надоместок за време на невработеност изнесува 50% од просечната месечна нето плата на работникот за последните 24 месеци, за лице кое има право на паричен надоместок до 12 месеци, а 40% за лице кое има право на паричен надоместок подолго од 12 месеци. Надоместокот не може да изнесува повеќе од 80 % од просечната месечна нето плата по работник во Републиката, објавена за последниот месец.
- Време за кое се исплатува паричниот надоместок
Согласно член 71 од Законот за вработување и осигурување во случај на невработеност, времето за кое се исплатува паричниот надоместок зависи од времето за кое невработеното лице било осигурено во случај на невработеност. Паричниот надоместок на невработеното лице се исплатува:
-три месеци, ако има стаж на осигурување најмалку девет месеци во непрекинато траење или 12 месеци со прекин во последните 18 месеци;
-четири месеци, ако има стаж на осигурување 24 месеци во непрекинато траење или 48 месеци со прекин во последните три години;
-шест месеци, ако има над пет до 10 години стаж на осигурување :
-осум месеци, ако има над десет до 15 години стаж на осигурување;
-12 месеци, ако има над 15 години стаж на осигурување;
На невработеното лице, кое има над 15 години стаж на осигурување, а на кое му недостасуваат најмногу до 5 години пред исполнување на услови за стекнување право на старосна пензија, паричниот надоместок му се исплатува до неговото вработување, односно до настапување на некои од основите за престанок на правото на паричен надоместок.
- Престанок на правото на паричен надоместок
Со членот 77 од Законот за вработување и осигурување во случај на невработеност, правото на паричен надоместок на невработеното лице му престанува ако:
-заснова работен однос;
-основа трговско друштво, претпријатие или друго правно лице;
-врши занаетчиска или друга професионална дејност;


-одбие да се јави кај работодавецот ако е упатен од Агенцијата за вработување за засновање работен однос;
-одбие да заснова работен однос кај работодавецот ако го упатила Агенцијата за вработување;
-oдбие вработување со полно или скратено работно време, кое не е помало од половината од полното работно време, а е соодветно на неговото образование, знаење и можности;
-одбие обука, оспособување, преквалификација или доквалификација која одговара на неговата стручна подготовка, знаења и способности или по своја вина ја прекине обуката, преквалификацијата или доквалификацијата;
-исполни услови за стекнување право на пензија или оствари право на пензија;
-невработеното лице од страна на надлежен орган се затекне на работа, е работно ангажирано или врши дејност спротивно на закон;
-ја загуби работната способност со денот на утврдување на изгубената работна способност;
-неоправдано одбие привремено вработување во исклучителни случаи (поплави, земјотреси, неопходно извршување на земјоделски работи и слично) од страна на надлежен орган кој организира акција за отсранување на последиците или за нивно спречување;
-одбие работно ангажирање за вршење на јавни работи;
-одбие вработување на работно место за кое се бара пониска стручна подготовка од неговата, а ако непосредно пред да остане невработен, со своја согласност, работел на такво работно место или изјавил дека прифаќа вработување и на понизок степен на стручна подготовка;
-отпочне издржување на казна затвор, подолго од шест месеци;
-не се јавува во Агенцијата за вработување во утврдениот рок;
-не се јави на покана на Агенцијата за вработување од неоправдани причини;
-не ја извести Агенцијата за вработување во рок од осум дена за секоја промена која е услов или основа за стекнување, остварување или губење на правото на паричен надоместок.
Покрај овој закон постои и посебен систем на социјална заштита утврдена во Законот за социјална заштита ("Службен весник на РМ" бр. 50/97, 16/00 и17/03 и 65/04 )
Со овој закон како права се уредени
1.Правото на постојана парична помош,
2.Еднократната парична помош и
3.Социјалната парична помош.
Право на постојаната парична помош имаат лица неспособни за работа и социјално необезбедени, кои не можат да обезбедат средства за својата егзистенција врз основа на други прописи. Неспособно за работа се смета лице со умерени, тешки и најтешки пречки во интелектуалниот развој и лица со телесна попреченост, самохрана жена за време на бременост еден месец пред породувањето, и самохран родител до три годишна возраст на детето, дете до навршени 15 години или до 26 годишна возраст додека е на редовно школување и жена и маж над 65 годишна возраст.
Постојната парична помош како основно парично право на корисникот се утврдува од просечната месечна нето плата по работник во Република Македонија остварена во последните три месеци и изнесува
-за носител самец 20%,
-за носител со еден соуживател на правото 28%, и
-за носител со двајца и повеќе соуживатели на правото 40% од основицата утврдена со законот.
Правото на постојана парична помош се остварува се додека корисникот е неспособен за работа и материјално необезбеден.
Во Републиката правото на постојана парична помош во месец април 2004 год. го оствариле 5.172 носители (корисници). Исплатени средства за овој месец во износ од 14.997.382,00 ден.
Правото на еднократна парична помош или помош во натура е уредено со Законот за социјална заштита и Правилник за определување на висината на правото на еднократна парична помош ("Службен весник на РМ", бр.2/03 и 57/03).
Ова право се доделува на лице или семејство кои се нашле во положба од социјален ризик, заради претрпена природна непогода, епидемија, смрт, подолго лекување во здравствена установа, на корисник на социјална помош кој земал земјоделско земјиште на плодоуживање и друга социјална криза.
Еднократната парична помош се доделува во висина на просечната месечна нето плата по работник во Република Македонија остварена во последните три месеци. Највисокиот износ на еднократна парична помош може да изнесува до износот од две просечни месечни нето плати по работник во Република Македонија, а најнискиот износ на еднократна парична помош до 30% од просечната месечна нето плата по работник во Република Македонија.
Под помош во натура, се подразбира обезбедување на облека, исхрана и други средства неопходни за минимална егзистенција.
Еднократна парична помош во Републиката во месец април 2004 година користеле 1.922 домаќинства. За овој месец се исплатени 3.049.840.00 денари.
Врз основа на Законот за социјална заштита, Владата на Република Македонија донесува Одлука за условите, критериумите, висината, начинот и постапката за утврдување и остварување на правото на социјална парична помош (" “Службен весник на РМ" бр. 15/98, 21/98, 28/01, 23/02, 91/02, 37/03 и 59/03).
Социјална парична помош може да остварат лица способни за работа и социјално необезбедени кои според други прописи неможат да обезбедат средства за егзистенција. Социјалната парична помош се доделува на домаќинства во кои носителот е:
-лице во работен однос со приходи пониски од правото на социјална парична помош
-пензионери со приходи пониски од правото на социјална парична помош
-невработено лице
-корисник на постојана парична помош.
Висината на социјалната помош се утврдува според релативната линија на сиромаштија, која на годишно ниво изнесува 36.000,00 денари, односно 3.000,00 денари месечно.
Социјалната помош за едночлено домаќинство се определува во висина од 57% од пресметаната релативна линија на сиромаштијата и изнесува:
-за едночлено домаќинство 1.700,00 денари,
-за двочлено домаќинство 2.200,00 денари,
-за тричлено домаќинство 2.800,00 денари,
-за четиричлено 3.600,00 и за петочлено и повеќечлено домаќинство 4.200,00 денари.
Социјалната парична помош во Република Македонија во месец април 2004 година, оствариле 64.163 домаќинства. Исплатени се вкупно 139.283.177,00 денари
Социјалната парична помош се исплатува од денот на стекнување на правото и за првите 24 месеци се исплатува во висина определена со Одлуката. Во текот на третата, четвртата и петтата година се исплатува во висина од 70% од утврдената основица. По петтата година се исплатува во висина од 50% од утврдената основица.
C. Услови за работа и плата
Услови за работа
1. Какви казни работодавците можат да изречат во случај на неизвршување на работните задачи?
Според Законот за работни односи, во случај на неизвршување на работните задачи работодавецот може да му го откаже договорот за работа на работникот поради неспособност да ги извршува работните задачи, поради нарушување на работниот ред и дисциплина и друго. Покрај престанок на работен однос со отказ, работодавецот може отказот да го замени со парична казна која не може да биде поголема од 15% од месечната плата на работникот во траење од еден до шест месеци.
Со законот и со колективен договор поконкретно се утврдени случаите, условите и видовите на отказ, како и критериумите и начинот на престанок на работен однос со отказ.
Според одредбите на Законот за државни службеници, државниот службеник лично е одговорен за вршењето на службените задачи. За повреда на службената должност државниот службеник, освен генералниот, односно државниот секретар, одговара дисциплински. Одговорноста за сторено кривично дело, односно прекршок не ја исклучува дисциплинската одговорност на државниот службеник.
Државниот службеник одговара дисциплински за дисциплинска неуредност и дисциплински престап.
Дисциплинска неуредност претставува полесна, незначителна повреда на службената должност, односно полесна повреда на угледот на службата или угледот на државниот службеник.
Дисциплинскиот престап е потешка, значителна повреда на службена должност, односно потешка повреда на угледот на службата или угледот на државниот службеник.
За повреда на службената должност на државниот службеник може со решение да му се изрече една од следниве дисциплински мерки:
1.јавна опомена;
2.парична казна во висина од 10% до 30% од висината на едномесечниот износ на платата исплатена во последниот месец пред извршувањето на повредата на службената должност и
3.престанок на вработувањето.
Дисциплинска неуредност е :
1.недоаѓање на работа во определеното време и одење од работа пред истекот на работното време и покрај опомената од непосредно претпоставениот државен службеник;
2.неуредно чување на службените списи и податоци;


3.неоправдано недоаѓање на работа до два работни дена во текот на една календарска година и
4.неносење на ознаките со личното име, ако таква обврска постои.
Дисциплински престап е:
1.неизвршување или несовесно, непристојно, ненавремено или небрежно вршење на службената должност;
2.изразување и застапување на политичко уверување во вршење на службените задачи;
3.одбивање да се даде или давање на неточни податоци на државните органи, правните лица и на граѓаните, доколку давањето на податоци е пропишано со закон;
4.незаконско располагање со материјалните средства;
5.одбивање на вршење на службените задачи од работното место на кои е распореден или одбивање на наредби од непосредно претпоставениот државен службеник;
6.непочитување на актот од член 27 став (2) на овој закон;
7.непреземање или делумно преземање на пропишаните мерки за осигурување на безбедноста на доверените предмети;
8.предизвикување на поголема материјална штета;
9.повторување на дисциплинска неуредност;
10.примање на подароци или друг вид корист и
11.одбивање на стручно оспособување и усовршување на кое државниот службеник се упатува.
За дисциплинските престапи од точките 1) до 10) се изрекува парична казна од 10% до 30% од едномесечниот износ на платата исплатена на државниот службеник во месецот пред извршувањето на дисциплинскиот престап, а доколку настапиле штетни последици за органот, а притоа не се утврдени олеснителни околности за државниот службеник кој го сторил престапот, се изрекува мерка престанок на вработувањето.
За дисциплинскиот престап од точка 11) може да се изрече парична казна во висина од 10% до 30% од едномесечниот износ на платата исплатаена на државниот службеник во месецот пред извршувањето на дисциплинскиот престап.
Соодветна дисциплинска мерка за сторен дисциплински престап на државниот службеник изрекува министерот, односно функционерот кој раководи со органот, по спроведената дисциплинска постпака на предлог на Комисијата за водење на дисциплинска постапка за дисциплински престап.
Дисциплинските мерки против државниот службеник за дисциплинска неуредност ги изрекува министерот, односно функционерот кој раководи со органот, а по претходен писмен извештај од непосредно препоставениот државен службеник.
2.Дали правниот систем им овозможува на работниците некои основни права, како што
ечовечкото достоинство на работното место?
Врз основа на одредбата на Уставот на Република Македонија (член 25), која се однесува на гаранција за почитување на заштита на приватноста и достоинството, за човековото достоинство на работното место содржани се одредби во трудовото законодавство и меѓународните документи од оваа област.
Во таа смисла Законот за работни односи содржи посебна глава на одредби за заштита на работниците при работа. Со овие одредби се уредени прашањата кои се однесуваат на обврските на работодавецот во врска со обезбедување и спроведување на заштита при работа во согласност со овој закон и други прописи и колективните договори.
3. Која е најниската старосна граница за вработување?
Најмалата возраст за вработување е 15 години.


4. Од која возраст и под кои услови можат децата да извршуваат полесни работни задачи?
Во Законот за работни односи не се утврдени можности за работа на деца помлади од 15 години, а соодветно на тоа не се утврдени и услови под кои би можеле деца да работат работи од помал обем.
5. Кои други чекори се преземени за заштита на нивниот физички и морален интегритет?
Како мерки за заштита на физичкиот и морален интегритет на децата кои работат Законот за работни односи пропишува:
-забрана за вршење подземни работи во рудници,
-забрана за вршење на особено тешки, напорни и по здравјето и животот штетни работи,
-претходно утврдување на општата здравствена способност (пропишано со подзаконски акти),
-забрана за работа ноќе во индустријата, градежништвото и сообраќајот со исклучоци кога тоа го бара јавниот интерес, со согласност на органот на државната управа надлежен за работите на трудот.
Децата кои работат можат да користат годишен одмор зголемен за седум работни дена повеќе од максимумот.
6. Дали постојат посебни одредби во поглед на бројот на работни часови за лица помлади од 18 години? Ако постојат што тие уредуваат ?
Според Законот за работни односи на работник помлад од 18 години не може да му се определи да работи подолго од полното работно време. Законот не допушта овие работници да работат прекувремена работа и подолго работно време од утврденото полно работно време.
7. Дали постојат општи одредби за работното време?
Според Законот за работни односи, полното работно време изнесува 40 часа во работната недела. Работодавецот може да воведе работно време пократко од 40 часа неделно (скратено работно време), под условите утврдени со овој закон.
8. Кое е максималното работно време во текот на една работна недела?
Полното работно време не смее да биде подолго до 40 часа неделно.
Во случаи на виша сила, вонредни околности, вонредно зголемување на обемот на работа и други случaи на итни и непоходни потреби утврдени во законот, работното време на работникот може да биде подолго од 40 часа, но не подолго од десет часа неделно (покрај задолжителните 40 часа).
Работното време подолго од 40 часа во работната недела може да трае само онолку време колку што е неопходно потребно да се отстранат опасностите, односно да се спречат штетните последици.
9. Кои се различните начини на организирање на работното време (на пр. годишно, флексибилно, прекувремено итн.)?
Работникот може да склучи договор за работа за полно работно време и за скратено работно време. На работниците на кои и со примена на заштитни мерки, штетните влијанија не можат во потполност да се отстранат, постои можност за скратување на работното време, сразмерно на штетното влијание врз здравјето односно работната способност, но не пократко од 30 часа во работната недела.
Работодавецот може да воведе работно време пократко од полното работно време, кога работата е организирана во смени, но не пократко до 32 часа неделно за работниците кои работат во смени.
Работодавецот може да утврди работно време пократко од полното работно време, и за извршување на секојдневни работи од помал обем или за работи кога потребата или природата на работата тоа го бара.
Забранета е прекувремена работа за малолетници, работничка за време на бременост или со дете до две години возраст. По исклучок, на нејзино барање работничка со дете постаро од една година може да работи прекувремено.
Исто така , по исклучок, со негова писмена согласност, самохран родител кој што има дете помало од седум години, или дете тежок инвалид, може да работи прекувремено.
Еден од родителите на потешко хендикепирано дете има право да работи со половина од полното работно време, ако двајцата родители се во работен однос или ако родителот е самохран, врз основа на наод од надлежна лекарска комисија, ако детето не е сместено во установа за социјално-здравствено згрижување. Скратеното работно време во овој случај се смета како полно работно време.
Може да се изврши прераспределба на работното време кога тоа го бара природата на дејноста, односно работите и задачите, организацијата на работата, подоброто користење на трудот, порационалното користење на работното време, така што вкупното работно време на работникот во просек да не биде подолго од 40 часа неделно во текот на годината.
10. Каков е системот на платено отсуство?
Работникот има право на годишен одмор во траење од најмалку 18, а најмногу 26 работни дена. Ако во календарската година во која засновал работен однос работникот нема една година работа, има право на годишен одмор во траење од по два работни дена за секој месец поминат на работа, но не повеќе од 18 работни дена. Со грански колективен договор се определува дожината на годишниот одмор за работници кои работат под посебни услови на работа, но не подолго од 36 работни дена. Траењето на годишниот одмор подолго од најкраткиот пропишан се определува со колективен договор или договорот за работа. Во текот на календарската година работникот има право на отсуство од работа со платен надомест и други права (до седум работни дена) во случаи и под услови утврдени со колективен договор, а особено при стапување во брак, смрт на член на потесно семејство, полагање на стручен и друг испит за потребите на работодавецот и слично.
11. Каква заштита постои за работниците кои работат ноќна смена?
Како ноќна работа се смета работата во времето од 22 часот навечер до 6 часот наутро, наредниот ден, а во земјоделството меѓу 22 часот навечер и 4 часот наутро, наредниот ден.
Работното време ноќе претставува посебен услов за работа при утврдување на правата на работникот.
Работничка од областа на индустријата и градежништвото не може да се распореди на работа ноќе, ако работата во тоа време би оневозможила да оствари одмор од најмалку седум часа во времето меѓу 22 часот навечер и 5 часот наутро, наредниот ден.
Оваа забрана не се однесува на работничка која има посебни овластувања и одговорности или која врши работа на здравствена, социјална и друга заштита на работници.
По исклучок работничка може да работи ноќе кога е неопходно да се продолжи работата прекината од виша сила и кога е потребно да се спречи штета на суровини или на друг материјал или кога тоа го бараат особено сериoзни економски, социјални и слични околности под услов работодавецот за воведување на таквата работа да добие дозвола од Министерството за труд и социјална политика.
Работникот за ноќна работа има право на зголемена плата.
12. Имаат ли социјалните партнери било каква улога при спроведување на различните облици на организација на работното време?
Со прописите е определено единствено најдолго неделно работно време, одмор помеѓу два последователни работни денa во траење од најмалку 12 часа непрекинато, одмор во текот на работниот ден од 30 минути, а за заштитената група на работници (малолетници, жени, трудници, родители на мали деца и самохрани родители) и ограничување во поглед на ноќната работа, прекувремената работа и работата со прераспределба на работното време. Во рамките на утврдената законска рамка, социјалните партнери можат да склучуваат колективени договори и да го определуваат распоредот на работното време и според потребите на работењето на работодавецот, со ограничувањата на централните власти кои се пропишани за државните органи и за јавните служби.
13. Дали системот обезбедува заштита на работници кои се ангажирани со договор на определено време или со договор за скратено работно време или се ангажирани од агенција за привремено вработување?
Системот обезбедува заштита на работниците и со договорите за работа со неполно работно време и со определно време. Ваквиот работен однос може да се продолжува во времетраење до 3 години, (работа на опредeлено време), а ако и понатаму има потреба се трансформира во работен однос на неопределено време.
Нема законско ограничување за траење на договорот за работа со неполно работно време.
14. Каква заштита постои во случај на крупни промени на условите на работа?
Значајна промена на условите за работа не е самa по себе оправдана причина за прекинување на договорот за работа. За намерата за воведување на нова технологија и промени во организацијата и начинот на работа работодавецот е должен да се советува со синдикатот. Во вакви случаи работодавецот е должен на работникот да му понуди можност за вработување кај друг работодавец, обука, преквалификација или доквалификација или испратнина согласно способностите на работникот и потребите на работа.
Плата
15. Постои ли загарантиран минимален износ на плата? Дали е ова законски минимум или зависи од колективен договор? Како се утврдува платата? Кои критериуми се релевантни?
Минималниот износ на плата со закон не е загарантиран.
Според Законот за работни односи платата на работникот не може да биде пониска од најниската плата утврдена за одредени степени на сложеност според закон или колективен договор.
Најниската плата за најнизок степен на сложеност ја утврдуваат и објавуваат потписниците на Општиот колективен договор најмалку еднаш квартално. При утврдувањето на најниската плата се поаѓа од трошоците на живот, од економските можности на стопанството, општото
ниво на платите во земјата, нивото на продуктивноста, социјалните давања и други економски и социјални давања.
16. На кој начин се гарантира исплата на неделните и месечните плати?
Според Законот за работни односи, платата се пресметува и исплатува еднаш месечно, работодавецот е должен да води евиденција за пресметаната и исплатената плата, а на работникот да му издаде потврда за исплатената плата, односно надоместоците и продонесите од плата.
17. Дали работниците имаат привилегија при наплатата и подмирувањето од имотот на работодавецот кога станува збор за исплата наделните и месечните плати?
Според Законот за стечај (“Службен весник на РМ" бр. 17/04) предвиден е приоритет во наплатата на побарувањата на неизмирените придонеси од плата за пензиското и инвалидското осигурување на работникот од стечајната маса на работодавецот во однос на доверителите.
18. Постојат ли дополнителни гаранции доколку работодавецот е инсолвентен? Поточно, дали системот овозможува основање на посебни институции кои гарантираат надоместување на одреден износ на работниците поради инсолвентност на работодавецот? На кој начин работат таквите институции и кој управува со нив?
Во нашиот систем вакви установи не се предвидени.
19. Дали постојат програми за учество на работникот во распределба на профитот, акции итн.?
Со Законот за работни односи, предвидено е платата на работникот да се обезбедува од средствата на работодавецот сразмерно на извршената работа како и придонесот на работникот во создавањето на добивката, во согласност со закон и колективен договор. Исто така со Општите колективни договори за стопанство ("Службен весник на РМ" бр. 29/94, 87/01) и нестопанство ("Службен весник на РМ" бр. 39/94, 73/01“) на Република Македонија е предвидено работникот да има право на плата и по основ на придонесот во создавањето на добивката во согласност со условите и критериумите утврдени со колективен договор на ниво на гранка, односно на ниво на работодавец. Така, доколку со колективен договор на ниво на гранка, односно на ниво на работодавец се утврдуваат критериуми и услови, на работникот да му се исплати плата по однос на добивка.
D. Работни спорови
1. Дали постои посебен суд надлежен за спорови од колективните договори?
За споровите од колективните договори не постои посебен суд. Заштитата се остварува пред основните судови кои, помеѓу другото, се надлежни и за споровите од работен однос.
2. Дали Постои ли право на штрајк?
Правото на штрајк е загарантирано со Уставот на Република Македонија, а е уредено и со ЗРО, Законот за штрајк (“Службен лист на СФРЈ" бр. 23/91) и други посебни закони (пр. државна управа, полиција, војска и јавни претпријатија).
Синдикатот и неговите здруженија имаат право да организираат штрајк заради остварување на своите економски и социјални права од работен однос. Организирањето и учеството во законски спроведен штрајк не претставува повреда на обврските од работен однос. Во спротивно, организирањето и учество во штрајк спротивно на одредбите од законот претставува повреда на обврските од работен однос и врз основа на тоа може да дојде до прекин на работниот однос.
Според Законот за државни службеници, државните службеници, заради остварување на своите економски и социјални права, имаат право да основаат синдикати и да членуваат во нив под услови и на начин утврдени со закон и имаат право на штрајк.
3. На кој начин е регулирано правото на штрајк?
Според Законот за штрајк, штрајкот мора да му биде најавен на работодавецот. Со одлуката за стапување во штрајк се утврдуваат барањата на работниците, времето на почетокот на штрајкот и местото на одржувањето на штрајкот. Се формира орган кој ќе ги застапува интересите на работниците и ќе го води штрајкот (штрајкувачки одбор).
Штрајкувачкиот одбор е должен штрајкот да го најави најдоцна пет дена пред денот определен за почеток на штрајкот.
Штрајкувачкиот одбор и претстaвниците на органот на кои им е најавен штрајкот се должни почнувајќи од денот на најава на штрајкот и за време на штрајкот да се обидат спогодбено да го решат најавениот спор.
Штрајкот престанува со спогодба меѓу субјектите што ја донеле одлуката за штрајк и органите на кои таа одлука им е доставена или со одлука на синдикатот, односнo на работниците што ја донеле одлуката за штрајк.
Државните службеници се должни во остварувањето на правото на штрајк да обезбедат минимум непречено извршување на функциите на органот, неопходното ниво во остварувањето на правата и интересите на граѓаните и на правните лица и извршувањето на ратификуваните меѓународни договори.
Министерот, односно функционeрот кој раководи со органот, со акт ги определува начинот на извршувањето на функциите на органот за време на штрајк, како и бројот на државните службеници кои ќе работат на извршување на овие функции и интересите на граѓаните и на правните лица и извршувањето на ратификуваните меѓународни договори. За непочитувањето на одредбите од актот со кои се уредува начинот на извршување на минимумот непречено извршување на функциите на органот и неопходното ниво во остварувањето на правата и интересите на граѓаните и на правните лица и извршувањето на ратификуваните меѓународни договори, државниот службеник одговара дисциплински, за сторен дисциплински престап што претставува потешка значителна повреда на службената должност. За време на штрајк државниот службеник има право на плата во висина од 60% од платата што ја примил претходниот месец.
4. Какви ограничувања постојат во однос на правото на штрајк во приватниот и јавниот сектор?
Ограничувања на правото на штрајк не постои во зависност од видот на сопственост на работодавецот, а постои само во зависност од видот на дејноста. Со посебен закон се уредува правото на штрајк во армијата, полицијата, државната управа и некои јавни служби.
Штрајкувачкиот одбор и работниците што учествуваат во штрајкот се должни штрајкот да го организираат на начин на кој не се загрозува безбедноста и здравјето на лицата и имотот и се овозможува продолжување на работата по завршувањето на штрајкот . Кај работодавците кои вршат дејност или работа од јавен интерес утврдени со закон, со општ акт односно со колективен договор се утврдуваат работите и задачите и начинот на нивното извршување за


време на штрајк, а тие во основа треба да обезбедат минимум на процесот на работата која обезбедува сигурност на луѓето и имотот или се незаменлив услов за животот и работата на граѓаните или за работата на други работодавци и извршување на меѓународните обврски.
Единствено ограничување за државните службеници во остварувањето на правото на штрајк е што имаат обврска да обезбедат минимум непречено извршување на функциите на органот, неопходното ниво во остварувањето на правата и интересите на граѓаните и на правните лица и извршувањето на ратификуваните меѓународни договори. Министерот, односно функционерот кој раководи со органот, со акт ги определува начинот на извршувањето на функциите на органот за време на штрајк, како и бројот на државните службеници кои ќе работат на извршување на овие функции и на обезбедување на условите на неопходното ниво во остварувањето на правата и интересите на граѓаните и на правните лица и извршувањето на ратификуваните меѓународни договори.
Организирање и учество во законски спроведен штрајк не претставува повреда на обврските од работниот однос.
5. Дали е дозволено исклучување од работа?
Исклучување од работа постои во случај кога штрајкот е организиран и изведен спротивно на законот.
6. Како е регулирано исклучувањето од работа?
За исклучувањето од работа се применуваат прописите кои се однесуваат на прекин на работниот однос во случај на повреда на работните обврски, според Законот за работни односи.
Работниот однос му престанува на работникот со отказ од страна на работодавецот поради кршење на работната дисциплина или неисполнување на обврските утврдени со закон, колективен договор и договор за работа ако:
1.не ги почитува редот и дисциплината според правилата пропишани од страна на работодавецот;
2.не ги извршува или несовесно и ненавремено ги извршува работните обврски;
3.не се придржува на прописите што важат за вршење на работите на работно место;
4.не се придржува на распоредот и користењето на работното време;
5.не побара отсуство или навремено не го извести работодавецот за отсуство од работа;
6.поради болест или оправдани причини отсуствува од работа, а за тоа во рок од 48 часа не се извести работодавецот;
7.со средствата за работа не постапува совесно или во согласност со техничките упатства за работа;
8.настане штета или грешка во работењето или загуба, а за тоа веднаш не го извести работодавецот;
9.не ги употребува прописно или не ги одржува средствата и опремата за заштита при работа и
10.незаконско или неовластено ги користи средствата на работодавецот.
Во зависност од степенот на одговорноста, условите под кои е направена повредата, поранешната работа и однесување и тежината на повредата, работодавецот може отказот да го замени со парична казна (во погоре наброените случаи).
Работниот однос на работникот му престанува без отказен рок во случаите на кршење на работниот ред и дисциплина или неисполнување на работните обврски утврдени со овој или друг закон, колективен договор и договор за работа ако:
1.неоправдано изостане од работа три последователни работни дена или пет работни дена со прекин во текот на една година;


2.го злоупотреби боледувањето;
3.не се придржува кон прописите за заштита од болест, заштита при работа, пожар, експлозија, штетно дејствување на отрови и други опасни материи и ги повредува прописите за заштита на животната средина;
4.внесува, употребува или е под дејство на алкохол и на наркотични средства;
5.стори кражба или во врска со работата намерно или од крајно невнимание ќе предизвика штета на работодавецот;
6.го злоупотреби или пречекори службеното овластување и
7.оддаде деловна, службена или државна тајна.
Одлуката за престанок на работниот однос се дава во писмена форма, со право на приговор и судска заштита во законски рок според Законот за работни односи.
7. Дали постојат посебни постапки за решавање на работните спорови како на пр. помирување, посредување или арбитража?
Во нашето законодавство нема посебни постапки за алтернативно решавање на споровите (помирување, арбитража, посредување).
Според Законот за работни односи, во случај на спор во примената на колективен договор, за спорните прашања може да решава посебен арбитражен совет. Составот, начинот на работа и правното дејство на одлуката на арбитражаниот совет се уредува со колективен договор.
Со Стратегијата за реформа на правосудниот систем на Република Македонија во следниот период се предвидува да се донесе законски акт, кој ќе има за цел да востанови правна рамка за вонсудска заштита на повредените права на граѓаните во соодветни области. Оваа законодавна активност е предвидена.
