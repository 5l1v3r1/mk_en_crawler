IV. НЕХАРМОНИЗИРАНИ ОБЛАСТИ
А. Мерки кои имаат ист ефект како и квантитативните ограничувања
1. Дали постојат законски мерки, прописи или одредби на државно или локално ниво за производство, дистрибуција и маркетинг за прехрамбени и индустриски производи:
а) Кои се однесуваат на цените на овие производи, (на пр.одредување на цените на пониско или повисоко ниво кога увозот или продажбата на производот е забранета или ограничена, дефинирање на нивото на профит или други компоненти на цената)
Во Република Македонија не постојат законски мерки, прописи или одредби кои се однесуваат на цените на производите.
b) Кои автоматски (или не) бараат увозна дозвола или одобрение за увоз на стоки (како на пример увозот на автомобили)
Во Република Македонија не постојат законски мерки, прописи или одредби со кои се бара увозна дозвола или одобрение за увоз на стоки.
c) Кои овозможуваат пристап на домашниот пазар под услов да има еден застапник или претставник на територијата на земјата (на пр. законодавство со кое продажбата на одредени стоки е предмет на одобрување од само едно лице кое е лоцирано таму)?
Во Република Македонија не постојат законски мерки, прописи или одредби кои овозможуваат пристап на домашниот пазар под услов да има еден застапник или претставник на територијата на Македонија.
d) Кои ги обврзуваат увозниците да имаат простории за складирање (на пр. законодавство кое се применува само за увезени стоки кое бара тие стоки да се складираат извесно време пред да се продадат)?
Фирмите кои вршат увоз на нафтени деривати се должни да располагаат со посебни складови. Оваа обврска се однесува и на увозниците и на трговците на големо.
e) Кои поставуваат одредени услови за маркетинг на увезените производи (како на пример за нивната форма, големина, тежина, состав, идентификација, пакување, етикетирање) кои се различни од оние кои се бараат за домашните производи или пак за кои се бара или поттикнува употребата на посебен вид пакување (форма, големина, состав) за да можат да се продаваат на домашниот пазар, без оглед дали се домашни или увозни (на пр. барање некои производи да можат да се продадат само спакувани во посебна форма)?

Со Законот за безбедност на храната и на производите и материјалите што доаѓаат во контакт со храната (“Службен весник на Република Македонија” бр. 54/02) дадени се одредени услови за пакувањето, видовите и големината на пакувањето, нето тежината или волуменот на производот, составот, идентификација и етикетирањето, но овие услови се однесуваат на сите производи, без разлика дали се од домашно потекло или се увезени. Исто така за сите наведени услови производителот, трговецот на храна или увозникот се должни да ги исполнат условите од Македонскиот Кодекс за храна. Дел од правилниците се изработени, а дел се во процедура на изработка и соодвествуваат на европското законодавство.
f) Што ги обрзува економските оператори да ги етикетираат своите прозиводи со назнака „Произведено во...“ (задолжителна назнака за потекло)?
Не постојат.
g) Кои го поттикнуваат купувањето (од страна на поединци или државни органи) само на домашни производи или даваат предност на купувањето на овие производи во промотивни кампањи (пр. промотивни активности со учество на јавните власти кои се однесуваат само на производи од домашни производители или од домашни суровини)?
Не постојат.
h) Кои ги исклучуваат само увезените производи, целосно или делумно, од можноста за користење на домашни постројки или опрема односно тие да се наменети само за, целосно или делумно, за домашните производи?
Не постојат.
i) Кои увозните производи ги подложуваат на контроли, (дополнителни, во однос на оние кои произлегуваат од постапката за царинење) кои не се спроведуваат за домашните производи (ветеринарна, санитарна, фитосанитарна или друг вид на контрола)?
Потполно исти мерки се спроведуваат од страна на инспекциските органи во однос на контролата кај домашните и увезените производи .
j) Кои им овозможуваат само на трговците кои имаат дозвола за производство или увоз на големо да увезат одредена стока (на пр.систем за лиценцирање на производство или продажба на големо на одредени производи, кој им дозволува само на носителите на вакви дозволи да увезуваат стоки?)
Во Република Македонија не постојат мерки кои им овозможуваат само на трговците кои имаат дозвола за производство или увоз на големо да увезат одредена стока.
k) Кои создаваат монопол во продажбата на одредена стока (цигари, алкохол)?
Во Република Македонија не постојат мерки кои создаваат монопол на продажбата на одредена стока.
l) Кои овозможуваат користење на заштитени имиња само за домашните производи и ако е така под кои услови (пр. правила со кои се резервира употребата на конкретен опис само за производи произведени во земјата од домашни суровини)?
Во Република Македонија не постојат мерки кои овозможуваат користење на заштитени имиња само за домашните производи.
2. Дали имате некои информации – дури и некомплетни - врз основа на кои би можело да се процени колку пати вашите институции интервенирале за да ја забранат или повлечат од пазарот продажбата на одредени приозводи во текот на 2002 и 2003 и заради кои причини? Пр: ризик по здравјето, нецелосно етикетирање, несоодветно информирање на потрошувачите, неможност да се биде во согласност со задолжителните стандарди и сл.?
Ве молиме опишете ја моменталната состојба и предвидениот развој со прецизен временски распоред.

Државниот пазарен инспекторат, како орган во состав на Министерството за економија врши контрола на прехранбените и земјоделски производи согласно Законот за контрола на квалитетот на земјоделските и прехранбените производи во надворешно трговскиот промет („Службен весник на Република Македонија „ бр. 5/98).
Податоци за извршени контроли на прехранбени и земјоделски производи од увоз:
Поради несоодветен квалитет донесени се 73 решенија за одбиени барањата за увоз на прехрамбени и др. производи поради несоодветност со пропишаните параметри во законски и подзаконски акти за: освежителни пијалоци, инстант напитоци, енергетски напитоци, конзервирано овошје и зеленчук, масла за јадење, готварска сол, сушено овошје, шеќер, ориз, грав, брашно, кондиторски производи, урми, комов дестилат за алкохолни пијалоци, гуми за џвакање, адитиви, трици, павлака и др.
Податоци за извршени контроли на прехранбени и земјоделски производи од домашен пазар:
Од табелата е видно дека во 2003 година се извршени 25.917 надзори, од кои најголем дел односно 17.228 надзори се извршени во трговијата, а останатите се во областа на туристичката и угостителската дејност, занаетчиството како и во однос на квалитетот на прехрамбените производи.
Решенијата во управна постапка главно се однесуваат на исполнети минимално технички и други услови пропишани со Закон, не водење или не ажурно водење на евиденцијата за набавка и продажба на производи и сл.

До основните судови поднесените вкупно 9.266 барања за поведување на прекршочна постапка се однесуваат на повреди на законските прописи од областа на трговијата, угостителството, занаетчиството како и заштитата на потрошувачите во повеќе области.
Во овој период надзорите беа насочени и кон сузбивање на пиратеријата поради што и најголемиот дел на одземени производи беа пиратски ЦД, ДВД и сл., кои по завршување на судската и др. постапка беа поништени на депонијата Дрисла во Скопје.
Управата за ветеринарство, согласно Законот за ветеринарно здравство („Службен весник на Република Македонија „ бр. 28/98) во текот на 2003 година на граничните премини има извршено вкупно 13.360 прегледи по службена должност на пратки од животинско потекло, од кои: при увоз 7.964, извоз 1.023 и провоз 4.373.
При извршените контроли и прегледи во процесот на производството и прометот како хигиенско неисправни производи, запленети се: месо 54.091 кг во внатрешниот промет, 2.513 кг од увоз и 25.541 кг при извоз; производи од месо 24.814 кг во внатрешниот промет, производи од млеко 17.655 кг во внатрешниот промет; риби и производи од риби 2.785 во внатрешниот промет.
Државниот инспекторат за земјоделство, како орган во состав на Министерството за земјоделство, шумарство и водостопанство, покрај општите овластувања што ги има, според посебните прописи од Законот за земјоделска инспекција, како основен закон, во кој се предвидени одредби за донесување на решение за забрана, повлекување од промет за отстранување на недостатоците и времено одземање, со потврда за привремено одземени предмети, врши инспекциски надзор и врз основа на други закони од областа на земјоделството и рибарството, и тоа:
−Закон за заштита на растенијата („Службен весник на Република Македонија „ бр.25/98
и 6/2000)
−Закон за квалитетот и контролата на квалитетот на вештачките ѓубрива („Службен весник на СРМ„ бр. 10/73 и „Службен весник на Република Македонија „ бр. 83/92)
−Закон за рибарството („Службен весник на Република Македонија „ бр. 62/93)
−Закон за семенски, саден материјал и материјал за размножување, признавање, одобрување и заштита на сорта („Службен весник на РМ„ бр.41/2000)
−Закон за тутунот („Службен весник на Република Македонија „ бр.69/96 и 15/98)
−Закон за сточарството („Службен весник на Република Македонија „ бр. 61/97).
Инспекцискиот надзор на Државниот инспекторат за земјоделство по оваа законска регулатива се врши во насока за доследно спроведување на одредбите од овие закони, а се со цел заштита на потрошувачите, крајните корисници, здравјето на луѓето и воопшто заштита на животната средина.
Активноста на Државниот инспекторат за земјоделство по погоре наведените закони, за изминатите две години е следната:
За 2002 година државните инспектори за земјоделство извршија збирно 3.049 контроли, составија 2.643 записници, донесоа 291 решение за отстранување на констатираните недостатоци и подн есоа 437 барања за поведување на прекршочна постапка од кои 35 се кривичн и пријави кои се однесуваат по Законот за рибарство.
Со извршените контроли е извршен преглед на:
−10.919 т разни семиња, од кои со решение се отстранети од промет и времено одземени во количина од 42.277 кг., разни видови на семиња, бидејќи не одговарале на декларираниот квалитет, рокот на важење бил истечен, декларацијата не била на македонски јазик и пакувањето не било оригинално, биле без потекло, односно нелегално увезени.
−708.063 броја разни видови на саден материјал (овошен и лозов), при што времено се одземени 15.760 броја разни видови на саден материјал, а голем дел од нив е уништен, бидејќи биле без потекло, декларација и здравствена исправност.
− 14.858 т. вештачки ѓубрива, 2.836 т. добиточна храна, а со решение поради констатирани недостатоци, отстранети од промет и употреба се 54 тони добиточна храна, бидејќи не одговарале на декларираниот квалитет.
−82.534 кг./л разни видови на средства за заштита на растенијата, од кои времено се одземени 2.935 кг./л разни видови средства за заштита на растенијата, бидејќи биле со изминат рок на важење на декларацијата, без потекло, не биле во оригинално пакување, декларацијата и упатството за употреба не биле идентични, со дозволата за пуштање во промет, како и затоа што биле пуштени на пазарот средства забранети за употреба на територијата на Република Македонија.
−поради непочитување на законскиот пропис, времено се одземени 247 кг. режан тутун, наменет за продажба на зелени пазари, чија продажба е забранета, или вкупно времено одземен суров тутун во лист е 1.915 кг бидејќи е вршено негово прелевање од еден во друг реон
−времено се одземени 3.199 броја разен риболовен алат и 1.873 кг риба, бидејќи е вршен риболов со недозволени средства, ноќно време, за време на мрестење на рибите, односно за време на ловостој, како и заради загадување на риболовната вода со штетни и опасни материи, при што е загрозен рибниот фонд.
При контролите, за точно утврдување на квалитетот на отстранетите семиња, вештачко ѓубриво, добиточна храна и риби, инспекторите за земјоделство земале вкупно 33 мостри, кои се дадени на лабораториско испитување. Резултатите покажале дека 20 се исправни, 10 мостри се неисправни, а за 3 доставени мостри, сеуште не се добиени конечни резултати.
За 2003 година збирно Државните инспектори за земјоделство, во горе наведените закони имаат извршено 4.007 контроли, составено 3.698 записници, и донесено 535 решенија за отстранување на недостатоците и запирање на работите, а поднесоа 764 барања за поведување на прекршочна постапка и 18 барања за кривична постапка, по Законот за рибарство, за време на ловостој или вкупно 782 се поднесени барања за постапка.
Со контролите извршен е преглед на:
−8.037т разни видови на семиња, од кои со решение се отстранети од промет и употреба и времено одземени, во количина од 77.480 кг разни семиња, бидејќи не одговарале на декларираниот квалитет, декларацијата не била на македонски јазик, рокот на важење на декларацијата бил истечен, биле без потекло, нелегално увезени
−1.365.467 броја разен саден материјал (овошен и лозов), при што времено се одземени 67.707 бнроја разни видови саден материјал, а дел од нив и уништен, бидејќи не одговарале на пропишаниот квалитет, ја немале соодветната документација, биле без потекло, како и од здравствена гледна точка, го немале соодветниот сертификат
−8.146 т вештачки ѓубрива, при што отстранети од промет и употреба со решение се 1.039 т, поради несоодветна декларираност и неоргиналност во пакувањето
−2.509 т добиточна храна, а со решение на инспекторите, отстранети од промет и употреба, заради отстранување на недостатоците се 112 т, бидејќи не одговарале на декларираниот квалитет
−при контролата, поради непочитување на законски пропис, времено се одземени 6 кг режан тутун и 1.700 кг суров тутун во лист или се вкупно времено се одземени 1.706 кг тутун
−времено се одземени и 1.651 број разен риболовен алат и 1.363 кг риба, поради
непочитување на одредбите од законот, ловење за време на ловостој со недозволени средства.
Со контролите за точно утврдување на квалитетот, на отстранетите семиња, вештачко ѓубриво, добиточна храна, земени се вкупно 14 мостри, кои се дадени на лабораториско испитување, а резултатите покажале дека 7 се исправни, 6 мостри биле неисправни, додека за една мостра се уште нема резултат.
Државниот санитарен и здравствен инспекторат во текот на 2003 година по основ годишниот извештај од извршените активности на терен и добиените лабораториски анализи издава информација за сите производи кои не се безбедни за луѓето, ги спроведува казнените одредби од законската регулатива која е во надлежност на службата.
Спроведувањето на активностите кои во рамките на националниот мониторинг на здравствената безбедност на прехранбените производи во Република Македонија се врши од страна на овластени стручни институции: ЈЗУ Републички завод за здравствена заштита, 10-те регионални заводи за здравствена заштита, Факултетот за ветеринарна медицина како и надлежните инспекциски служби: Државниот санитарен и здравствен инспекторат, Државен пазарен инспекторат и Ветеринарна инспекција. Активностите се одвиваат на ниво на увоз, производство и промет.
Во наведените анекс табели: од 1 до 19 даден е приказ на сите производи кои се испитани лабораториски. Во сите случеви каде што се добиени позитивни резултати односно производите не се безбедни за употреба со решение на Државниот санитарен и здравствен инспекторат тие се враќаат во земјата извозник или се поништуваат под инспекциски надзор од стручна овластена институција.
Постапката за производите од потекло од Република Македонија е слична односно производот се поништува, или се пренаменува со претходно добиено стручно мислење на овластена институција.
Поради небезбедност на производите од увоз во текот на 2003 година и не постапување по издаденото решение на државните санитарни и здравствени инспектори поднесени се до надлежниот суд 12 (дванаесет) барања за поведување прекршочна постапка. За производи од домашно производство поради не постапување по решение на инспекторот, се поднесени 128 барања за поведување на прекршочна постапка, како и 12 пријави за поведување на кривична постапка поради причинета штета на здравјето на луѓето од небезбедна храна.
Во случаи каде што настанува оштетување на здравјето на луѓето се поднесува кривична пријава како и забрана за вршење на дејност од 3 месеци до 1 година.
Табела 1. Хемиски испитани прехранбени производи
Извор и обработка : Интерен извештај на Државен санитарен здравствен инспекторат
Табела 2. Обем на хемиски анализирани мостри прехрамбени производи

Извор и обработка : Интерен извештај на Државен санитарен здравствен инспекторат
Табела 7.Испитани мостри на адитиви по групи на прехранбени производи
Извор и обработка : Интерен извештај на Државен санитарен здравствен инспекторат
Табела 8. Испитани параметри адитиви
Извор и обработка : Интерен извештај на Државен санитарен здравствен инспекторат

Извор и обработка : Интерен извештај на Државен санитарен здравствен инспекторат
Извор и обработка : Интерен извештај на Државен санитарен здравствен инспекторат

Извор и обработка : Интерен извештај на Државен санитарен здравствен инспекторат

Извор и обработка : Интерен извештај на Државен санитарен здравствен инспекторат

Табела 19 Стабилност на јод во готварска сол
Извор и обработка : Интерен извештај на Државен санитарен здравствен инспекторат
3. Кои се основните правила кои се применуваат во вашата земја за непрехрамбените производи? На пр. дали е дозволено да се продаваат на пазарот производи чија етикета е на странски јазик? Кои детали мора да бидат наведени на етикетата на било кој индустриски производ кој е наменет за продажба?
Ве молиме опишете ја моменталната состојба и предвидениот развој со прецизен временски распоред.
Според Законот за трговија („Службен весник на Република Македонија „ бр. 16/2004) на производите од увозно потекло на царинските премини (терминали) се врши контрола во однос на: декларирањето, упатство за употрба сообразеност на производите со техничките барања, квалитетот на стоките во однос на физичко хемиските и органолептичките својства, количеството, пакувањето, како и условите за превоз, што е услов производот да биде оцаринет. Сите овие докази трговецот е должен да ги достави на увид пред надлежните инспекциски органи.
Според Законот за заштита на потрошувачи (Службен весник на Република Македонија бр. 38/04) декларацијата е задолжителна за секој производ и мора да ги содржи најмалку следниве податоци: назив на производот, односно име под кое производот се продава; состав на производот; начин на одржување на производот; начин на употреба на производот; индустриски дизајн, трговска марка или ознака на производот, ако се смета како бител елемент на производот; дата на производство и рок на употреба, доколку е истото пропишано; фирма и седиште на производителот, а за увозните производи и фирма и седиште (полна адреса) на увозникот, како и земја на потекло; предупредување за можна опасност при употреба, доколку такв опасност постои; изјава на производотелот за постоење на изменети својстава на производите, состојци на деловите и додатоците, односно за какви измени се работи и изјава на производителот за усогласеност на производите со пропишаните услови.
Покрај наведените податоци декларацијата мора да содржи и податоци утврдени со посебни прописи.
Сите податоци од декларацијата мора да бидат вистинити, јасни видливи и читливи, напишани на македонски јазик и кирилско писмо, што не ја исклучува можноста истовремено употреба и на другите јазици и знаци лесно разбирливи за потрошувачот.
B. Враќање на незаконски изнесени културни добра
1. Дали имате законодавство кое предвидува враќање на културните добра кои се незаконски изнесени од некоја од земјите членки на ЕУ?
Прашањето за враќање на културните добра што незаконски се изнесени од територијата на друга држава, а се наоѓаат на територијата на Република Македонија, е уредено на единствен начин за сите држави, вклучувајќи ги и земјите - членки на Европската Унија. Конкретно, предметната материја е уредена со Законот за заштита на културното наследство (“Службен весник на Република Македонија” бр.20/04). Тој закон е во сила од 9.04.2004 година, а се применува од 1.01.2005 година. Во него, на соодветен начин, веќе се вградени клучните одредби од Директивата 93/7/ЕЕЗ за враќање на културните добра што незаконски се изнесени од територија на држава - членка, од 15 март 1993 година.
Покрај тоа, во поглед на предметната материја, за Република Македонија е релевантна и Конвенцијата за мерките за забрана и спречување на недозволениот увоз, извоз и пренос на сопственост на културните добра, од 14 ноември 1970 година (“Службен лист на СФРЈ” бр.50/73), преземена од Република Македонија врз основа на сукцесија (со акт за нотификација од октомври 1996 година),со правно дејство од 30 април 1997 година. Наедно, сметано од истиот датум, во поглед на предметната материја, но во случај на вооружен судир, за Република Македонија се релевантни уште и: Конвенцијата за заштита на културните добра во случај на вооружен судир, од 14 мај 1954 година (Хашка конвенција од 1954 година) и нејзиниот Прв протокол, од истиот датум, ратификувани од поранешната ФНРЈ во 1955 година (“Службен лист на ФНРЈ - Меѓународни договори и спогодби” бр.4/56). Исто така, како интегрален дел на внатрешниот правен поредок на Република Македонија се смета и Вториот протокол на Хашката конвенција од 1954 година за заштита на културните добра во случај на вооружен судир, од 26 март 1999 година (“Службен весник на Република Македонија” бр.13/02).
Државите - членки на Европската унија, кои ги ратификувале наведените конвенции и протоколи, врз таа основа и според нивните одредби, во Република Македонија можат да го остварат правото на враќање на културните добра што незаконски се изнесени од нивната територија. Тоа право, државите - членки на Европската унија можат да го остварат и според Законот за заштита на културното наследство, сметано од 1 јануари 2005 година, што е усогласен со предметната Директива на Европската Унија.
2. Кои се законските одредби кои обезбедуваат (со кои се овозможува) враќање на културните добра, пред или после нивното изнесување од територијата на вашата земја?
Враќањето на културните добра пред нивното незаконско изнесување од територијата на Република Македонија се остварува врз основа на општите прописи за заштита на правото на сопственост и посебните прописи за реституција на движното културно наследство.
Имено, според Законот за сопственост и други стварни права (“Службен весник на Република Македонија” бр.18/01), меѓу другото, заштита на правото на сопственост може да се оствари и со поднесување на сопственичка тужба за поврат на стварта (член 156). Во таа смисла, сопственикот може со тужба да бара од држателот поврат на индивидуално определена ствар (член 156 став 1), но притоа тој мора да докаже дека врз стварта чиј поврат го бара има право на сопственост, како и дека стварта се наоѓа во фактичка власт на тужениот (член 156 став 2). Според ставот 3 на истиот член, правото на поднесување тужба за поврат на стварта не застарува.
Враќање на движно културно добро кое е украдено и/или незаконски изнесено од територијата на друга држва, а се наоѓа на територијата на Република Македонија, се остварува според одредбите на Законот за заштита на културното наследство (член 100). Конкретно,
надлежниот орган на државата - барател своето реституционо барање може да го поднесе било по дипломатски пат било директно пред надлежниот суд во Република Македонија, ако со закон или меѓународен договор не е определено поинаку. Меѓутоа, ако надлежниот орган на државата - барател, со тужба против имателот, пред надлежниот суд на Република Македонија повел постапка за реституција, односно враќање на доброто, должен е веднаш за тоа да го извести Министерството за култура на Репулика Македонија. Притоа, реституционото барање (тужба) може да се поднесе во рок од 1 (една) година, сметано од денот кога земјата - барател дознала, односно била известена за местото на кое се наоѓа предметното добро и за идентитетот на неговиот имател, но не подолго од 30 (триесет) години од денот кога бараното добро било украдено, односно незаконски извезено од територијата на државата - барател. По исклучок, доколку се работи за движно добро кое е дел од јавна збирка или е под посебна заштита на државата од која потекнува, реституционото барање може да се поднесе во рок од 75 години од денот кога бараното добро било украдено или незаконски изнесено (извезено). Постапката за реституција, односно враќање на културното добро пред надлежниот суд во Република Македонија може да биде поведена ако постојат докази: дека предметното добро има статус на заштитно добро според прописите на државата која го бара неговото враќање и дека било украдено и/или незаконски извезено од нејзината територија. Меѓутоа, таква постапка не може да се води ако извозот не е веќе незаконски во времето кога е побарано враќање на доброто (член 100 став 8). Лицето кое бараното добро го стекнало откако тоа било украдено и/или незаконски извезено, доколку е совесен сопственик, има право на правичен надоместок врз основа и во висина утврдени со одлука на надлежниот суд и откако доброто е вратено на територијата на државата на потеклото (член 100 став 9). Во поглед на правата и должностите на совесниот и несовесниот држател на бараното добро, пак, се применуваат општите прописи, поточно одредбите од членовите 157, 158 и 159 од Законот за сопственост и други стварни права, со кои прецизно се утврдени односите во врска со правата и должностите на тие категории субјекти. Согласно член 100 став 10 од Законот за заштита на културното наследство, сите трошоци во врска со реституционото барање и постапката ги сноси државата - барател.
Инаку според член 100 став 3 од Законот за заштита на културното наследство,
централниот орган за координација на реституцијата на државата – барател, од Министерството за култура на Република Македонија може да бара: попрецизна идентификација на местото каде што се наоѓа предметното добро во Република Македонија, како и попрецизна идентификација на неговиот сопственик, односно држател; на овластените лица на земјата - барател да им овозможи, во рок од два месеци од поднесувањето на реституционото барње, да извршат неопходни проверки за бараното добро; да овозможи земјата - барател да соработува во преземањето мерки за физичка заштита на бараното добро и друго.
Ако движно културно добро е украдено и/или незаконски изнесено од територијата на Република Македонија, во таков случај, се постапува согласно член 100 став 2 од Законот за заштита на културното наследство и соодветните одредби од ратификуваните меѓународни конвенции и протоколи, како и согласно со ЕУ документите.
Имено, согласно член 100 став 2 од Законот за заштита на културното наследство,
Министерството за култура на Република Македонија: презема активности за комплетирање на податоците, евиденцијата и документацијата за дисперзираното културно наследство во странство, кое може да биде предмет на реституција; поднесува реституциони барања до надлежните органи на други држави, согласно со нивните прописи и меѓународните договори; и остварува соработка со централните органи на други држави за координација на реституцијата (враќањето) на добрата. Наедно, како држава - членка на Конвенцијата за мерките за забрана и спречување на недозволениот увоз, извоз и пренос на сопственост на културните добра, Република Македонија има право да бара од друга држава - членка на таа конвенција, таа држава да постапи согласно одредбите од член 7 точка (б) потточка II и член 13 од Конвенцијата. Така, согласно член 7 точка (б) потточка II од Конвенцијата, Република Македонија може да бара пленидба и враќање на односното добро, доколку таквото барање е упатено по дипломатски пат, поткрепено со докази што го оправдуваат истото и доколку на добронамерниот купувач или на легалниот сопственик на бараното добро му исплати правичен надоместок, како и ослободување од царина или други такси за културното добро што е предмет на враќање според тој член од Конвенцијата. Согласно член 13 од
Конвенцијата, пак, Република Македонија има право да бара од друга држава - членка на Конвенцијата, таа држава да обезбеди соработка на нејзините надлежни служби со цел за олеснување на враќањето на бараното добро и примање на тужба за враќање на односното добро.
Согласно член 34 став 1 од Законот за заштита на културното наследство, во Република Македонија ќе се води посебна евиденција за движните добра чија земја на потеклото е Република Македонија, а се наоѓаат во странство по која било основа и без оглед кога се однесени, доколку претставуваат интерес од гледна точка на нивната реституција во земјата (дисперзирано културно наследство) и за движните добра кои се дел од културното наследство на друга држава, а се наоѓаат на територијата на Република Македонија (странско културно наследство). Надлежен орган за водење на предметната евиденција е Управата за заштита на културното наследство, при Министерството за култура, што започна со работа од 1.01.2005 година.
3. Ако постои такво законодавство, кои категории на културни добра се опфатени?
Со Законот за заштита на културното наследство (“Службен весник на Република Македонија” бр.20/04), како клучни генерички поими за идентификација на предметот на заштита се официјализирани изразите: “културно наследствo” и “заштитено добро”. Покрај тоа, како специфични правни категории се издвојуваат и изразите: “културно наследство од особено значење” и “значајно културно наследство”.Според член 2 од Законот, како културно наследство се сметаат: “… материјални и нематеријални добра коишто, како израз или сведоштво на човековото творештво во минатото и сегашноста или како заеднички дела на човекот и природата, поради своите археолошки, етнолошки, историски, уметнички, архитектонски, урбанистички, амбиентални, технички, социолошки и други научни или културни вредности, својства, содржини или функции, имаат културно и историско значење и заради нивната заштита и користење се наоѓаат под правен режим согласно овој и друг закон.” Во предметниот закон се утврдени 15 видови културно наследство, со посебни дефиниции за секој вид, класифицирани во три групи (недвижно, движно и духовно културно наследство). Притоа, во групата на движното културно наследство се дефинирани 9 видови добра и тоа:
−археолошки предмети;
−етнолошки предмети;
−историски предмети;
−уметнички предмети;
−технички предмети;
−архивска граѓа;
−библиотечни добра;
−кинотечни добра;
−фонотечни добра.
Покрај културното наследство, како предмет на заштита, односно како заштитени добра, според наведениот закон се јавуваат и:
−добрата под привремена заштита: недвижни и движни добра за кои основано се претпоставува дека претставуваат културно наследство и чија заштита е воспоставен на начин утврден со Законот (член 30) за кои се применува режим на заштита предвиден за значајното културно наследство, односно режим на гарантирана заштита;
−резервираните археолошки зони: просторно ограничени подрачја кои содржат какви и да било траги на човековото постоење во изминатите епохи, вклучувајќи и места каде што нема видливи остатоци на копно или под вода, чие ископување и истражување, заради заштита на таквите материјални остатоци, е оставено за идните генерации (член31), за кои се применува режим на заштита предвиден за културното наследство од особено значење, односно режим на посебна заштита.
Културно наследство од особено значење се оние делови од културното наследство,
односно оние материјални и нематеријални добра коишто имаат исклучителни и други посебни карактеристики. Оваа категорија културно наследство подразбира 2 подкатегории: културно наследство од исклучително значење и културно наследство од големо значење (член 28). Оној дел од културното наследство, пак, што не е од особено значење, претставува значајно културно наследство (член 29). Имајќи ги предвид наведените законски одредби, може да се констатира дека, во Република Македонија, во поглед на предметната материја, под дејство на Законот се наоѓаат:
−недвижностите по намена, односно движните предмети што се составен дел на заштитено недвижно добро и што можат физички да се одвојат и изнесат, без оглед на видот и категоријата на кои им припаѓа самото недвижно добро;
−движното културно наследство, без оглед на видот и категоријата на кои им припаѓа, како поединечни добра или збирки (јавни или приватни);
−движните добра под привремена заштита, како поединечни добра или збирки (јавни или приватни), без оглед дали статусот заштитено добро го стекнале ex lege или врз основа
на акт за заштита.
Ако се прави споредба меѓу законските дефиниции за предметот на заштита во Република Македонија, од една страна, и дефинициите за поимот културно добро од член 1 на Конвенцијата за мерките за забрана и спречување на недозволениот увоз, извоз и пренос на сопственост на културните добра (Париз 1970), член 1 на Хашката конвенција од 1954 година и Директивата 93/7/ЕЕЗ од друга страна, може да се констатира дека македонскиот модел на заштита се карактеризира со значително поголем опсег, односно значително поширок опфат на добра од оној во самите конвенции. Така, за одредени видови и типови културни добра се бара тие да се постари од 100 години, а за поголем дел од нив - да се постари од 50 години. Од друга страна, во поглед на добрата што се предмет на враќање, македонскиот закон не го познава изразот и поимот “национално богатство” ниту пак можноста за враќање на некои добра ја лимитира со цената на чинење на истите, како што е утврдено во Анексот на Директивата. Следствено, македонскиот закон овозможува враќање не само на културните добра опфатени со предметната директива туку и опфаќање на значително поширок круг заштитени добра. Таквиот пристап не го исклучува ниту самата Директива (член 14 став 1), со која е предвидена можност за прифаќање пошироки обврски за враќање на незаконски изнесените културни добра.
4. Дали постои систем на дозволи, одобренија и сл., за извоз и увоз на културни добра?
Материјата за увозот, извозот и изнесувањето на културните добра, во Република Македонија е уредена со повеќе закони. Така, во поглед на културното наследство и добрата под привремена заштита, со исклучок на архивската граѓа, се предметни одредбите од Законот за заштита на културното наследство (“Службен весник на Република Македонија” бр.20/04).
Во поглед на архивската граѓа и документацискиот материјал се применуваат одредбите од Законот за архивската граѓа (“Службен весник на СРМ” бр. 36/90 и “Службен весник на РМ” бр. 36/95). Покрај тоа, како предметни се јавуваат и прописите од областа на надворешно трговско работење.
Увоз на културни добра
Кога е во прашање увозот на културните добра, треба да се нагласи дека со Законот за заштита на културното наследство е воспоставен комбиниран режим на заштита. Тој режим подразбира:
-општа забрана за увоз на украдено културно наследство (член 53): украдено од музеи, верски и други слични јавни објекти или установи на територијата на друга држава.
-дозволен увоз на движно културно наследство под форма на увоз согласно со прописите за надворешно трговско работење, освен во случаите кога според прописите на земјата од која се увезува е потребна извозна дозвола која треба да се покаже при увозот, со обврска во двата случаја - увозникот да го пријави

увезеното добро на надлежната установа за заштита, во рок од осум дена од денот на извршениот увоз (член 99).
Со Законот за изменување и дополнување на Кривичниот законик (“Службен весник на Република Македонија” бр. 19/04), непочитувањето на општата забрана за увоз на украдено културно наследство е утврдено како кривично дело, казниво според член 266-б од Кривичниот законик со кој е предвидена казна затвор од една до десет години. Според
Одлуката за распоредување на стоките на форми на извоз и увоз (“Службен весник на Република Македонија”” бр. 58/04), увозот на предмети на уметноста, на колекции и старини е под режим на слободен увоз.
Извоз на културни добра
Режимот на извоз на културните добра, утврден со Законот за заштита на културното наследство, подразбира:
−востановување и ажурно водење на Национален инвентар на заштитени добра чиј извоз би претставувал значително осиромашување на националното културно наследство (член 97);
−општа забрана за извоз на културното наследство од особено значење (член 52);
−извоз на движно културно наследство што не е под режим на општа забрана, како и друго заштитено движно добро, само врз основа на одобрение од Управата за заштита на културното наследство (член 97);
−издавање на одобрение за извоз на заштитено добро: кое е предмет на меѓународна размена или што трајно се отстапува на имател на јавни збирки во странство; кое не е внесено во Националниот инвентар предметен за извозот; или кое е внесено во тој инвентар, но е предмет на реституционо барање или неговиот извоз е од јавен интерес согласно со меѓународен договор (член 97);
−донесување на решение за забрана на извоз на: заштитено добро кое не е внесено во Националниот инвентар; и кое не е заштитено, доколку претходно биде донесено решение за привремена заштита (член 97);
−издавање на уверение за извоз на незаштитени антиквитети и уметнички или други предмети на колекции, чиј извоз не е под режим на слободен извоз во смисла на прописите за надворешно-трговско работење (член 97);
−известување на јавноста: за културното наследство чиј извоз е под режим на општа забрана; за заштитените добра внесени во Националниот инвентар предметен за извозот; и за секое донесено решение за забрана на извозот (член 97);
−известување на царинскиот орган за секое издадено одобрение или уверение за извоз, како и за секое донесено решение за забрана на извозот (член 98);
−доставување до царинскиот орган: комплетно досие со фотодокументација за движното добро чиј извоз се дозволува или забранува; ажурен список на движното културно наследство што е под режим на општа забрана за извоз; и ажурен список за заштитените добра внесени во Националниот инвентар предметен за извозот (член 98).
Извозот на културното наследство или добро под привремена заштита без дозвола, односно одобрение претставува кривично дело казниво според член 266 од Кривичниот законик. Предвидена е казна затвор од една до десет години, а за правно лице – парична казна.
Според Одлуката за распоредување на стоки на форми на извоз и увоз, извозот на предмети на уметноста, на колекции и старини е под режим “Д” (извоз врз основа на дозвола, односно одобрение).
Изнесување на културни добра
Со Законот за заштита на културното наследство е уредено и прашањето за изнесувањето на заштитените добра во странство (член 96). Во таа смисла, со предметните одредби е предвидено:
−издавање на одобрение за привремено изнесување во странство на движно културно наследство и друго заштитено движно добро, заради излагање, конзервација, експертиза и во други оправдани случаи;
−обезбедување банкарски депозит во висина на вредноста на заштитеното добро, комерцијално осигурување, гаранција или друг вид емство на странска влада, ако тоа биде побарано од органот што го издава одобрението за изнесување;
−определување краен рок за враќање на заштитеното добро во земјата;
−определување поблиски услови за ракување, пакување, транспорт, придружба, сместување, чување и презентирање на заштитеното добро, во зависност од конкретните околности;
−известување на органот што го издал одобрението за изнесување дека предметното добро е вратено во земјата во определениот рок;
−третман на изнесувањето во странство како незаконски извоз, доколку предметното добро не е вратено во земјата во определениот рок;
−известување на царинскиот орган за секое издадено одобрение за изнесување и приложување на комплетно досие за предметното добро.
Согласно Законот за архивската граѓа (“Службен весник на СРМ” бр. 36/90 и “Службен весник на Република Македонија” бр. 36/95, одобрение за изнесување на архивска граѓа дава Владата на Република Македонија на предлог на Државниот архив на Република Македонија.
Изнесувањето на културното наследство или добро под привремена заштита без дозвола, односно одобрение претставува кривично дело казниво според член 266 од Кривичниот законик. Казните се исти како и за самиот незаконски извоз.
Контролата на увозот, извозот и изнесувањето на културните добра е во надлежност на Царинската управа на Република Македонија, а одобренијата за извоз и изнесување на културни добра ги издава Управата за заштита на културното наследство при Министерството за култура.
5. Која е централната институција, ако постои, одговорна за справување со извозот на културни добра како и обезбедување на нивното враќање?
Надлежен орган за одлучување по барања за извоз на културни добра, во случаите кога извозот не е под режим на општа забрана, е Управата за заштита на културното наследство, орган во состав на Министерството за култура со својство на правно лице.
Управата одлучува и по барања за изнесување на заштитените добра во странство, со исклучок на архивската граѓа (види одговор на прашање I_IV_B_P4). Имено, согласно Законот за архивска граѓа, за изнесување на архивска граѓа во странство одлучува Владата на Република Македонија (член 18).
Надлежен орган за вршење контрола на извозот, увозот и транзитот на стока за која се пропишани мерки на заштита на културните добра, според член 10 став 1 точка 9 од Законот за Царинска управа („Службен весник на Република Македонија„ бр. 46/04) е Царинската управа на Република Македонија (види одговор на прашање 25_II_P16).
Централен орган за координација на враќањето на културните добра е Министерството за култура на Република Македонија. Неговите надлежности во тој поглед се однесуваат како на странското културно наследство така и на дисперзираното национално културно наследство (член 100 став 2 и 3 од Законот за заштита на културното наследство) (види одговор на прашања 013 _IV_B_P_1 и 01_IV_B_P2).
6. Дали имате планови за измена на постојното законодавство? Ве молиме наведете детали и временски распоред.
Законот за заштита на културното наследство (“Службен весник на Република Македонија” бр. 20/04) почнa да се применува од 1.01.2005 година како основен закон во оваа област. Во зависност од потребите на неговата имплементација, можни се и негови измени во насока на допрецизирање и натамошна надградба на режимот на увоз, извоз и изнесување на културните добра во Европската Унија, како и негово допрецизирање и разграничување наспрема обврските и процедурите од другите меѓународни договори, што Република Македонија ги има ратификувано.
Покрај тоа, во периодот 2005-2007 година се предвидува донесување на закони за ратификација на:
−Европската конвенција за престапите што се однесуваат на културните добра (Делфи, 1985 година);
−Ревидираната Европска конвенција за заштита на археолошкото наследство (Малта, 1992 година);
Конвенцијата на враќање на украдени или нелегално извезени културни добра (Рим, 1995 година).
C. Контрола на набавката и поседувањето на оружје
1. Дали имате законодавство со кое се пропишува контрола на набавка и поседување на оружје?
Со Законот за оружје донесен на 25 јануари 2005 година, со кој престана да важи Законот за набавување, поседување и носење оружје се уредуваат условите и постапката на издавање одобрение за набавување оружје, муниција и делови за оружје за физички и правни лица и издавање дозвола за оружје или дозвола за поседување на оружје во рок од осум дена од денот на извршената набавка во подрачната единица на Министерството за внатрешни работи надлежна според живеалиштето на физичкото лице односно според седиштето на правното лице. Воедно со овој Закон се уредуваат и условите и постапката за одземање и поништување на дозволата за оружје; како и постапката на продавање на оружје и муниција и поправање на оружје и надзорот над чувањето, сместувањето, користењето и продавањето на оружјето и муницијата во правните лица.
Во самиот текст на законот е дефиниран поимот оружје и имплементирани се одредбите за класификацијата на огненото оружје содржана во меѓународните инструменти (кусо, долго, автоматско, полуавтоматско, репетирачко и еднострелно огнено оружје).
Согласно Директивата 91/477/ЕЗЗ извршена е класификацијата на оружје кое е забрането да се набавува (категорија А), оружје кое може да се набавува врз основа на одобрение (категорија Б), оружје што може да се набува за лов или спорт, врз основа на одобрение издадено под олеснителни услови (категорија Ц) и оружје што е потребно да се пријави и за кое се издава потврда (категорија Д).
Во однос на количината на муницијата, се прави дистинкција помеѓу количината на муницијата наменета за оружје со олучени и неолучени цевки.
Во текстот на законот утврдени се и обврските за сопственикот или корисникот за оружјето во поглед на начинот на постапување со истото, како и утврдена е забраната за носењето на оружјето на јавно место.
Експлицитно се утврдени случаите кога дозволата за оружје, односно дозволата за поседување на оружје ќе се одземе и поништи, како и содржани се одредби за начинот на постапување со оружјето и муницијата одземени во кривична и прекршочна постапка.
Прашањата за производство, поправањето и прометот на оружје, муниција и делови за оружје се систематизирани во посебни глави.

Во однос на превозот на оружјето и муницијата содржани се услови под кои трговските друштва што вршат дејност превоз на лица и стоки можат да вршат превоз на оружје, како и одредба дека на превозот на муницијата соодветно се применуваат прописите за превоз на експлозивни материи.
Во законот се дефинирани и условите за отварање и работа на цивилните стрелишта.
2. Дали во земјата постои законодавство во кои се пропишани набавката и поседувањето на одредена категорија на огнено оружје од страна на приватни лица е забрането или е предмет на дозвола или пријава?
Во Законот за оружје точно е дефинирано кое оружје може приватни лица да го набавувaaт Категорија Б - оружје што може да се набавува врз основа на одобрение:
1.полуавтоматско или репетирачко кусо огнено оружје;
2.еднострелно кусо огнено оружје, со централна ударна игла;
3.еднострелно кусо огнено оружје, со вкупна должина помала од 28 см;
4.полуавтоматско долго огнено оружје, со магацин и комора кои можат да примат повеќе од 3 куршуми;
5.полуавтоматско долго огнено оружје, со магацин и комора кои можаѕ да примат до 3 куршуми и чиј полнач не е прицврстен;
6.репетирачко и полуавтоматско долго огнено оружје, со неолучена цевка со должина до
60 см;
7.полуавтоматско долго огнено оружје, за цивилна намена, слично на автоматското огнено оружје;
8.еднострелно долго огнено оружје со олучена цевка;
9.еднострелно долго огнено оружје со една или повеќе неолучени цевки;
10.пневматско оружје со енергија на проектил над 7,5 Ј и калибар над 4,5 мм и
11.оружје за индустриски цели.
Категорија Ц- оружје што може да се набавува врз основа на одобрение издадено под олеснителни услови:
1.репетираико долго огнено оружје, што не е опфатено со точката 6 од категоријата Б;
2.полуавтоматско долго огнено оружје, што не е опфатено со точките 4, 5, 6 и 7 од категоријата Б;
3.еднострелно кусо огнено оружје со вкупна должина поголема или еднаква на 28 см;
4.пневматско оружје со енергија на проектил до 7,5 Ј и калибар до 4,5 мм и
5.гасно оружје за светлосно- звучна сигнализација
Категорија Д- оружје што е потребно да се пријави и за кое се издава потврда:
1.старинско оружје;
2.оружје со тетива и
3.ладно оружје.
Во истиот закон конкретно е кажано кое оружје е забрането за набавување. Тоа е
Категорија А- оружје чие набавување е забрането:
1.огнено оружје што вообичаено се употребува како воено оружје;
2.автоматско огнено оружје;
3.огнено оружје маскирано во форма на друг предмет;
4.огнено оружје со вграден пригушувач;
5.огнено оружје со калибар над 12, 7 мм;
6.експлозивно оружје и негови делови;
7.гасно оружје;
8.посебна опрема за огнено оружје;

9.електрични направи;
10.муниција со зрна што продупчуваат, со експлозивни и со запаливи проектили и проектили за таа муниција;
11.муниција за пиштоли и револвери што содржи зрно со експанзивно дејство и зрна за таа муниција, освен што се користи како муниција за ловечко или спортско оружје и
12.одбележувачка муниција.
За забрането огнено оружје, нема да се смета ловечко и спортско оружје опремено со оптички или снајперски нишан.
3. Ако законодавството е на сила:
а) Кои категории на огнено оружје ги покрива?
b)Кои услови треба да се исполнат за да се добие дозвола?
c)Кои видови на податоци мора да се наведат во пријавата?
а) Кои категории на огнено оружје ги покрива?
Во Законот за оружје наброени се категориите и видови оружје за кои може да се дозволи набавување, поседување и носење, на претпријатие или друго правно лице, на државен орган и на граѓаните, а тоа се: категорија А, категорија Б, категорија Ц и категорија Д. (Подетално разработено во одговорот на прашање број 41 од ова поглавје)
b) Кои услови треба да се исполнат за да се добие дозвола?
Во Законот за оружје наведени се општите услови кои треба да бидат исполнети за добивање одобрение за набавување оружје. Имено, согласно овој закон:
Одобрение за набавување на оружје на физичко лице се издава врз основа на претходно поднесено писмено лично барање за издавање одобрение за набавување на оружје, ако физичкото лице ги исполнува следните услови:
1.има наполнето 18 години живот;
2.не му е одземена или ограничена деловната способност;
3.здравствено е способно да поседува и носи оружје;
4.не претставува опасност за јавниот ред;
5.има оправдана причина за набавување на оружје;
6.располага со техничко знаење за правилна употреба, чување и одржување на оружјето и познавање на прописите за оружје;
7.има живеалиште на територијата на Република Македонија, а доколку е странец да има одобрен постојан престој на територијата на Република Македонија, освен ако со ратификуван меѓународен договор не е поинаку определено.
Одобрение за набавување на оружјето од категорија Ц се издава на физичко лице кое покрај условите од точките 1, 2, 3, 6 и 7, потребно е да биде активен член на ловечко или стрелачко друштво и да има потврда за положен ловечки испит, односно потврда дека е активен член на стрелачко друштво.
c) Кои видови на податоци треба да се наведат во пријавата?
Во барањето за издавање одобрение за набавување оружје треба да се наведат следните податоци: 1. Вид на оружје кое се бара да се набави; 2. Причина поради која се бара издавање одобрение за набавување оружје; 3. Лични податоци на подносителот на барањето ( име, презиме, ден, месец и година на раѓање и место на раѓање); адреса на живеење; податок за занимањето и каде е вработен подносителот на барањето и регистерски број на личната карта на подносителот на барањето. Исто така во барањето за издавање одобрение за набавување оружје подносителот дава информација дали веќе поседува оружје од кој вид и број на дозволата за оружјето.

4. Дали постојат посебни правила за колекционери на оружје и телата кои се занимаваат со културните и историските аспекти на оружјето? Ако е така, дали овие колекционери и тела мора да бидат регистрирани кај државните институции?
Во Законот за оружје се предвидени посебни одредби за колекционери со кои се регулираат правилата и постапката на колекционерите за оружје. Имено, Старинското оружје може да се набавува и поседува без одобрение.
Колекционерите и други лица кои набавуваат или поседуваат старинско оружје се должни да го пријават оружјето на Републичкиот завод за заштита на спомениците на културата заради негова евиденција, за што се издава потврда.
Републичкиот завод за заштита на спомениците на културата е должен во рок од осум дена од денот на пријавување на старинско оружје да достави податоци за физичкото лице што го пријавува оружјето, како и за оружјето, до надлежниот орган.
Забрането е старинско оружје да се носи и за ова оружје да се изработува, набавува или поседува муниција.
По исклучок од ставот 1 на овој член, музеите можат да набавуваат, поседуваат и изложуваат
истаринско оружје од категорија А утврдена со овој закон.
5.Дали законодавството, ако има, ја исклучува примената на оружјето за лов и стрелање во мета? Ако е така кои прописи се применуваат?
Во постоечката законска регулатива е опфатено ловечкото оружје, при што се регулира начинот на набавување на ловечко оружје и регистрирање на истото односно издавање дозвола за поседување и носење оружје, при што задолжително се бара граѓанинот кој поднел барање за издавање дозвола за поседување и носење ловечко оружје да донесе доказ дека е член на ловечка организација.
Што се однесува до примената на оружјето за стрелање во цел во Законот предвидени се посебни одредби за кои ја регулираат оваа материја. Имено, Цивилни стрелишта се објекти наменети за спортско-рекреативни вежби во гаѓање, како и за обука за правилна и безбедна употреба на оружјето, кои исполнуваат технички и безбедносни услови за употреба на огнено, ловечко или спортско оружје. Цивилни стрелишта можат од основаат правни и физички лица, кои покрај условите за упис во трговскиот регистар, ќе добијат одобрение од министерот за внатрешни работи.Гаѓање на цивилни стрелишта можат да вршат само физички лица кои со овој или со друг закон се овластени да носат такво оружје или имаат поднесено барање за набавување на оружје.
Ако е така кои прописи се применуваат ?
Оваа материја е регулирана и со Законот за ловство ("Службен весник на РМ", бр.20/96) чија примена е во надлежност на Министерството за земјоделство, шумарство и водостопанство.
6. Дали имате планови за измена на постојното законодавство? Наведете детали и временски распоред.
Негативниот тренд на порастот на криминалитетот во Република Македонија, вклучувајќи го и недозволеното држење на оружје и експанзијата на бројот на извршени кривични дела со елементи на насилство извршени со употреба на огнено оружје што сторителите нелегално го поседуваат ја детерминира подготвеноста и политичката волја за мобилизирање на сите контролни механизми и зголемување на нивната ефикасност во превенцијата и сузбивањето на криминалитетот.

Во легислативата на Република Македонија набавувањето, поседувањето и носењето оружје беше уредено со Законот за набавување, поседување и носење оружје („Службен весник на СРМ“ бр. 25/72, 30/72, 18/76, 25/76, 15/83, 51/88, „Службен весник на РМ“ бр.26/93 и 49/03).
Одредбите на постојниот закон не беа доволно прецизни и не кореспондираа со содржината на меѓународните инструменти и законодавството на земјите од Европската унија, а нивната практична примена предизвика тешкотии во функционирањето на надлежните државни органи.
Од тие причини се наметна потребата од унапредување на националната легислатива со донесување на нов Закон за оружје, во кој се имплементирани меѓународни стандарди, но и компаративните искуства на западноевропските земји што се однесуваат на контолата на оружјето.
Собранието на Република Македонија на седница одржана на 25.01.2005 година го донесе новиот Закон за оружје.
Содржински, Законот за оружје е поделен во 14 тематски целини (глави): општи одредби; набавување и поседување на оружје и муниција; начин на постапување со оружје и муниција; поништување и одземање на дозволата за оружје, дозволата за поседување на оружје и дозвола за носење на оружје; производство и поправање на оружје и муниција; промет со оружје, муниција и делови за оружје; превоз на оружје и муниција; цивилни стрелишта; пренесување на оружје и муниција преку државната граница; државјани на земјите членки на Европската унија; евиденции; надзор; казнени одредби и преодни и завршни одредби.
Со Законот, се утврдува предметот и полето на неговата примена, исклучувајќи ја примената на неговите одредби на вооружувањето и воената опрема, како и оружјето и муницијата што се набавуваат и користат за потребите на Министерството за одбрана, Армијата на Република Македонија, Министерството за внатрешни работи, казнено-поправните установи и другите државни органи и правни лица утврдени со посебни прописи.
Извршено е дефинирање на поимот оружје и имплементирани се одредбите за класификацијата на огненото оружје содржана во меѓународните инструменти (кусо, долго, автоматско, полуавтоматско, репетирачко и еднострелно огнено оружје). Заради обезбедување висок степен на ефикасност во имплеметацијата на законот утврдено е значењето на одредени изрази употребени во овој законски текст.
Согласно Директивата 91/477/ЕЕЗ извршена е класификацијата на оружје кое е забрането да се набавува (категорија А), оружје кое може да се набавува врз основа на одобрение (категорија Б), оружје што може да се набавува врз основа на одобрение издадено под олеснителни услови (категорија Ц) и оружје што е потребно да се пријави и за кое се издава потврда (категорија Д).
Оружјето од категорија Б и Ц, главните делови за оружје и муниција за оружје со олучени цевки, може да се набавува врз основа на одобрение, а муниција за оружје со неолучени цевки се набавува врз основа на дозвола издадена за тоа оружје. Одобрението го издава Министерството за внатршни работи, според живеалиштето на лицето, односно престојувалиштето на странецот во Република Македонија, односно според седиштето на правното лице, подносител на барањето и има важност од шест месеци од денот на издавањето на одобрението.
Муниција за оружје со олучени цевки може да се поседува најмногу до 100 куршуми, а за оружје со неолучени цевки и пневматско оружје без ограничување на количината на муницијата. Правните лица што се регистрирани за вршење на обезбедување на лица и имот или вршат дејност обезбедување на лица и имот за сопствени потреби можат да поседуваат муниција за оружје најмногу до 50 куршуми за секое оружје наведено во дозволата за поседување на оружјето.

Едно од есенцијалните прашање при нормативното уредување на контролата на набавување на оружјето се условите што треба да ги исполнува физичко лице за издавање на одобрение за набавување на оружје. Согласно овие одредби одобрение за набавување на оружје на физичко лице се издава врз основа на претходно лично поднесено барање ако физичкото лице: има наполнето 18 години живот; не му е одземена или ограничена деловната способност; здравствено е способно да поседува и носи оружје; не преставува опасност за јавниот ред; има оправдана причина за набавување на оружје; располага со техничко знаење за правилна употреба, чување и одржување на оружјето и познавање на прописите за оружје и има живеалиште на територијата на Република Македонија, а доколку е странец да има одобрен постојан престој на територијата на Република Македонија, освен ако со меѓународен договор не е поинаку определено. Одобрение за набавување на оружје од категорија Ц се издава на физичко лице кое, покрај одредени услови предвидени со законот потребно е да биде активен член на ловечко или спортско друштво и да има положено ловечки испит, односно потврда дека е активен член на стрелачко друштво.
Во Законот утврдени се и условите под кои врз основа на претходно поднесено барање се издава одобрение за набавување на оружје на правно лице. Во тој правец, утврдени се следниве услови: правното лице да има оправдани причини за набавување на оружје заради обезбедување на лица и имот и простор за безбедно сместување и чување на оружјето, а правните лица кои набавуваат оружје заради заштита на лица и имот или вршат дејност обезбедување на лица и имот, потребно е да имаат и вработени лица во редовен работен однос кои ги исполнуваат условите предвидени во овој закон што се однесуваат на физичките лица.
Физичкото или правното лице на кое му е издадено одобрение за набавување на оружје должно е во рок од осум дена од извршената набавка на оружјето да поднесе барање до надлежниот орган за регистрирање на оружјето и издавање дозвола за оружје (за физичко лице), односно дозвола за поседување на оружје (за правното лице). Дозволата за оружје и дозволата за поседување на оружје се издаваат со рок на важење од десте години, додека на лица постари од 65 години со рок на важење од пет години, со можност за нејзино продолжување.
Тргнувајќи од општо опасниот карактер на оружјето утврдени се обврските за сопственикот или корисникот за оружјето во поглед на начинот на постапување со истото, како и утврдена е забраната за носење на оружјето на јавно место, при што дефинирани се местата каде со употреба на оружје може да се загрози сигурноста на луѓето, и кои согласно овој закон се сметаат за јавно место. Прецизирани се и местата што не се сметаат за јавно место во смисла на овој закон. Утврдена е забрана за носење и употреба на ловечко и спортско оружје надвор од ловишта или стрелишта.
Во Законот утврден е начинот на чување на оружјето и муницијата, постапување во случај на исчезнување, губење или кражба на оружјето и муницијата, задолжително пријавување на најдено оружје, обврска за пријавување на промената на живеалиштето односно седиштето на имателот на дозволата за оружје, односно дозволата за поседување на оружје.
Експлицитно се утврдени случаите кога дозволата за оружје, односно дозволата за поседување на оружје ќе се одземе и поништи, како и содржани се одредби за начинот на постапување со оружјето и муницијата одземени во кривична и прекршочна постапка.
Прашањата за производството, поправањето и прометот на оружје, муниција и делови за оружје се систематизирани во посебни глави од Законот. Со Законот утврдено е дека производство на оружје и муниција и поправање на оружје, односно промет со оружје, муниција и делови за оружје можат да вршат трговските друштва со седиште на територија на Република Македонија кои пред уписот во трговскиот регистар ќе добијат одобрение за вршење на таа дејност. Одобрението за производставо на оружје и муниција и поправање на муниција го издава Министерството за внатрешни работи, по прибавено мислење од Министерството за одбрана и претходно добиена согласност од Министерството за економија.

Одобрението за промет со оружје, муниција и делови за оружје го издава надлежниот орган (Министерството за внатрешни работи). Законот предвидува и услови кои треба да ги исполнуваат поднесителот на барањето, основачите и одговорното лице на трговското друштво.
Во однос на превозот на оружјето и муницијата содржани се услови под кои трговските друштва што вршат дејност превоз на лица и стоки можат да вршат превоз на оружје, како и одредба дека на превозот на муницијата соодветно се применуваат прописите за превоз на експлозивни материи.
Со новиот закон се промовираат цивилните стрелишта како објекти наменети за спортско- рекреативни вежби во гаѓање, како и за обука за правилна и безбедна употреба на оружјето и условите под кои истите можат да се основат.
Тргнувајќи од комплексноста на материјата поврзана со оружјето, со посебни одредби се регулира начинот и условите под кои се пренесува оружјето преку државната граница на Република Македонија.
Нормирана е посебна глава што содржи одредби кои се однесуваат на внесувањето, носењето и пренесувањето на оружјето во Република Македонија од страна на државјаните на земјите членки на Европската унија на кои им е издаден европски документ за оружје. Одредбите од оваа глава ќе започнат да се применуваат по приемот на Република Македонија во членство во Европската унија.
Со цел елиминирање на можностите за злоупотреба на овластувањата од стана на субјектите на кои им се издадени одредени одобренија, во Законот е утврдена обврска Министерството за внатрешни работи да води евиденции за сите издадени одобренија. Исто така, прецизирано е дека надзорот над примената на одредбите на овој закон ќе го врши наведениот државен орган.
Заради ефикасно спроведување на законот, се санкционира непочитувањето односно непостапувањето согласно одредбите на овој закон и за сторителите на утврдените прекршоци утврдени се соодветни прекршочни санкции.
Во преодните и завршни одредби предвидена е обврска за трговските друштва кои вршат производство на оружје и муниција, поправање на оружје и промет на оружје, муниција и делови за оружје, а за кои до неговото влегување во сила не било потребно одобрение, во рок од 30 дена од денот на влегување во сила на законот да поднесат барање за издавање на предвиденото одобрение.
Дозволите за поседување и носење оружје и дозволите за поседување оружје издадени по досегашните прописи мора да се заменат во рок од една година од денот на влегување во сила на подзаконскиот пропис за образецот на дозволата за оружје, дозволата за поседување на оружје и дозвола за носење на оружје, истите ќе се замената доколку физичките односно правните лица ги исполнуваат условите предвидени во законот.
D. Контрола на усогласеност на правилата во поглед на безбедност на производите кога тие се увезени од трети земји
1. Дали имате законодавство кое е усогласено со правилата за безбедност на производите на увезени производи. Ако имате:
а) Од кога е на сила?
b) Опишете нашироко (која служба е надлежна за гранична контрола и за координација на увезените производи, која процедура се применува и сл.?)

1.Дали имате законодавство кое е усогласено со правилата за безбедност на производите на увезени производи. Ако имате:
Во Република Македонија не постои законодавство кое е целосно усогласено со правилата за безбедност на производите.
Имено директивата за општа безбедност на производите 92/59/ЕЕЦ ревидирана со 95/01/ЕЦ е делумно транспонирана во Законот за заштита на потрошувачите (“Службен весник на Република Македонија” бр.38/04). Со овој закон се целосно превземени дефинициите за “безбеден производ” и “опасен производ” како и обврските за давање на информации и пуштање во промет на безбедни производи од овие директиви, при што еднаков третман имаат домашните и увозните производи.
Директивата за општа безбедност на производите треба да биде целосно транспонирана во нов Закон за општа безбедност на производите кој се планира да биде донесен до крајот на 2005 година.
Исто така согласно Законот за безбедност на храната и на производите и материјалите што доаѓаат во контакт со храната (“Службен весник на Република Македонија” бр. 54/04) Министерот за здравство треба да ги пропише:
−општите барања за безбедност на храната, како и посебните барања за безбедност на одделни видови храна во согласност со општите барања за безбедност на храната и
−општите барања за безбедност на производите и материјалите што се употребуваат за пакување или доаѓаат во контакт со храната.
Изготвувањето на овие подзаконски акти е во тек.
Министерот за земјоделство, шумарство и водостопанство во согласност со општите барања за безбедност од Законот за безбедност на храната и на производите и материјалите што доаѓаат во контакт со храната, треба да ги пропише посебните барања за храната од животинско потекло.
а) Од кога е на сила?
Законот за заштита на потрошувачите е во сила од 25 јуни 2004 година.
Законот за безбедност на храната и на производите и материјалите што доаѓаат во контакт со храната е во сила од 23 јули 2002 година.
b)Опишете нашироко (која служба е надлежна за гранична контрола и за координација на увезените производи, која процедура се применува и сл.?)
Надлежни служби за гранична контрола на увезените производи се следните:
1.Државен пазарен инспекторат врз основа на: Законот за трговија ( “Службен весник на Република Македонија” бр. 16/04) и Законот за контрола на квалитет на земјоделските и прехрамбените производи во надворешно трговскиот промет (“Службен весник на Република Македонија”бр. 5/98 и 13/99). Пред отпочнување на постапка за царинење Државниот пазарен инсекторат врши инспекциски надзор на стоките по однос на декларирањето и упатството за употреба при што составува исправа (записник) врз основа на кој надлежниот царински орган врши царинење на стоката.
2.Државниот санитарен и здравствен инспекторат е надлежен за гранична контрола на храна, детски играчки, козметички производи, тутун и тутунски производи и предмети за општа употреба.
Сите увозници се должни да поднесат барање за здравствен надзор при увоз до Државниот санитарен и здравствен инспекторат. Здравствениот надзор опфаќа: утврдување на хигиенските услови под кои е пристигната пратката, хигиена на возилата, микроклиматски услови, време на транспорт од моментот на утоварот до пристигнување на граничен премин, органолептички преглед и земање мостри заради лабараториско испитување. По извршениот органолептички преглед и земените мостри Државниот санитарен и здравствен инспекторат издава согласност за царинење.

1.Министерството за земјоделие шумарство и водостопанство преку органите во состав Управа за растенија и Државен инспекторат за земјоделство врши контрола на пратките при увоз на растенија и средства за заштита на растенијата. Процедурите кои се применуваат се стандардни согласно ИППЦ и ЕППО стандарди. Системот на вршење на прегледи на граничните премини е во споредба со ацгиус и истиот се состои од преглед на документација, идентификација, здравствен преглед на растенијата (органолептички преглед, земање на мостри за лабараториска анализа, превземање на мерки за заштита на растенијата) и заверка на документацијата.
2.Министерството за земјоделие шумарство и водостопанство преку Управата за ветеринарство, врши ветеринарно санитарен преглед и контрола на граничниот премин. Ветеринарно-санитарен преглед и контрола на пратките кои се увезуваат, извезуваат и
транзитираат го спроведува ветеринарен инспектор. На контрола при прометот преку границата подлежат пратките на животни, производи, суровини и отпадоци од животинско потекло, пратки кои содржат состојки од животинско потекло , семе за вештачко осеменување, оплодени јајце клетки и ембриони и добиточна храна, шталско ѓубре, осока, компост и други предмети со кои може да се пренесува заразна болест. Постапката се состои од поднесување на барање, преглед на документација, идентификација, земање на мостри заради лабараториско испитување, превземање на мерки за карантин ако е потребен и заверка на документацијата по завршениот преглед.
3.Царинската управа има улога во делот на примената на прописите во постапката на увоз на стоки врз основа на надлежноста утврдена со член 10 од Законот за царинска управа (“Службен весник на Република Македонија“ бр. 46/04. Царинските органи ќе ја спроведуваат постапката на царинењето на стоката доколку се уверат дека се извршени потребните контроли од трана на претходно наведените надлежни служби, односно доколку кон царинските декларации се приложени потребните дозволи, согласности, одобренија или атести од други надлежни служби.
Во Република Македонија не постои единствена служба која е задолжена за гранична контрола и координација на увезените производи.
