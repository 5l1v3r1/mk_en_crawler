I. ИНФОРМАТИЧКИ СИСТЕМИ
1. Ве молиме да ја опишете сегашната состојба на компјутеризираност на административните ИТ системи, особено во следниве области:
а) Контрола на царинскиот увоз/транзит/извоз/контрола на складирање, со или без електронска поврзаност со трговците (оваа точка се однесува на начинот на кој трговците доставуваат царински деклараци и на начинот на кој тие се контролирани од царинските власти, пр. анализа на ризик);
b)Собирање на статистички податоци за увоз/извоз;
c)Електронска тарифа достапна на трговците и царинските службеници;
d)Компјутеризиран сметководствен систем за царини и даноци.
Царинска управа на Република Македонија е државен извршен орган во рамки на Министерство за Финансии и негова функција е да ги обезбеди сите потребни мерки и процедури за униформно функционирање на царинскиот систем, со цел да се спроведе фискална, заштитна и контролна политика на работење.
Царинска управа на Република Македонија е поделена во пет региони (Царинарници) и има вкупно 43 царински локации (испостави и одсеци) од кои моментално 36 се поврзани, а во скоро време се планира поврзување на уште 5 царински локации во Македонскиот Царински Информационен Систем (МакЦИС). МакЦИС е систем во кој се интегрирани сите компјутеризирани царински локации кои имаат LAN и имаат пристап до локален или оддалечен сервер на кој е поставена Asycuda - сервер апликација (конфигурирана за одредена царинска испостава). Сите царински локации приклучени на МакЦИС се поврзани во WAN на Царинска управа на Република Македонија која е обезбедена од два провајдери. Преку WAN-от се разменуваат податоци помеѓу сите царински локации и помеѓу серверите на царинските испостави и централниот сервер, кој служи за статистичка обработка како и за понатамошна подгoтовка на статистички податоци. Започнат е процес на намалување на бројот на серверите во царинските локации, т.е. некои помали испостави се поврзани на еден сервер преку WAN. Во овој момент не е можно комплетно централизирање воглавно поради недоволно добар квалитет на комуникациска врска која ја нудат двата провајдери како и недостиг на backup пристап. Корисниците (царинските службеници и декларантите) пристапуваат до Asycuda - сервер апликација преку PC-а на кои се наоѓа Asycuda - клиент апликација. Локално до сервер се пристапува преку два физички одвоени LAN-a, еден за декларантите, друг за царинските службеници. Покрај ова, декларантите пристапуваат во Макцис преку сервис за пристап. Во царинските локации е овозможен пристап до Internet од централна локација преку единствен линк кој е заштитен со Firewall.
Телекомуникациската мрежа (WAN) се состои од два дела, Frame Relay кој ги поврзува граничните царински локации и IP/VPN (Internet Protocol/Virtual Private Network) преку MPLS (Multiprotocol Label Switching) кој ги поврзува внатрешните царински локации. Двата WAN-a се дизајнирани и имаат star топологија, со централна локација во зградата на Царинска управа на Република Македонија во Скопје. Во тек е обезбедување на системска подршка (backup). Комуникациската мрежа на Царинска управа на Република Македонија користи современи мрежни уреди кои овозможуваат поддршка на голем број преносни технологии и интеграција на мултимедијални сервиси. Базирана е на IP што резултира со поедноставување на администраторските функции и смалување на оптовареноста на самата мрежа. Во функционална смисла мрежата овозможува пристап до Internet/Intranet, e-mail услуги, пристап до податоци на централниот сервер и на секој од работните сервери.
Царинска управа на Република Македонија ја користи Asycuda++ апликацијата (верзија 1.17d) за царинско работење, која е компјутеризиран царински менаџмент систем развиен од УНКТАД. Системот ги содржи поголемиот дел од царинските транзитни постапки, обработува документи за ставање на стока на увид, царински декларации, процедури околу плаќањата и дава доверливи и навремени статистички податоци. Референтните податоци се интегрирани во самиот систем: хармонизиран тарифен систем, декларанти, компании, валута и курсна листа, царински складишта и сите референтни листи кои се однесуваат на ЕЦД (Единствен царински документ). Ги има интегрирано интернационалните стандарди и кодови развиени од МОС, СЦО, СТО и ОН. Дава можности и е конфигуриран според потребите на македонското законодавство во делот во кој е потребно.
Системот ги има следните својства:
1.Царински операции: Ставање на стока на увид, царински декларации, процедури за привремен увоз/извоз, менаџмент на царинските службеници, функции на наплата, презентација на статистички податоци;
2.Менаџмент на ризик во делот на обработка на декларации: Комплетна проценка на ризик и модул за селективност до кој се достапни информациите од анализа на ризик;
3.Бизнис логика: 20% вградена логика, 80% надворешен царински user-friendly јазик за систем воден од прописи за давачки и параметри за селективност;
4.Заштита: User authentication, symmetrical encryption и
5.Historic data management (tariff, control tables).
Апликацијата за царинско работење – Asycuda ги содржи следните модули:
1.Модул за обработка на транзитни документи (Т1 и TIR) – MODTRS;
2.Модул за обработка на ставање на стоки на увид – MODCAR;
3.Модул за обработка на царински декларации – MODCBR;
4.Модул за обработка на наплата на царински декларации – MODACC;
5.Модул за примена на методот на селективност – MODSEL;
6.Работни модули за поставување на референтни податоци, конфигурација на испостави, менаџмент на вработените од аспект на работа со Asycuda – MODSYSCF, MODCHQ, MODCHQCF и
7.Работни модули кои го покриваат настапот на подностителите пред царинските органи
– MODBRK, MODTRB.
Како директни учесници во МакЦИС се и јавните претпријатија: Јавното претпријатие за аеродромски услуги, Македонски железници и Македонска Пошта. Овие учесници ги доставуваат во МакЦИС податоците за стоките кои се царинат и имаат можност да извршат увид во текот на царинската постапка за стоките со кои тие ракуваат или се гаранти. Освен ова, како корисници на податоците од МакЦИС во електронски формат се и Министерство за економија, Министерство за финансии, Министерство за земјоделство, шумарство и водостопанство, Народна банка на Република Македонија, Државен завод за статистика, Управа за јавни приходи.
Покрај модулите на апликацијата за царинско работење, Царинската управа на Република Македонија користи и дополнителни апликации:
1.Апликација за квоти: дневно собирање на барања, распределба на количини, евиденција на количини, повластен третман;
2.Апликација за статистичка евиденција за обем на работа за стоков и патнички промет;
3.Евиденција на празни камиони на влез и излез во/од државата;
4.Апликација за Offline потврдување на транзит во одредишната царинска испостава;
5.Апликација за собирање на податоци од царинските испостави и внесување во базата на централен сервер;
6.Апликација за снимање на разговори и евиденција на интервенции во Дежурен Оперативен Центар;
7.Апликации во Одделение за наплата кои ги извршуваат следните функции:
-Обезбедување на референтни податоци (царински испостави, општини, поштенски броеви, царински обврзници (правни лица), гаранти (банки), банкарски гаранции и депозити, видови на давачки, договори со МакЦИС);


-Евиденција на прилив-одлив (прибирање на податоци од трезорска сметка за влезно излезни транскации за сметките на Царинска управа (евидентна, депозитна и буџетска сметка));
-Евиденција на царинските документи различни од документите на апликацијата за царинско работење (решенија за дополнителна наплата, решенија за поврат на давачки, реферати од царинска патничка декларација, пресметки по гаранции, пресметки по депозити, фактури по договори од МакЦИС);
-Поврзување на царинските документи и соодветните приливи/одливи (ЕЦД со соодветно плаќање, решенија за поврат на давачки со соодветно плаќање, реферати од царинска патничка декларација со соодветно плаќање, пресметки по гаранции со соодветно плаќање, трансфер на средства од депозитна на евидентна сметка, поврат на депозити, евиденција на плаќања по фактури за користење на МакЦИС);
-Обезбедување на интерактивност на гаранции, задолжувања, соодветни плаќања и царинските документи (менување на ниво на гаранција во зависност од задолжувањето по царинските документи и нивните соодветни плаќања);
-Распоред на уплатени средства врз основа на поврзаност со царинските документи, нивна структура и соодветните плаќања (креирање на распоред на средства, поврзување со трезорскиот инфо-систем и враќање на информација за извршениот
распоред и направениот поврат);
8.Апликација за обработка на водење на случаи во Одделение за Истраги;
9.Апликација за обработка на податоци од Базата на податоци за разузнавање INTELL;
10.Систем за електронско известување на раководство за разузнавачки и статистички податоци;
11.Апликација за регистрирање на запленувања на наркотични средства, пари, акцизна стока, предмети од културно наследство и стоки според CITES. Царинска управа на Република Македонија е поврзана со CEN (Customs Enforcement Network) во СЦО;
12.Апликација за мониторинг на системот за детекција на радиоактивно зрачење (гама и неутронско);
13.Апликација за човечки ресурси (лични податоци, прераспределувања, завршени обуки, награди, казнувања);
14.Апликација за царински возила;
15.Апликација за пресметка на плати;
16.Апликација за финансово работење во Царинска управа (прилив, распределба и одлив на финансиски средства);
17.Апликација за трезорско работење (електронско плаќање на пристигнати фактури, евиденција на истите) и
18.Апликација за евиденција на основни средства (имотен регистар).
a)
Контрола на царинскиот увоз/транзит/извоз/контрола на складирање, со или без електронска поврзаност со трговците (оваа точка се однесува на начинот на кој трговците доставуваат царински деклараци и на начинот на кој тие се контролирани од царинските власти, пр. анализа на ризик). За спроведување на царинските постапки декларантите пред царинските органи поднесуваат документи на хартија. Паралелно со документите на хартија се поднесува електронска форма на документите.
Со Asycuda апликацијата за електронска обработка на царински документи формално и логички се контролираат следниве царински постапки:
-транзит
-складирање
-увоз/привремен увоз
-извоз/привремен извоз
Апликацијата за обработка на царински документи овозможува примена на одредбите од Царинскиот закон, Законот за царинска тарифа, Законот за ДДВ и Спогодбите за слободна трговија кои Република Македонија ги има потпишано со други држави.
Електронска обработка на транзит
При транзитот електронски се обработуваат податоци за сите видови на транспорт (авионски, железнички, друмски) во два типа на електронска форма на документите:
−транзитна декларација - Т1, за управување со националниот транзит;
−ТИР карнет за управување со националниот дел од транзитот во меѓународниот транспорт.
Електронската форма на транзитната декларација – Т1 ја пополнува и снима на сервер декларантот. Царинскиот службеник ја повикува електронската форма на екран, проверува дали податоците се согласуваат со податоците од документот на хартија [paper-based document], го регистрира, со што документот добива број на регистрација и статус регистриран. По пристигање на стоката во одредишната испостава, појдовната испостава добива (по пошта) информација (примерок од потврдениот документ) за завршување на транзитната операција, после што со посебна апликација транзитната декларација добива статус потврдена и раздолжена.
Електронската форма на ТИР документот ја пополнува царинскиот службеник, документот добива статус регистриран, а по добивање на информација (примерок од потврдениот документ од одредишната испостава, со посебна апликација, му се менува статусот во потврден и раздолжен.
Информација за селективен преглед на стока на граница се запишува во одредени рубрики од транзитните документи.
Електронска обработка на постапка за ставање стоки на увид
Декларантот, врз основа на податоците од транзитните документи при завршувањето на транзитната постапка во одредишната царинска испостава, пополнува посебна електронската форма на овој документ - манифест. Манифестот по потреба ја има улогата на елементарна декларација.
Доколку декларантот ја складира стоката во царински склад, декларантот покрај манифестот пополнува и електронска форма на ЕЦД-У7 документ. Веродостојноста на податоците од манифестот и електронската форма на ЕЦД-У7 документот ја проверува царинскиот службеник и го менува статусот од снимен во регистриран со единствен број на регистрација за таа испостава.
Манифестот има опција за консолидација и деконсолидација на стоки од повеќе увозници. Секој од товарните листи од манифестот се раздолжува со конечно царинење или со друга царинска постапка (пр.транзит). Раздолжувањето на товарните листи од манифестот е автоматско.
Електронска обработка на увоз/извоз
Декларантот ја пополнува и снима на сервер електронската форма на царинската декларација. Пресметувањето на царинските давачки, ДДВ и ослободувања од давачки се автоматизирани во самата апликација. Царинскиот службеник ја повикува електронската форма на царинската декларација преку единствен број за таа испостава и пробува да ја утврди. Царинската декларација добива единствен број на регистрација и истовремено се активира методот на селективност со кој се поставува на еден од трите канали за контрола: црвен (физички преглед), жолт (контрола на документи) и зелен ( без контрола на стока и документи). Врз основа на национални критериуми и случајна селекција очекуван процент на селектирани декларации е: 20% црвен канал, 40% жолт канал, 40% зелен канал. После соодветната контрола, царинската декларација добива статус утврдена, со што се дава конечната пресметка на давачки. Откако ќе се добие електронска верификација на плаќањето се врши потврдување на книжењето во царинската испостава.
Карактеристично за електронската обработка на извоз е тоа што постапката завршува со потврда на прием од излезната гранична испостава.
b)
Податоците од обработените декларации во Царинска управа на Република Македонија се собираат на два централни сервери. Се користат за подготвување на различни статистички побарувања за потребите во Царинската управа на Република Македонија.
Податоците од обработените декларации се доставуваат до Државниот завод за Статистика и Народната банка на РМ месечно (до 15-ти во месецот за претходниот месец).
Државниот завод за Статистика е овластен за јавно објавување и презентирање на податоците, додека обработките и статистиките направени во Царинската управа на Република Македонија служат само за интерна употреба.
c)
Царинската тарифа во електронски облик е достапна на сите заинтересирани корисници преку веб страницата на Царинската управа на Република Македонија. Во неа се содржани податоци за:
−Системот на имиња на стоката распореден по оддели и глави на Царинската тарифа;
−Системот на нумеричко означување на стоката (тарифни броеви и тарифни ознаки) во Царинската тарифа;
−Правилата за распоредување на стоката во тарифни броеви и тарифни подброеви, како и тарифни ставови на Царинската тарифа;
−Царинските давачки (по вредност или по единечна мерка ако е пропишана)и
−Задолжителните единечни мерки за сите тарифни ознаки;
Апликацијата за обработка на царински документи овозможува користење на Царинска тарифа во повеќе колони согласно Законот за Царинската тарифа (“Службен весник на РМ" број 23/03 и 69/04), Одлуката за усогласување и менување на царинската тарифа за 2005 година (“Службен весник на РМ" број 86/04) како и преференцијалните царински стапки согласно договорите за слободна трговија кои ги има потпишано Република Македонија.
d)
Сметководството и наплатата на царинските долгови се води на централно ниво во Царинската управа. Откако пресметката на давачките за поодделната царинска постапка ќе станат конечни и таа постапка добие своја идентификација автоматски се евидентира во сметководството на Царинската управа.
Евидентираниот царински долг аналитички се води по царински обврзници и субаналитички по видови на давачки и организациони единици каде тој е настанат.
Секојдневно од трезорскиот систем се добива конечна информација за плаќања направени од претходниот ден. Во тековниот ден се добиваат привремени податоци за направените уплати што се однесуваат за постапки што почнале а сеуште не се завршени.
Според веќе направената идентификација на пресметаниот царински долг, при плаќањето на царинскиот долг, се врши негово автоматско затварање. Во случај, поради грешки во информационите системи на учесниците во платниот систем, да не може автоматски да се


затворат царинските постапки со нивните соодветни плаќања, овие постапки се затвараат мануелно. Такви грешки се во рангот на 1-2%.
На секои три месеци се врши дополнителна контрола дали рокот на плаќањата бил во законски рамки. Ако се утврди доцнење во плаќањата се иницира отварање на постапка за наплата на камата за ненавремено плаќање на царинскиот долг.
Врз основа на така поврзани царински постапки и нивните соодветни плаќања секојдневно се врши распоред кон буџетските сметки според структурата на давачките што ги носат самите постапки.
Еднаш во месецот до Управата за јавни приходи по електронски пат се доставуваат податоци за пресметан и наплатен ДДВ во увозни постапки за секој царински односно даночен обврзник.
2. Ве молиме да доставите информации за плановите за идна компјутеризација на гореспоменатите области.
Плановите за иден развој воглавно се однесуваат на:
−Поврзување на 5 царински локации во МакЦИС – рок крај на 2005 година;
−Намалување на број на сервери по царински локации, поврзување на повеќе локации на еден сервер – во текот на 2005 година;
−Поставување на нова централизирана ВЕБ-ориентирана апликација за царинско работење – AsycudaWorld – јуни 2005 година;
−Интегрирање на нов централизиран систем со нова платформа и нова база, миграција на податоците – крај на 2005 година;
−Воведување и имплементација на јавен клуч, дигитален потпис и комплетно автоматизирана електронска размена на документи – крај на 2007 година;
−Модернизација и обновување на компјутерите и компјутерската опрема – во тек на 2005 година;
−Изработка на нова – Intranet верзија на апликацијата за квоти – крај на 2005 година;
−Апликација за царинска лабораторија и внес на податоци за земени мостри – јуни 2005 година;
−Нова апликација за менаџмент на човечки ресурси – крај на 2006 година;
−Апликација за контрола и евиденција на јавни набавки – крај на 2006 година;
−Подготовки за поставување и имплементација на CCN/CSI (Common Communication Network/Common System Interface) – крај на 2007 година;
−Технички подготовки за инсталација и интегрирање на MСC (Minimal Common Core) – крај на 2007 година и
−Размена на транзитни пораки со соседните држави – крај на 2007 година.
