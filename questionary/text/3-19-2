II. ПОШТЕНСКИ УСЛУГИ
А.Општа правна рамка
1. Колку е правната рамка која се однесува на поштенските услуги усогласена со соодветното acquis на Заедницата (Директива 97/67/ЕЗ изменета и дополнета со Директивата 2002/39/ЕЗ)? Ве молиме доставете детали за режимот на дозволи; обезбедување на универзалните услуги; резервирана област; барања за тарифни начела; транспарентност и одвојување на сметките на давателите на услуги; стандарди за следење на квалитетот на поштенските услуги.
Законот за поштенски услуги (“Службен весник на РМ” бр. 55/02) е работен врз основа на Директивата 97/67/ЕC на Европскиот Парламент и Советот, која се однесува на заедничките правила за развој на внатрешниот пазар на поштенските услуги на заедницата и подобрување на квалитетот на услугата.
Директивата 2002/39/ЕC не е имплементирана во законот, бидејќи законот е работен и донесен во 2002 година, пред да биде донесена новата Директива, додека транспонирањето на оваа директива е поврзано со работењето на Ј.П. “Македонска поштa”, односно од времето на постигнување позитивни економско финансиски резултати на ова претпријатие.
Со Законот за поштенски услуги, (член 7) е уредено дека универзалната поштенска услуга ја врши основниот поштенски оператор Ј.П. “Македонска пошта”, со што законот е во исто време и концесиски акт за Ј.П. “Македонска пошта”. Во рамките на универзалната услуга, согласно член 9 од законот, е утврдено дека резервирани поштенски услуги врши Ј.П. “Македонска пошта”, за поштенски пратки со тежина до 350 грама.
За нерезервираните поштенски услуги, за пратки со тежина поголема од 350 грама, согласно член 18 од законот, може да се определи и друг правен субјект според услови утврдени во законот, односно со склучување на договор за концесија, која ја дава Владата на Република Македонија.
За вршење на курирски услуги потребна е лиценца која ја издава министерот за транспорт и врски (член 13 и 14).
Согласно член 10 од Законот, утврдено е дека Владата на Република Македонија дава согласност на тарифите за резервираните поштенски услуги што ги врши Ј.П. “Македонска пошта”.
Со член 11 од законот е уредено дека министерот за транспорт и врски може да пропише посебен начин за одделно водење на финансиски пресметки за резервираните поштенски услуги од другите услуги.
Квалитетот на вршењето на поштенските услуги е уреден со член 8 од законот и се однесува на стандарди и критериуми за доставата на поштенските пратки.
Во тек е изработка на нови акти од областа на поштенскиот сообраќај кои произлегуваа од новиот Закон за поштенски услуги и тоа: Правилник за Општите услови за вршење на поштенските услуги; Правилник за Номенклатура на поштенските услуги и Правилник за организација на поштенската мрежата на Република Македонија. Правилниците се очекува да бидат донесени во првото тримесечје на 2005 година.


2. Имате ли некакви планови за измени на постоечкото законодавство и/или да ги реструктуирате поштенските услуги? Ве молиме да наведете детали и временски распоред на активностите.
До 2007 година се планира да се донесе нов закон за поштенски услуги во кој ќе се транспонира Директивата 2002/39/ЕC, при што опсегот на резервираните поштенски услуги ќе се намали, односно ќе се намали тежината на поштенските пратки од сегашните 350 грама. Задржувањето на резервираните поштенски пратки со тежина од 350 грама до 2007 година се должи на потребата од економско зајакнување на Ј.П. “Македонска пошта” за истата да може во претстојниот период позитивно да работи и да може по 2007 година успешно да работи во конкуренција со други оператори.
В. Обврски за универзални услуги (УСО)
1. Каков е обемот на универзалните услуги во вашата земја?
Универзална поштенска услуга , согласно член 7 точка 3 од Законот за поштенски услуги е минимален обем на поштенски услуги, кои постојано се вршат на целата територија на Република Македонија, со определен квалитет и по пристапни цени за корисниците.
Универзалната поштенска услуга вклучува прием, сортирање ,пренос и достава на поштенски пратки до 2 кг и на пакети до 31,5 кг и тоа: обични поштенски пратки (писма, поштенски картички, печатени работи, секограми, мали пакети и др.) книжени поштенски пратки (препорачани писмоносни поштенски пратки, вредносни поштенски пратки, пакети, поштенски парични упатници, телеграфски парични упатници), Express Mail Services (EMS) поштенски пратки и други поштенски пратки и услуги кои содржат стоки со или без означена вредност.
2. Кои се условите за пристап и испорака?
Универзалната поштенска услуга, согласно член 2 од Законот за поштенски услуги се врши преку точките за пристап на јавната поштенска мрежа која ја сочинуваат сите видови физички објекти ,вклучувајќи ги и поштенските сандачиња кои се поставени на јавни места ,или во просториите на давателот на универзалната услуга каде што поштенските пратки можат да бидат предадени од страна на корисниците .
Прием и достава на поштенски пратки ,во сите населени места во Република Македонија од мрежата на Основниот поштенски оператор (ОПО) се врши најмалку еднаш во секој работен ден, а во недела и државни празници се врши преку дежурна служба (член 8) .
Во зависност од оддалеченоста подрачјето на единиците на мрежата на ОПО е поделено на :
-потесно подрачје на единица на мрежата каде приемот и доставата се врши најмалку еднаш дневно;
-пошироко подрачје на единица на мрежата каде што приемот и доставата на поштенските пратки до определена тежина односно вредност и доставата на известување за пристигнување на поштенските пратки над определената тежина, односно вредност се врши најмалку трипати неделно; и
-најшироко подрачје на единицата на мрежата каде што приемот и доставата на поштенските пратки до определена тежина односно вредност и доставата на известување за пристигнување на поштенските пратки над определената тежина односно вредност се врши најмалку еднаш неделно.
3.Дали поштенските услуги се ослободени од ДДВ?
Согласно членот 23 од Законот за додадена вредност (“Службен весник на РМ” бр. 44/99) поштенските услуги и продажбата на поштенски марки и масовни коверти со отпечатена поштенска марка кои се продаваат по номинална вредност на марката се ослободени од ДДВ
.
4. Какви се вашите стандарди за квалитет на услугите (зацртани цели за брзина на пренос)
Согласно член 8 точка 5 од Законот за поштенски услуги:
-сите поштенски пратки предадени на потесното подрачје на единица на поштенска мрежа треба да бидат доставени во работниот ден по работниот ден кога се испратени;
-сите поштенски пратки предадени на пошироко подрачје на единица на поштенска мрежа треба да бидат доставени на вториот ден по работниот ден кога се испратени; и
-сите поштенски пратки предадени на најшироко подрачје на единица на поштенска мрежа треба да бидат доставени најмалку еднаш неделно по работниот ден кога се испратени.
5.Дали постојат исклучоци од УСП? Ве молиме објаснете.
Согласно член 7, точка 4 од законот за поштенски услуги, како и Директивата 97/67/ЕC, точка 18 во универзалната поштенска услуга не спаѓаат курирските услуги и услугите на размена на документи.
С. Режим на издавање дозволи и овластувања
1. Како се применува режимот на издавање дозволи во вашата земја, особено за давање, надзор и одземање на општи овластувања и дозволи?
За вршење на нерезервираните услуги во состав на универзалната поштенска услуга Владата на Република Македонија (концедент), согласно член 18-26 (дава концесија. Како концесионери можат да се јават сите физички и правни лица запишани во Трговскиот регистар на Република Македонија, вклучувајќи ги и странските правни лица со подружница запишани во Трговскиот регистар на Република Македонија. Начинот, постапката и условите за доделување на концесии е уредено со Законот за поштенски услуги и со Законот за концесии (“Службен весник на РМ” бр. 25/02 и 24/03). Доделувањето на концесија се врши по пат на јавен конкурс и се спроведува како постапка за доделување концесија со отворен повик или постапка за доделување концесија со ограничен повик. Заинтересираните субјекти по јавниот повик доставуваат техничка и економска-финансиска понуда врз основа на кои се прави ранг листа на понудувачите и со прво рангираниот понудувач се водат преговори и се утврдуваат услови за склучување на концесискиот договор.
Постапката за доделувањето на концесија за вршење на нерезервирани поштенски услуги ја подготвува, организира и спроведува комисија формирана од страна на концедентот. Комисијата ќе подготви тендерска документација која покрај елементите кои ги содржи Законот за концесии треба да ги содржи и следните елементи: видот на поштенската услуга која се дава на концесија; подрачјето за вршење на поштенската услуга; општи и посебни услови за вршење на поштенската услуга; почетокот и времетраењето на концесијата; надзор над вршењето на концесиската дејност; начинот на решавање на споровите и друго.
Во концесискиот договор точно се одредува периодот за кој се доделува концесијата, а кој не смее да биде подолг од 20 години.
Концесијата може да се пренесе целосно или делумно со претходна писмена согласност на концедентот, под условите утврдени во Законот за концесии и Законот за поштенски услуги. Доделената концесија за вршење на нерезервирани поштенски услуги може да се пренесе на друго лице со поднесување на барање до Министерството за транспорт и врски како од страна на лицето кое ја добило концесијата, така и од лицето на кое треба да се пренесе концесијата, врз основа на што концедентот склучува договор со концесионерот на кој е пренесена концесијата.
Концесијата може да престане да важи покрај под условите утврдени во Законот за концесии и во случаи утврдени со концесискиот договор.
Инспекциски надзор над извршувањето на договорите за концесија издадени во согласност со Закон за поштенски услуги врши Државниот инспекторат за транспорт преку инспектори за поштенски сообраќај. Ако инспекторот за поштенски сообраќај утврди повреда на прописите со кои се уредуваат правата и обврските во вршењето и обезбедувањето на поштенските услуги, предвидени со одредбите на овој закон, прописите донесени врз основа на него, концесиските договори, со решение ќе нареди во определен рок да се отстранат утврдените неправилности и недостатоци.
Курирски услуги согласно член 13-16 од законот можат да вршат домашни и странски правни и физички лица како поштенски оператори, врз основа на лиценца која ја издава министерот за транспорт и врски.
За добивање на лиценца за вршење на курирски услуги, заинтересираните лица поднесуваат барање до Министерството за транспорт и врски, кое го содржи името, адресата на подносителеот на барањето, документот за регистрација на фирмата, описот и начинот на услугата што ќе ја врши, датумот на отпочнувањето со вршење на услугата, листата на меѓународни стандарди за достава на пратките, доказот за финансиска и техничка способност за вршење на услугата, со соодветен квалитет. Лиценцата се издава на пет години со право на продолжување.
D. Резервирана област
2. Дали резервирани услуги се даваат како де факто монопол или се дефинирани во склоп на законодавството кое ги покрива поштенските услуги?
Вршењето на резервираните поштенски услуги е дефинирано со член 9 од законот така што тие услуги се вршат и de facto и de jure.
Во резервирани поштенски услуги според законот спаѓаат поштенските пратки со тежина до 350 грама и на овие пратки Ј.П. “Македонска пошта” има монопол во рамките на универзалната поштенска услуга, додека поштенските пратки со тежина повеќе од 350 грама се либерализирани и можат да бидат доставувани од страна и на други оператори со доделување на концесија за вршење на поштенска дејност.
Исто така, либеларизирани се курирските услуги и на пазарот на достава на поштенски пратки во Република Македонија има повеќе операторим на курирски услуги од познати светски оператори (DHL, UPS, FedEx, TNT) .
3. Во второнаведениот случај, како се дефинирани релевантните барања во националното законодавство?
Согласно член 9 од Законот за поштенски услуги (“Службен весник на РМ” бр. 55/02), во рамките на универзалната поштенска услуга, резервираните поштенски услуги кои опфаќаат прием, сортирање, пренос и достава на поштенски пратки, вклучувајќи ја и директната пошта, под услов овие пратки да тежат до 350 грама, ги врши единствено Oсновниот Поштенски Оператор (ОПО - Македонска Пошта)


Резервирани поштенски услуги врши единствено ОПО заради обезбедување на финансиски средства за вршење на универзалната поштенска услуга на целата територија на Република Македонија, вклучувајќи и населени места каде што тоа е економски неисплатливо, како и заради изградба, одржување и унапредување на јавната поштенска мрежа. Јавната поштенска мрежа ја користи ОПО, а доколку ја користат и други поштенски оператори, истите се должни да плаќаат надоместок за покривање на трошоците за користење на јавната поштенска мрежа.
Нерезервирани поштенски услуги во рамките на универзалната поштенска услуга, покрај ОПО можат да вршат и други поштенски оператори, врз основа на концесија.
Е. Даватели на универзални услуги (УСП)
1. Како се дефинирани обврските на давателите на универзални услуги во вашата земја? Кога е усвоена соодветната правна рамка и во кој облик?
Законот за поштенски услуги (“Службен весник на РM” бр. 55/02) е усвоен на 16 јули 2002 година и во него се дефинирани обврските на давателот на универзалната услуга.
Според член 7 од Законот за поштенски услуги универзалната поштенска услуга ја врши единствено ОПО на целата територија на Република Македонија врз основа на овој закон. Со давањето на универзалната поштенска услуга треба да се понуди услуга која ќе биде достапна до сите корисници на територијата на Република Македонија под еднакви услови, без било каква форма на дискриминација од политички, религиозни и идеолошки причини. Исто така, треба да се понуди и услуга која ќе ја гарантира доверливоста и сигурноста на поштенските пратки, услуга која не се прекинува или укинува, освен во случај на виша сила.
Во членот 7 од Законот за поштенски услуги универзалната поштенска услуга е дефинирана како услуга која вклучува прием, сортирање, пренос и достава на поштенски пратки до 2 кгр. и на пакети до 31, 5 кг и тоа: обични поштенски пратки (писма, поштенски картички, печатени работи, секограми, мали пакети и др.) книжени поштенски пратки (препорачани писмоносни поштенски пратки, вредносни поштенски пратки, пакети, поштенски парични упатници, телеграфски парични упатници), ЕМС поштенски пратки и други поштенски пратки и услуги кои содржат стоки со или без означена вредност.
Со вршењето на универзалната поштенска услуга, треба да се обезбеди сите корисници да имаат можност за пристап до јавната поштенска мрежа со која се обезбедуваат услуги во рамките на соодветна оддалеченост на нивното место на живеење, вклучувајќи ги и јавните поштенски сандачиња и службените простории на ОПО.
2. На кој начин се надгледува давањето универзални услуги од страна на давателите на универзални услуги, особено при одобрување на исклучоци или при отстапките од барањата за универзалните услуги? Дали тој надзор го врши национално регулаторно тело или други надлежни национални тела?
Согласно член 55 и 56 од Законот за поштенски услуги, надзор над вршењето на универзалната услуга врши Државниот инспекторат за транспорт во состав на Министерството за транспорт и врски преку своите инспектори надлежни за поштенскиот сообраќај.
Во случај кога инспекторот за поштенски сообраќај ќе утврди повреда на прописите со кои се уредуваат правата и обврските во вршењето и обезбедувањето на поштенските услуги, со решение ќе нареди во определен рок да се отстранат утврдените неправилности и недостатоци.


3. Дали се предвидува делумна или потполна приватизација на давателите на универзални услуги?
Во Преодните и завршни одредби од Законот за поштенски услуги предвидена е можност Јавното претпријатие за поштенски сообраќај “Македонска пошта” да биде транcформирано во акционерско друштво во државна сопственост согласно Законот за јавни претпријатија, Законот за трговски друштва или секоја друга законска одредба која што се применува.
Владата на Република Македонија може да одлучи акционерското друштво во државна сопственост да го приватизира, преку продажба или пренос на дел или сите свои акции, во една или повеќе трансакции.
Во овој момент се рагледуваат можностите за делумна или потполна приватизација на Јавното претпријатие за поштенски сообраќај “Македонска пошта”. Уште поважно, со Законот за поштенски услуги е дадена можност за воведување на конкуренција во вршењето на поштенските услуги во рамките на универзалната поштенска услуга за поштенските пратки со тежина поголема од 350 грама со доделување на концесија од страна на Владата на Република Македонија преку претходно спроведена постапка на јавен конкурс.
F Тарифи за универзални услуги
1. Опишете ја тарифната структура за универзални услуги и начинот на кој таа се дефинира, вклучувајќи ги и важечките законски прописи.
Согласно член 10 од Законот за поштенски услуги (“Службен весник на РМ” бр. 55/02) тарифите за вршење на резервираните поштенски услуги ги одредува ОПО, а по тие тарифи Владата на Република Македонија дава согласност. Цените треба да бидат реални и сите корисници да имаат ист пристап до понудените услуги на целата територија на Република Македонија. Цените треба да бидат определени врз основа на трошоците кои ОПО ги прави за вршење на поштенските услуги, за да може да ја развива поштенската мрежа и да инвестира во нови технологии кои ќе придонесат за подобрување на услугите, како и да одговори на барањата на корисниците. Цените кои се однесуваат на услугите кои не се во рамките на резервираните поштенски услуги не подлежат на согласност на Владата на Република Македонија.
Тарифите на поштенските услуги се темелат на утврдување на појдовна цена за обично писмо со тежина од 20 грама и понатаму тарифите се определуваат врз основа на тежината и видот на доставата на поштенските пратки дали е обично, препорачано, вредносно или експрес.
G Сметководство
1. Дали веќе се применуваат системи за надзор и контрола на сметководствените барања за давателите на универзални услуги (трошковни сметководствени системи и системи на одвојување на сметководството)? Ако не, кој е рокот предвиден за нивно воведување?
Согласно член 11 од Законот за поштенски услуги предвидено е министерот за транспорт и врски за ОПО (Основен поштенски оператор) да пропише посебен начин за одделно водење на финансиските пресметки за резервираните услуги во услови на конкуренција, како и за курирските услуги. Досега нема донесено акт од страна на министерот за одделно водење на финансиските пресметки за резервираните услуги. Водењето на издвоено сметководство за трошоците на работењето на Ј.П.” Македонска пошта” одделно по поедини услуги не е сеуште применето.


Бидејќи се уште нема друг давател на нерезервирани услуги во рамките на универзалната услуга, нема потреба за воведување на посебни сметководствени системи и систем на одвојување на сметководството.
Со влегување на друг поштенски оператор за давање на поштенски услуги во рамките на универзалната услуга, ќе се воведе посебниот сметководствен систем.
H Квалитет на услугите
1. Кој ги пропишува стандардите за квалитет на давателите на услуги и кој ги надгледува?
Стандардите за квалитет на давателите на услуги се пропишани во член 8 од Законот за поштенски услуги, а во тек е и донесување на нов Правилник за општите услови за вршење на поштенските услуги. Со овие прописи се определуваат подрачјата за достава на поштенските пратки со кои би се постигнал еднаков квалитет за сите корисници на услугите во рамките на соодветната одалеченост на нивното место на живеење, како и роковите за достава на поштенските пратки.
Стандардите за квалитетот ги надгледува Министерството за транспорт и врски, а тоа го врши преку своите инспектори за поштенски сообраќај.
2. Се надгледува ли повремено работата на давателите на универзални услуги (мерење на квалитетот на услугите според стандардите пропишани за домашна и прекугранична пошта и обезбедување на корективни активности кога се неопходни)? Ако ова не го прави национално регулаторно тело,тогаш наведетете кој е надлежен.
Согласно член 55 од Законот за поштенски услуги (“Службен весник на РМ” бр. 55/02) надзорот над спроведувањето на законот и прописите донесени врз основа на него, меѓународните договори што ги склучила или на кои им пристапила Република Македонија од областа на поштенскиот сообраќај, го врши Министерството за транспорт и врски.
Државниот инспекторат за транспорт при Министерството за транспорт и врски, преку инспектори за поштенски сообраќај врши инспекциски надзор над прописите донесени врз основа на законот, извршувањето на договорите за концесија како и лиценците издадени во согласност со законот, и ако утврди повреда на прописите со решение ќе нареди во определен рок да се отстранат утврдените неправилности и недостатоци.
При вршењето на надзорот, инспекторот за поштенски сообраќај е овластен, согласно член 57 од законот, да врши контрола на квалитетот кој се однесува на приемот, сортирањето, преносот и доставувањето на поштенските пратки, да врши контрола на техничко- технолишкото организирање и функционирање на поштенската мрежа, привремено да забрани употреба на капацитетите на поштенската мрежа ако утврди определени неправилности, да врши контрола на поставените поштенски сандачиња и примената на ценовникот за вршење на поштенските услуги, како и да забрани вршење дејност на поштенски оператор кој нема добиено концесија или лиценца.
Државниот инспекторат за транспорт редовно врши надзор и контрола на претпријатијата кои што даваат поштенски услуги за квалитетот при приемот, сортирањето, преносот и доставата на поштенските пратки во внатрешниот и меѓународниот поштенски сообраќај, како и на техничко-технолошкото организирање и функционирање на поштенската мрежа, контролата на примената на ценовникот за вршење на поштенските услуги и сл.
Во текот на 2003 година извршени се 62 контроли и тоа 55 во Единиците на поштенската мрежа на Ј.П. “Македонска пошта” и за констатираната состојба на лице место се составени 55 записници. Врз основа на истите донесени се 49 решенија со кои се задолжува ова претпријатие, во определен рок да го отстрани констатираните неправилности и недостатоци, како и во утврден рок за преземените мерки да го извести Државниот инспекторат за транспорт. Од страна на Ј.П.”Македонска пошта" не е обжалено ниедно решение донесено од инспекторот.
I Жалбена постапка
1. Какви главни мерки се превземени за утврдување на жалбени постапки?
Со член 61 од Законот за поштенски услуги, превидено е при вршењето на инспекцискиот надзор, инспекторот за поштенски сообраќај при утврдување на повреди и неправилности при вршењето и давањето на поштенските услуги, донесува решение, против кое незадоволната страна може да поднесе жалба во рок од осум дена од приемот на решението до министерот за транспорт и врски кој одлучува во втор степен, при што, жалбата не го одлага извршувањето на решението.
Ј. Национално регулаторно тело
1. Дали е формирано национално регулаторно тело за поштенскиот пазар? Ако не, дали се планира и во кој временски период? Ако постои, дали е независно тело? Во која мерка е независно од давателите на универзални услуги? Како и до кој степен е обезбедено неговото независно функционирање?
За регулирање на пазарот на поштенските услуги во Република Македонија не е формирано посебно Регулаторно тело, а функциите на такво тело ги врши Министерството за транспорт и врски согласно Законот за поштенски услуги (“Службен весник на РМ” бр. 55/02). Во таа смисла, Министерството за транспорт и врски како регулаторно тело ја реализира политиката на Владата на Република Македонија во областа на внатрешниот и меѓународниот поштенски сообраќај, и предлага на Владата на Република Македонија преземање на мерки за постепена и контролирана либерализација за вршењето на поштенските услуги, го следи и анализира извршувањето и развојот на универзалната поштенска услуга и другите поштенски услуги и предлага преземање на соодветни мерки, ја контролира примената на одобрените тарифи за универзалната поштенска услуга, врши надзор и контрола на спроведувањето на овој закон, прописите донесени врз основа на овој закон и на меѓународните договори што ги склучила, односно им пристапила Република Македонија, ја утврдува стратегијата за развој на поштенските услуги, вклучувајќи ги и времените чекори за воведување на конкуренција, како и други работи утврдени со Законот за поштенски услуги.
Воспоставување на посебно регулаторно тело не претставува задолжителна обврска и Република Македонија во овој поглед не е исклучок во споредба со други европски земји, меѓутоа до крајот на 2007 година функциите на регулаторно тело во областа на поштенскиот сообраќај со овластување ќе бидат пренесени на друг постоен регулатор.
2. Ве молиме да доставите информациии за организацијата на телото, вклучувајќи го и бројот на вработени во него. Дали е планирано зајакнување на човечките ресурси кои извршуваат поштенски услуги, а со кои располага ова тело, (во поглед на полно работно време)?
Во рамките на Министерството за транспорт и врски, како надлежен орган за регулирање на работите во областа на поштенските услуги, функционира Одделение за поштенски сообраќај, со вработени 3 лица (раководител на Одделението и 2 извршители) и овој број на вработени лица не се планира да се измени.
3. Има ли националното регулаторно тело одговорности слични на оние предвидени во acquis делот за пошти кои се однесуваат на европските национални регулаторни тела?
Надлежностите на Министерството за транспорт и врски како надлежно регулаторно тело во областа на поштенскиот сообраќај се во рамките на надлежностите на регулаторните тела во европските земји во областа на поштенските услуги.
4. Какви се постапките за именување и мандат на раководителот на националното регулаторно тело? Кои се овластувањата на тоа тело?
Не може да се одговори на прашањето од причина што се уште во Република Македонија не е формирано независно национално регулаторно тело.
5. Постојат ли повеќе регулаторни тела кои се бават со различни аспекти на поштенските услуги, на пример со конкретни регулаторни прашања, тарифни режими и цени, конкуренција на пазарот итн.?
Не може да се одговори на прашањето од причина што се уште во Република Македонија не е формирано независно национално регулаторно тело.
