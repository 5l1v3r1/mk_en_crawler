II. РАМНОПРАВЕН ТРЕТМАН НА ЖЕНИТЕ И МАЖИТЕ
А. Еднакви можности
(Директиви 75/117, 76/207, 2002/73, 86/613, 86/378, 92/85, 96/34, 96/97 и 97/80)
1. Дали е загарантирано начелото за еднакви плати за еднаква работа за мажите и жените?
а) со Устав b) со закон
Начелото за еднаквоста на плати за еднаква работа на мажи и жени е загарантирано со Уставот на Република Македонија и со Законот за работни односи.
2. Дали е загарантирано начелото за еднакви плати за работа од иста вредност за мажите и жените?
а) со закон
b) со колективен договор
Ова начело е регулирано со Законот за работни односи и со колективните договoри кои не смеат да бидат во спротивност со законот.


3. Дали постојат разлики во платите помеѓу жените и мажите?
Вакви разлики постојат исклучиво заради разликата во работите кои во мнозинство ги вршат мажите и во мнозинство ги вршат жените, а не произлегуваат од разликата во полот.
4. Дали со закон се забранува директна дискриминација по однос на пристап при вработување, обука, унапредување и работни услови?
Со Законот за работни односи се забранува директна и индиректна дискриминација во однос на условите при вработувањето, напредувањето, осигурувањето на условите за работа, работното време и откажувањето на договорите за вработување, заради расата, бојата на кожата, полот, возраста, здравствената состојба, односно инвалидноста, религиозното, политичкото или друго убедување, членување во синдикати, национално или социјално потекло, статусот на семејството, имотната состојба или заради други лични околности.
5. Дали е дозволено во огласот да се нагласи полот?
Во Законот за работни односи не постои одредба со која изрично би се забранило во огласот да се нагласи полот на работникот што се бара за вработување.
Ова прашање се планира конкретно да биде уредено со донесувањето на новиот Закон за работни односи.
6. Дали во законодавството или правната практика постои востановено правило дека нема оправдување да се праша жената за бременост кога таа аплицира за било каква работа?
Не постои таква одредба. Според Законот за работни односи (член 9), пречка за засновање на работен однос не смеат да бидат одредени лични околности, под кои може да се подведе и состојбата на бременост кај жената што бара вработување.
7. Дали во националното законодавство или судската пракса постои дефиниција за директна и индиректна дискриминација? (Директива 2002/73/ЕЗ)
Во националното законодавство не постои дефиниција за директна и индиректна дискриминација
Меѓутоа во Законот за работни односи постои одредба со која изричито се забранува директна и индиректна дискриминација во областа на правото на пристап при вработување.
8. Дали постојат правни одредби за отштета кои судот ќе ги одреди во случај на полова дискриминација? Доколку постојат, дали законот ја дефинира горната граница во вакви случаи?
Во Законот за работни односи не се утврдени такви одредби.
9. Дали постои систем од административни казни во случај на полова дискриминација? Доколку постојат, ве молиме наведете детали.
Во Република Македонија не постојат административни казни за случај на полова дискриминација.
Ова прашање се планира конкретно да биде уредено со донесувањето на новиот Закон за работни односи.


10. Дали постојат одредби за заштита на жената ( која не е бремена) од работа под земја, од напорна, исцрпувачка работа и штетна работа, посебно од ноќна работа?
Според Законот за работни односи, работничка од областа на индустријата и градежништвото не може да се распореди на работа ноќе, ако работата во тоа време би оневозможила да оствари одмор од најмалку седум часа во времето меѓу 22.00 часот и 05.00 часот наредниот ден.
Ова не се однесува на работничка која има посебни овластувања и одговорности или која врши работа на здравствена, социјална и друга заштита на работници.
Исто е и во случај на виша сила или кога тоа го бараат особено сериозни економски, социјални и слични околности.
Според Законот за работни односи, работничка со дете постаро од една година може да работи ноќе само врз основа на нејзино барање.
11. Дали постојат законски одредби или членови од закони со кои се дефинираат работните места во смисла на чл. 2 (2) од Директивата 76/207 каде полот на работникот е одлучувачки фактор?
Такви изричити одредби не постојат. Меѓутоа оваа проблематика е во голем дел уредена со одредбите на Законот за работни односи кои се однесуваат на посебната заштита на жената работничка, како што е одговорено на прашањата: 13_II_A_4, 13_II_A_6 и 13_II_A_10.
12. Дали постои општа забрана за ноќна работа за бремени жени?
Според Законот за работни односи бремена жена, или работничка со дете до две годишна возраст не смее да работи ноќе.
13. Според законот која положбата на сопружникот на самовработен/а во поглед на статусот, социјалната заштита и правата?
Законот за работни односи не прави разлика меѓу вработен и самовработен работник. И двете категории на работници имаат еднаков статус , права и обврски кои се уредени со овој закон.
Според тоа положбата на сопружникот на самовработен работник е еднаква и не се разликува од положбата на сопружникот на вработен работник.
Сопружникот на самовработен работник според прописите за здравствено осигурување се смета за член на семејството и користи здравствено осигурување по таа основа, исто како и невработениот сопружник на вработениот работник.
14. Дали бремените жени се заштитени од отпуштање за време на бременоста и породилното отсуство?
Според конвенцијата на МОТ број 103 за заштита на жената за време на бременост, а која е составен дел на нашиот правен систем, бремената жена - работничка не може да добие отказ за време на бременост или породилно отсуство.
Ова прашање се планира конкретно да биде уредено со донесувањето на новиот Закон за работни односи.


15. Дали националното законодавство или колективните договори забрануваат изложување на бремени жени или жени што дојат на опасни агенси?
Во Законот за работни односи постои систем на одредби кои се однесуваат на посебната заштита на жените работнички. Посебна е пак заштитата, според истиот закон, за бремени жени и жени што дојат, во смисла на должината и начинот на користењето на породилното отсуство кое трае девет месеци непрекинато, со надомест на плата според прописите за здравствена заштита и со право на враќање на истата или соодветна работа што ја работела пред користењето на породилното отсуство.
Според Законот за работни односи, работничка не може да работи на работно место на кое претежно се вршат тешки физички работи, работи под земја или под вода, ниту на други работи кои би можеле штетно и со зголемен ризик да влијаат на здравјето и животот на жената. Формулацијата други работи, ја покрива проблематиката на заштита на бремени жени и жени што дојат на дејство на опасни агенси.
16. Дали работодавецот е обврзан да изврши проценка на ризикот на работното место?
Според Законот за заштита при работа ("Службен весник на РМ" бр. 13/98, 33/00, 29/02 ) уредена е должноста на работодавецот со акт поблиску да ги уреди односите, правата, обврските и одговорноста при работа во својата средина. Исто така уредено е дека работодавецот со општ акт ги утврдува работните места за кои постои зголемена опасност од повреда и заболување (работни места со посебни услови за работа), како и посебните услови што се бараат за вршење на тие работи (возраст, стручност, психо-физичка способност и др.)
17. Според закон, кои се должината и условите на породилното отсуство ?
Според Законот за работни односи, работничката има право на породилно отсуство за време на бременост, породување и нега на дете во траење од 9 месеци непрекинато, а доколку роди повеќе деца (близнаци, тројка и сл. ) 12 месеци.
Врз основа на наод од надлежен здравствен орган породилното отуство може да започне 45 дена пред раѓање, а задолжително 28 дена пред раѓање. Работничка која посвоила дете има право на отсуство до наполнување на деветмесечна возраст на детето, а за повеќе деца дванаесет месеци. Работничка која посвоила дете со навршена деветмесечна возраст, но не постаро од пет години има право на отуство во траење од три месеци.
Ова право може да го користи таткото или посвоителот на детето.
18. Дали во законот е јасно наведено дека најмалку 2 недели породилно отсутсво се задолжителни?
Според Законот за работни односи работничката задолжително треба да започне со користење на породилното отсуство најмалку 28 дена, пред породувањето. Работничката која користи породилно отсуство, ако сака, може да се врати на работа и пред истекот на породилното отсуство. Во ваквите случаи работничката покрај правото на плата има право и на надомест на плата за породилно отсуство во висина од 50% од утврдениот износ на надоместокот за породилното отсуство на товар на Фондот за здравствена заштита.
19. Дали националното законодавство или колективните договори овозможуваат за двајцата родители поединечно право на родителско отсуство и враќање на предходното или соодветно работно место?
Во националното законодавства на Република Македонија не е внесен и разработен институтот-родителско отсуство.
Сите прашања кои реферираат на родителско отсуство, одговорите по нив содржат опис на институтот породилно отсуство кој постои и е уреден во нашето национално законодавство.


Во врска со претходната констатација, националното законодавство овозможува поединечно право на користење на породилно отсуство и враќање на исто или друго соодветно работно место за двајцата родители.
20. Дали родителското отсуство се одобрува на поединечна непренослива основа за двајцата родители?
Одговорот е содржан во прашањата 13_II_A_17, 13_II_A_18 и 13_II_A_19.
21. Кои одредби за родителското отсуство им овозможуваат на родителите враќање на истот работно место, заштита од отказ и заштита на стекнатите права?
Одговорот е содржан во прашањата 13_II_A_14, 13_II_A_18, 13_II_A_19 и 13_II_A_20.
22. Дали постојат одредби за обезбедување на докази во врска со судски или други постапки во случаи на полова дискриминација? Ако постојат, дали работодавецот мора да докаже дека не направил дискриминација, кога се претпоставува дека истата се случила?
Нема ваква конкретна одредба, меѓутоа генерално во случај на судски спор по основ на било каква дискриминација од работен однос теретот на докажувањето е на товар на работникот кој го повел работниот спор. Доколку спорот е решен во корист на работникот трошоците околу спорот и други права се одредуваат според прописите за редовните судски постапки.
23. Дали постојат структури кои го истражуваат правото на еднаков третман на половите (Комисија за еднакви можности, омбудсман)
Во рамките на Министерството за труд и социјална политика, постои одделение за еднаков третман на половите кое меѓу другото се бави и со ова прашање.
Невладиниот сектор исто така ги следи прашањата од оваа област.
Народниот правобранител е орган на Република Македонија со седиште во Скопје кој ги штити уставните и законските права на граѓаните и на сите други лица кога им се повередени со акти, дејствија и пропуштања на дејствија од органите на државната управа и од други органи и организации што имаат јавни овластувања и кој презема дејствија и мерки за заштита на начелата на недискриминација и соодветна и правична застапеност на припадниците на заедниците во органите на државната власт, органите на локалната самоуправа и јавните установи и служби.Од досегашните информации добиени од Канцеларијата на Народниот правобранител може да се забележи отсуство од било каква претставка за повреда на уставно или законско право од страна на жените (на пример, од 1.000 претставки ниедна не е поднесена за полова дискриминација).
Една од замениците на Народниот правобранител е жена која ги следи човековите права и посветува посебно внимание на правата на жените.
Заради заштита на слободите и правата на човекот и граѓанинот Собранието на Република Македонија основа Постојана анкетна комисија за заштита на слободите и правата на граѓанинот (член 76 став 4 од Уставот). Нејзините наоди се основа за поведување на постапка за утврдување одговорност на носителите на јавните функции. Оваа одговорност првенствено се однесува на актите и постапувањето на носителите на овие функции со кои се повредени или доведени во прашање слободите и правата на граѓаните. Во својата работа Комисијата соработува со научни и стручни организации од областа на заштитата на слободите и правата на граѓанинот, со соодветни странски и меѓународни тела од областа на заштитата на слободите и правата на граѓанинот, како и со соодветните работни тела на Собранието.
24. Ве молиме наведете податоци за: а) стапка на работоактивни жени и мажи
b)стапка на невработени жени и мажи
c)работа со скратено работно време на жени и мажи
Податоци од Анкетата на работна сила изготвена од Државниот завод за статистика:
25. Дали постојат законски одредби за системи на социјално осигурување за одредени професии? Ако постојат, дали вакви системи веќе постојат во вашата земја?
Системот на социјално осигурување врз основа на трудот го опфаќа здравственото и пензиското осигурување, осигурувње во случај на повреда на работа и професионални болести и осигурување во случај на невработеност.
Поедини подрачја на осигурување се уредени со посебни закони за секое посебно наведено осигурување и тоа:
-здравствено осигурување: Закон за здравствено осигурување ("Службен весник на РМ"
бр. 25/00, 34/00, 96/00, 50/01, 11/02, 31/03 ) и прописите за негова прмена;
-за пензиско и инвалидско осигурување : Закон за пензиското и инвалидското осигурување ("Службен весник на РМ" бр. 80/93) и прописите на негова примена;
-за случај на повреда на работа и професионална болест: Закон за пензиското и инвалидското осигурување (“Службен весник на РМ" бр. 80/93) и Законот за здравствена заштита ("Службен весник на РМ" бр. 38/91, 46/93, 55/95, 10/04);
-за остварување на права во случај на невработеност : Закон за осигурување во случај на невработеност ("Службен весник на РМ" бр. 37/97) и прописите за негова примена.
Не постојат законски одредби за системи на социјално осигурување на одредени професии одделно.
B. Еднаков третман во социјалното осигурување
1. Дали постои општ систем на социјално осигурување за работоактивното население во вашата земја? Дали истиот содржи разлики во возраста за пензионирање за мажи и жени, или за добивање семејни пензии за мажи и жени? (Истите можат да бидат дозволени со дерогации содржани во Директивата 79/7/ЕЕЗ)
Во Република Македонија постои општ систем на социјално осигурување за работоактивното население, кој инкорпорира: пензиско и инвалидско осигурување, здравствено осигурување и вработување.
Системот на пензиско и инвалидско осигурување содржи разлика во возраста за осигуреници- мажи и жени, во однос на стекнување право на старосна пензија. Така, осигуреник - маж стекнува право на старосна пензија со навршување на 64 години живот, додека осигуреник - жена, правото на старосна пензија го стекнува со навршување на 62 години живот. За стекнување право на семејна пензија потребно е 55 години живот за вдовец, додека 45 години живот за вдовица.
2. Доколку постои општ систем на социјално осигурување, дали тој, истотака, се применува на државните службеници, вклучувајќи ги полицијата и армијата? Дали постои посебен систем односно посебни одредби во рамки на општиот систем кои се однесуваат на државните службеници? Дали истиот содржи разлики во возраста за пензионирање на мажи и жени или во возраста на добивање на семејни пензии за мажи и жени?
Во општиот систем на социјално осигурување, на единствен начин се обезбедуваат правата на сите категории на осигуреници вклучително и државните службеници, со одредени поволности за осигуреници во Министерството за одбрана и на служба во постојниот состав на Армијата на Република Македонија и осигуреници во Министерството за внатрешни работи, Министерство за Правда, казнено поправните установи. За овие осигуреници предвидени се поповолни услови во поглед на староста и пензискиот стаж, за остварување право на старосна пензија, ако работниот однос им престане по потреба на службата. Предвидувањето на поповолните услови произлегува од поширокото значење и интересите на должностите кои ги вршат овие лица.
За оваа категорија, при остварување право на старосна пензија, постои разлика во возраста за маж и жена. Осигуреникот маж може да оствари право на старосна пензија со навршени 55 години на живот, додека жена може да го оствари тоа право со 50 години живот.
Со темпорален карактер е остварување право на старосна пензија за осигуреници-воени и цивилни лица во служба на Армијата, со докуп на стаж до навршување 40 години пензиски стаж (маж), односно 35 години пензиски стаж (жена). Овие поволности се регулирани во Законот за служба во Армијата на Република Македонија ("Службен весник на РМ" бр.62/02, 98/02, 25/03 и 71/03).
Во однос на остварување право на семејна пензија, не постојат посебни поволности (види под
1).


