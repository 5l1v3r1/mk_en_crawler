III. ИТНИ МЕРКИ
B. Прашања:
1. Какво е сегашното ниво на нафтени резерви во вашата земја, пресметано според методологијата на ЕЗ, и како моментално се пресметуват и контролираат резервите?
Согласно Законот за стоковни резерви (“Службен весник на РМ” бр. 68/04), види 14_Анекс_03, стоковните резерви на нафтени деривати задолжително ги сместуваат, чуваат и обновуваат субјектите кои вршат производство или промет на нафтени деривати и ги исполнуват општите и посебните услови за трговија со нафтени деривати во Република Македонија.
Сегашното ниво на залиха на нафтени деривати во стоковните резерви обезбедува покриеност на потрошувачката во Република Македонија за 43 денови пресметано според просечната дневна потрошувачка во претходната календарска година, што е во согласност со методологијата на ЕЗ.
Контрола над стоковните резерви на нафтени деривати врши Бирото за стоковни резерви, а согласно Законот за стоковни резерви контролата може да се довери и на субјект регистриран за контрола на квалитет и квантитет на нафтени деривати.
Инспекциски надзор над стоковните резерви на нафтени деривати врши државниот пазарен инспекторат и државниот инспекторат за техничка инспекција.
2. Кои се постојните или планираните механизми за реакција при нарушување во снабдувањето со нафта и ублажување на ефектите од таквото нарушување?
Во случај на непрекинато или недоволно снабдување на пазарот во Република Македонија со нафтени деривати, предизвикано од воена состојба, вонредна состојба, елементарна непогода или друга причина, Владата на Република Македонија одлучува за користењето и обновувањето на нафтените деривати во стоковите резерви.
Според Законот за стокови резерви (“Службен весник на РМ” бр. 68/04), види 14_Анекс_03, количините на нафтените деривати во стоковите резерви по видови на деривати треба да се на ниво на дневна внатрешна потрошувачка за најмалку 90 дена, пресметано според просечната дневна потрошувачка во претходната календарска година. Согласно овој Закон изготвена е и во фаза на донесување е среднорочна тригодишна програма. Обезбедувањето на залихите на нафтените деривати според среднорочната програма за стоковите резерви е како што следува:
−Во 2005 година залихите на сите видови нафтени деривати ќе биде на ниво на дневна внатрешна потрошувачка за 46 дена;
−Во 2007 година залихите на сите видови нафтени деривати ќе биде на ниво на дневна внатрешна потрошувачка за 60 дена;
−Во 2010 година залихите на сите видови нафтени деривати ќе биде на ниво на дневна внатрешна потрошувачка за 90 дена.
Во услови на намалување на расположивоста на нафтените деривати, во нормални или вонредни услови, согласно прописите и документите на Владата може да се пристапи кон приоритетно, а во отежнати услови, и редуцирано снабдување на приоритетните и специфични потрошувачи на нафтени деривати.


3. Имајќи во предвид дека резервите според ставот А. погоре имаат приоритет, кога реално би се пристапило кон решавање на горните прашања, (дадете распоред за достигнување на 30-60-90-дневни резерви) како и кои се очекуваните потешкотии во текот на спроведувањето на горенаведеното законодавство? (финансиски, правни, воспоставување институции, други)?
Согласно член 6 и член 7 од Законот за стоковни резерви (“Службен весник на РМ” бр. 68/04), види 14_Анекс_03, Собранието на Република Македонија на предлог на Владата на Република Македонија донесува среднорочна програма со која ги утврдува видот и количината на стоковните резерви. Со среднорочната програма за 2005 - 2007 година се планира дополнување на резервите на нафтени деривати до 60 денови покриеност на потрошувачката да се достигне до крајот на 2007 година, а до 90 денови покриеност на потрошувачката ќе се достигне до крајот на 2010 година, што ќе биде предмет на среднорочната програма за периодот 2008 - 2010 година.
Во спроведувањето на дополнувањето на залихите на нафтени деривати согласно горенаведената динамика, би можеле да се појават финансиски проблеми, доколку не се обезбедат планираните средства од буџетите на Република Македонија за периодот 2005 до 2010 година, за дополнување на резервите на нафтени деривати.
4. Каков е ставот на Владата за членство во IEA, и, ако е релевантно, кога е побарано такво членство или дали ќе се побара?
Република Македонија нема поднесено барање за членство во Меѓународната агенција за енергетика.
Членството во Меѓународната агенција за енергетика е условено со исполнување на повеќе критериуми, меѓу кои се следниве:
-Градење на енергетска политика базирана на одржливост, флексибилност и ефикасност, која е во согласност со се поголемата грижа за енергетските влијанија врз околината, што е примарна цел на Меѓународната агенција за енергетика;
-Вклопување во глобалниот енергетски контекст, преку делење и размена на информации во врска со енергетскиот сектор, кординирање на енергетската политика и соработка во развојот на енергетски програми;
-Прифаќањето на деветте заеднички цели на членките на Меѓународната агенција за енергетика, што се однесуваат на:
1.диверзитет, ефикасност и флексибилност во енергетскиот сектор;
2.способност да се одговори брзо и флексибилно на непредвидливи ситуации , посебно во врска со снабдувањето со нафта;
3.одржливо снабдување и користење на енергијата со минимизирање на штетните влијанија врз околината;
4.користење на енергетски извори кои се поволни од аспект на околината;
5.подобрена енергетска ефикасност за промовирање на заштитата на околината и енергетска обезбеденост;
6.развојни истражувања и формирање на пазар за нови и унапредени енергетски технологии;
7.реални енергетски цени;
8.слободна и отворена трговија; и
9.соработка помеѓу сите учесници на енергетските пазари.
Владата на Република Македонија во наредниот период ќе ги спроведе потребните реформи во енергетскиот сектор. Притоа ќе ги разгледа можностите за исполнување на условите за членство во OECD и IEA и поднесувањето на барањето за зачленување во овие институции.
5. Која е сегашната правна рамка на тоа поле? Ако во вашата земја има тело кое е исклучиво надлежно за нафтените резерви, какви се неговите задачи, кадар и буџет?
Во Република Македонија нема посебно тело кое е исклучиво надлежно за нафтените резерви, туку нафтените деривати се составен дел на стоковните резерви и се во надлежност на Бирото за стоковни резерви.
Првната рамка која ја регулира оваа материја е Законот за стоковни резерви (“Службен весник на РМ” бр. 68/04), види 14_Анекс_03.
Бирото е орган на државна управа во состав на Министерството за финансии, со својство на правно лице. Во Бирото има 24 вработени, од кои 1 функционер –директор, 8 државни службеници и 15 работници за вршење помошни работи, без статус на државен службеник. Бирото е носител на правата, обврските и одговорностите во управувањето, користењето и располагањето со стоковните резерви на Република Македонија. Бирото за својата работа одговара пред Владата на Република Македонија и пред Министерот за финансии.
Бирото врши контрола над начинот на формирањето, чувањето, обновувањето, користењето, како и контрола на квалитетот и квантитетот на стоките од стоковните резерви.
Средствата за финансирање на стоковните резерви се обезбедуваат од Буџетот на Република Македонија и од донации, меѓутоа во периодот од 1999 година до денес Бирото за стоковни резерви нема добиено донација.
Во периодот до 2007 година, на годишно ниво Буџетот на Република Македонија за Бирото за стоковни резерви ќе изнесува 395.000.000 денари од кои: 45.000.000 денари за плати, наемнини и надоместоци и стоки и услуги, 250-350.000.000 денари за набавка на нафтени деривати и до 100.000.000 денари за останатите стоки во стоковните резерви.
6. Во случај на пристапување кон Меѓународната агенција за енергетика, дали вашата Влада има намера тесно да ја координира својата позиција во таа организација со позицијата во ЕУ/ Европската Комисија? Каков механизам би претпочитале за остварување на таквата координација?
Во случај на добивање на членство во Меѓународната агенција за енергетика, Република Македонија ќе ја координира својата позиција во оваа организација со позицијата на ЕУ/ Европската комисија. Притоа, во механизмите посебен акцент ќе стави на координирање и усогласување на сопствената енергетска политика со политиката земјите членки на Европската унија.
