II. СМЕТКОВОДСТВО И РЕВИЗИЈА
А. Сметководство
1. Кои се правните инструменти кои ги користите во областа на сметководството? Постојат ли какви било насоки или препораки од тела надлежни за утврдување на нормите?
Материјата од областа на сметководството е регулирана со Законот за трговските друштва (“Службен весник на РМ” број 28/04), Правилникот за сметководствени стандарди (“Службен весник на РМ” бр.40/97 и 73/99), со кој се прифатени Меѓународните сметководствени стандарди од Комитетот за Меѓународни сметководствени стандарди (ИАСЦ), како сметко- водствени стандарди кои што се во примена во Република Македонија од 1 јануари 1998 годи- на, Законот за сметководството за буџетите и буџетските корисници (“Службен весник на РМ” број 61/02 и 98/02), како и повеќе подзаконски акти кои се донесени врз нивна основа.
Начинот на водење на сметководството на непрофитните организации е регулирано со Законот за сметководство за непрофитни организации (“Службен весник на РМ” број 24/03).
Министерот за финансии со Правилникот за сметководство за непрофитните организации (“Службен весник на РМ” бр.42/03), го пропишува начинот на водењето на сметководството, деловните книги, сметководствените документи и обработката на податоците, организацијата на сметководството, признавањето на приходите и расходите, проценувањето на билансните позиции, ревалоризацијата и пописот кај непрофитните организации.
Со одлука на Владата на Република Македонија и со решение број 23-1436/1 од 23 јуни 1997 година е формирана Kомисија за сметководствени стандарди со цел следење, усогласување и објаснување на Меѓународните сметководствени стандарди.
2. На кои трговски друштва се применуваат општите прописи? Постојат ли посебни прописи за друштвата со ограничена одговорност? Постојат ли изземања за малите и средни претпријатија?
Според Законот за трговските друштва (“Службен весник на РМ” бр.28/04), (член 469) обврска за водење на сметководство имаат : секој голем и среден трговец, трговците определени со закон, како и трговците кои вршат банкарска дејност, дејност на осигурување,трговците кои котираат на берза како и трговците чии финансиски извештаи влегуваат во консолидираните финансиски извештаи на претходно наведените трговци. Сите субјекти имаат обврска да подготвуваат и да поднесуваат финансиски извештаи во согласност со усвоените меѓународни сметководствени стандарди. Меѓународните сметководствени стандарди се ажурираат на годишна основа, за да бидат усогласени со тековните стандарди, онака како што се дополнети, изменети или усвоени од страна на Одборот за меѓународни сметководствени стандарди.
Според Законот за трговските друштва (член 478) под ревизија се подведуваат следните трговци:
-големите и средни трговци организирани како акционерски друштва;
-друштва чии хартии од вредност котираат на берза и
-големи и средни трговци организирани како друштва со ограничена одговорност.
Малите трговски друштва се изземени од обврската да ги подложат на ревизија годишните извештаи. Особеност е што малите субјекти своите финансиски извештаи имаат обврска да ги изготвуваат со редуциран обем на податоци.
3. Дали консолидираните сметки (сметки на групи на друштва) како и сметките на поединечните трговски друштва се регулирани? Доколку е тоа така, дали која било група на трговски друштва (пр. дозволена големина, законска форма) е изземена од обврската да составува консолидирани сметки?
Трговските друштва согласно член 504 од Законот за трговски друштва (“Службен весник на РМ” бр.28/04), доколку имаат преовладувачко влијание во едно или повеќе друштва се должни секоја година да составуваат и објавуваат консолидирана годишна сметка и консолидирани финансиски извештаи. Консолидирана годишна сметка и консолидирани финансиски извештаи, се изготвуваат според начинот на кој министерот за финансии го утврдува водењето на сметководството а се со цел постигнување на даночните цели.
Консолидираните финансиски извештаи се изготвуваат според меѓународните сметководствени стандарди.
Консолидираната годишна сметка и консолидираниот финансиски извештај мораат да бидат составени на ист датум на кој што е составена и годишната сметка и финансиските извештаи на друштвото со преовладувачко влијание.
Консолидираната годишна сметка содржи консолидиран биланс на состојбата и консолидиран биланс на успехот.
Според член 504 од Законот за трговските друштва имплицитно произлегува дека ниедно трговско друштво кое има преовладувачко влијание (независно од неговата големина), не е изземено од обврската да составува консолидирани годишни сметки и консолидирани финансиски извештаи.
Според Зaконот за трговски друштва согласно член 505 консолидираните финансиски извештаи содржат консолидиран биланс на состојбата, консолидиран биланс на успехот, консолидиран извештај за паричните текови, консолидиран извештај за промените во главни- ната и белешки кон консолидираните извештаи, применетите сметководствени политики и други објаснувачки белешки.
4. Какви казни се предвидени за незадоволување на условите од финансискиот извештај?
Согласно членот 599 од Законот за трговски друштва (“Службен весник на РМ” бр.28/04) со парична казна од 50.000 до 150.000 денари ќе се казни за прекршок трговското друштво, доколку не составува, не објавува и не доставува годишни сметки, односно и консолидирани годишни сметки, финансиски извештаи.
Со парична казна од 10.000 до 50.000 денари ќе се казни за прекршок и одговорното лице во друштвото.
Покрај паричната казна на трговското друштво ќе се изрече и мерка на безбедност забрана за вршење на дејност во траење од три месеци до една година, а на одговорното лице ќе се изрече мерка на безбедност забрана за вршење на должност функција во траење од три месеци до една година.
5. Кои реформи кај правните инструменти во областа на сметковотството се планира да се преземат, која е нивната содржина и кога се планира нивно усвојување?
Во Министерството за финансии интензивно се работи на изготвување на сите подзаконски акти околу сметководството на буџетите и буџетските корисници и кај непрофитните организации.
Покрај тоа, се предвидува да се изготви нова Уредба за сметковен план за банки, штедилници и други финансиски друштва согласно Меѓународните сметководствени стандарди, да се изврши усогласување на билансните шеми со ново предложените одредби од сметководствениот план и во согласност со Директивата 86/635/ЕЕЗ (за банкарски сметки) и текстуална разработка на содржината на секоја сметка во сметковниот план за банки и штедилници и други финансиски друштва што се планира да се донесат до крајот на 2005 година.
Во однос на сметководството на друштвата за осигурување, во Министерството за финансии во тек е подготовка на нова Уредба за сметковен план за друштвата за осигурување и нов Правилник за формата и содржината на билансните шеми за друштвата за осигурување со што ќе се изврши целосно усогласување со Директивата на Европската Унија 91/674/ЕЕЗ за годишните сметки на друштвата за осигурување, кои се планира да се донесат во 2005 година.
Во Законoт за трговски друштва (“Службен весник на РМ” бр.28/04) во сегментот кој се однесува на сметководството Директивите на ЕУ од областа на сметководството (четврта, шеста и седмата Директива), се целосно вклучени со применување на МСС во водењето на сметководството во РМ.
Постојната законска регулатива од областа на пресметковниот систем е изградена почитувајќи ги меѓународните критериуми и стандарди и директивите на Европската унија, пред донесувањето на Законот за сметководство за буџетите и буџетските корисници (“Службен весник на РМ” бр.61/02 и 98/02) и Законот за сметководство за непрофитните организации (“Службен весник на РМ” бр.24/03), истите се доставени до Европската комисија заради добивање на соодветни насоки, предлози и сугестии од експертите на Европската унија, а со цел заокружувањето на реформите на пресметковниот систем да се изведе на начин со што ќе се обезбеди максимум усогласеност на нашиот пресметковен систем со системите на развиените земји, односно на начин кој е признат и прифатлив на меѓународно ниво.
За во иднина, се предвидува ажурирање на усогласувањето на сметководствената регулатива со директивите на Европската унија.
6. Дали со реформите се земени предвид директивата четири (78/660) и/или директивата седум (83/349)?
Со реформите се земени предвид Директивата четири (78/660) и Директивата седум (83/349).
Согласно Законот за трговските друштва (“Службен весник на РМ” бр. 28/96, 7/97, 21/98, 37/98, 63/98, 39/99, 81/99, 37/2000, 31/01, 50/01, 6/02, 61/02, 51/03), министерот за финансии, во 1999
година, ја пропиша формата и содржината на билансните шеми (Правилник за пропишување на формата и содржината на билансните шеми (“Службен весник на РМ” бр. 23/1999), кои про- излегуваат како задолжителна обврска на земјите членки на Европската унија, содржани во четвртата и седмата Директива, како и Директивата 86/635/ЕЕЗ (банкарски сметки) и Директивата 91/674/ЕЕЗ (сметки на осигурителните друштва).
Билансот на состојбата, го составуваат сите субјекти кои сметководството го водат согласно Законот за трговски друштва и Меѓународните сметководствени стандарди, со тоа што малите субјекти го составуваат овој биланс на скратен начин со пополнување на позициите означени со букви и римски броеви.
За големите и средни субјекти е пропишан посебен Биланс на успехот, додека за малите субјекти (со Правилникот за пропишување на формата и содржината на билансните шеми) пропишани се одделни билансни шеми - Биланс на успехот за мали субјекти.
Согласно прописите од областа на сметководството во банките, штедилниците и другите финансиски организации од страна на министерот за финансии, се пропишани посебни билансни шеми (Правилник за формата и содржината на билансните шеми за банките, штедилници и други финансиски организации (“Службен весник на РМ” бр. 27/1999)).
Исто така посебни билансни шеми се пропишани и за осигурителните и реосигурителните друштва со Правилникот за содржината и формата на билансните шеми за осигурителните и реосигурителните друштва (“Службен весник на РМ” бр.36/99, 34/02).


7. Дали меѓународните стандарди или практиката имале влијание?
Во Република Македонија од 01.01.1998 година во примена се Меѓународните сметководствени стандарди.
Сите трговски друштва ги применуваат Меѓународните сметководствени стандарди.
Големите трговски друштва и оние кои котираат на берза како и оние трговски друштва од кои тоа се бара се обврзани да ги применуваат Меѓународните сметководствени стандарди.
Со усвојувањето на Меѓународните сметководствени стандарди и со пропишувањето на единствените билансни шеми, кои произлегуваат како задолжителна обврска на земјите членки на Европската унија, содржани во четвртата и седмата Директива, како и Директивата 86/635/ЕЕЗ (банкарски сметки) и Директивата 91/674/ЕЕЗ(сметки на осигурителните друштва), во Република Македонија се обезбеди да се спроведува единствена сметководствена регулатива на територијата на нашата земја и да се постигне висок степен на хармонизација на сметководствената практика и во исто време, исполнување на барањата за изградбата на компатибилен сметководствен систем со земјите на Европската Унија.
8. Дали во тие реформи се земени предвид Директивите на Советот 86/635/ЕЕЗ (банкарски сметки) и 91/674ЕЕЗ (сметки на осигурителните друштва)?
Со реформите се земени во предвид Директивите на Советот 86/635/ЕЕЗ (за банкарски сметки) и 91/674/ЕЕЗ (сметки за осигурување) од што и произлегува дека постојат посебни билансни шеми за банките и посебни билансни шеми за осигурителните компании (види подетално 05_II_A_ _P5).
Согласно прописите од областа на сметководството во банките, штедилниците и другите финансиски организации од страна на министерот за финансии, се пропишани посебни билансни шеми (Правилник за формата и содржината на билансните шеми за банките, штедилници и други финансиски организации (“Службен весник на РМ” бр. 27/99).
Исто така посебни билансни шеми се пропишани и за осигурителните и реосигурителните друштва со Правилникот за содржината и формата на билансните шеми за осигурителните и реосигурителните друштва (“Службен весник на РМ” бр. 36/99, 34/02).
9. Дали со реформите се зема предвид Регулативата 1606/2002 за Меѓународни сметководствени стандарди? (МСС)
Регулативата за примена на Меѓународните сметководствени стандарди (МСС) во потполност е земена во предвид.
Со усвојувањето на Меѓународните сметководствени стандарди и со пропишувањето на единствените билансни шеми, кои произлегуваат како задолжителна обврска на земјите членки на Европската унија, содржани во четвртата и седмата Директива, во Република Македонија се обезбеди да се спроведува единствена сметководствена регулатива на територијата на нашата земја и да се постигне висок степен на хармонизација на сметководствената практика, а во исто време, исполнување на барањата за изградбата на компатибилен сметководствен систем со земјите на Европската Унија.


B. Законски ревизори
1. Ако постојат ревизори, кое тело им издава овластување за работа и е одговорно за нивен надзор? Колку такви овластувања се издадени досега, а колку во 2003 г. (или последната година за која имате податоци; молиме наведете која година)?
Во Законот за ревизијата (“Службен весник на РМ” бр.65/97, 27/00, 31/01 и 61/02), е уредено издавањето на дозвола за работа според кое основачот на друштвото за ревизија поднесува барање со пропишана документација до Министерството за финансии. Министерот за финансии одлучува по доставеното барање, во рок од 30 дена од денот на доставеното барање.
Друштвата за ревизија, на кои им е издадена дозвола за работа, се запишуваат во регистарот на друштва за ревизија, кој се води во Министерството за финансии. Согласно евиденцијата во наведениот регистар заклучно со месец октомври 2004 година издадени се 20 дозволи за работа на друштва за ревизија врз основа на трајни уверенија за овластен ревизор.
Министерот за финансии со решение ја одзема дозволата за работа на друштвото за ревизија, доколку ревизијата не ја врши на начин пропишан со законот и според постапката утврдена со Меѓународните стандарди за ревизија, како и во другите случаи кои се уредени во законот.
Во изминатиот период врз основа на одредбите од законот, министерот за финансии има издадено уверенија за овластени ревизори врз основа на писмено барање и приложена документација на лица од науката и праксата кои ги исполнуваа условите пропишани во законот за признавање на звањето овластен ревизор, како и уверенија за овластени ревизори на лица кои го положиле испитот за овластен ревизор. Согласно регистарот што се води во Министерството за финансии издадени се вкупно 136 уверенија за овластени ревизори. Во периодот на 2003 година издадени се 47 трајни уверенија за овластени ревизори, а во периодот на 2004 година 43 трајни уверенија за овластени ревизори.
( уредено во членовите 5, 6, 8, 30, 31, 38- а од Законот за ревизијата)
2. Кои услови мора да се задоволат за добивање на овластување за работа како ревизор (обука, искуство, етички правила)? Со кои прописи се уредува неопходната обука? Колку лица имаат поминато таква обука во 2003 година (или последната година за која имате податоци; Ве молиме нагласете за која година)?
Ревизија може да врши само овластен ревизор, кој е вработен во друштвото за ревизија. Овластениот ревизор е независен и самостоен во вршењето на работата на ревизијата во рамките на овластувањата утврдени со законот и Меѓународните стандарди за ревизија.
Овластениот ревизор според Законот за ревизија (“Службен весник на РМ” бр. 65/97, 27/2000, 31/01 и 61/02), мора да ги исполнува следниве услови:
1.да има високо образование - дипломиран економист;
2.да положил испит за овластен ревизор и да има стекнато уверение на овластен ревизор;
3.да не е осудуван за кривични дела што го прават неподобен за професијата на ревизијата и
4.да даде изјава дека во работењето ќе ги применува правилата утврдени со Кодексот на етика за професионалните сметководители на Меѓународната федерација на сметководители.
Кандидатот за полагање на испитот за звањето овластен ревизор, мора да има најмалку 5 години работно искуство на сметководствени, финансиски работи или работи на проценка, односно 3 години работно искуство на работи на ревизија или контрола.
Ревизорот при вршењето на ревизијата ги применува стандардите за ревизија утврдени од Меѓународната федерација на сметководители (ИФАК). По утврдување на текстот на


Меѓународните стандарди за ревизија од страна на Комисијата за ревизорски стандарди истите се објавени во (“Службен весник на РМ” бр.51/98). Кодексот на етика за професионалните сметководители на Меѓународната федерација на сметководители е објавен во посебно издание во Билтенот на Министерството за финансии во месец април 1998 година, репродуцирани со дозвола на ИФАК.
Во постојниот Закон за ревизија, не се содржани одредби за задолжителна континуирана професионална едукација. Со новиот Закон за ревизија, кој во втора фаза се очекува да биде донесен од страна на Собранието на Република Македонија, во првото полугодие на 2005 година, содржани се одредби со кои овластениот ревизор е должен да посетува курсеви со одреден број на часови годишно во рамките на континуирано професионално усовршување заради надградување на знаењето од областа на сметководството и ревизијата, организиран од Институт за овластени ревизори.
( уредено во членовите 17 став 2, 28 и 29 од Законот за ревизијата )
3. Какви казни се предвидени за спроведување на ревизија од страна на неовластено лице?
Со парична казна од 10.000 до 300.000 денари ќе се казни за прекршок правното лице - друштвото за ревизија:
1.ако ревизијата не ја врши на начин пропишан со овој закон и според постапката утврдена со Меѓународните стандарди за ревизија;
2.ако врши ревизија а нема дозвола за работа;
3.ако врши работи од член 11 став 1 од овој закон за субјектот кај кој врши ревизија;
4.ако врши ревизија кај субјектот на ревизијата во кое поседува акции или во кое вложило средства, односно ако врши ревизија кај субјектот на ревизијата кое вложило средства во друштвото за ревизија;
5.ако не се осигура од одговорноста за штета која може да ја предизвика со вршењето на ревизијата и ако не го достави доказот за осигурување на одговорноста за штетата до Министерството за финансии во предвидениот рок;
6.ако не добие согласност од субјектот кај кој се врши ревизија за ангажирање на надворешен стручњак и
7.ако не обезбеди тајност на податоците и сознанијата во вршењето на ревизијата.
За горенаведените дејствијата ќе се казни за прекршок и одговорното лице во правното лице - друштвото за ревизија, со парична казна од 1.000 до 50.000 денари.
Покрај паричната казна од став 2 на овој член, на одговорното лице во правното лице - друштвото за ревизија ќе му се изрече мерка на безбедност, забрана на вршење на одговорни работи и работни задачи во траење од три месеци до една година.
Со парична казна од 1.000 до 50.000 денари ќе се казни за прекршок физичко лице - овластениот ревизор:
1.ако ревизијата не ја врши на начин пропишан со овој закон и според постапката утврдена со Меѓународните стандарди за ревизија;
2.ако не утврди точни дејствија и во извештајот наведе погрешно мислење;
3.ако целокупната документација изготвена или прибавена во постапката на ревизијата ја користи за други намени без согласност на субјектот на ревизијата;
4.ако не обезбеди тајност на податоците и сознанијата во вршењето на ревизијата и ако ги користи сознанијата до кои дошол во вршењето на ревизијата за стекнување на имотна или друга корист за себе или друг субјект;
5.ако врши ревизија кај субјектот каде што тоа не смеел да го врши и
6.ако врши ревизија без да му е признаено (нострифицирано) звањето овластен ревизор.


Покрај паричната казна, за горенаведените работи на овластениот ревизор ќе му се изрече мерка на безбедност, забрана на вршење на професионална дејност во траење од три месеци до една година.
( уредено во членовите 34 и 37 во делот од казнените одредби од Законот за ревизија
(“Службен весник на РМ” бр. 65/97, 27/2000, 31/01 и 61/02)).
4. Дали во последно време е направена измена на потребните квалификации или се планираат такви измени? Дали е земена предвид Осмата директива (84/253)?
Што се однесува на промени на потребните квалификации, неминовно е да се истакне дека во последно време не се извршени промени на подрачјето на квалификацијата.
Измени по однос на потребните квалификации, се содржани во новиот Закон за ревизијата што треба да се донесе. Имено согласно одредбите од овој закон кој е во постапка за донесување работите на законската и договорната ревизија во име на друштвото за ревизија го вршат овластени ревизори, кои се стекнале со уверение за овластен ревизор.За полагање на испит за стекнување на звање овластен ревизор, лицето треба да ги исполнува следните услови:
1.да има високо образование - Eкономски факултет;
2.да има најмалку три години искуство на работи на ревизија под надзор на овластен ревизор,
3.да го познава македонскиот јазик,
4.да презентира доказ за завршен курс на теоретско знаење,
5.да не е осудено со казна затвор и тоа:
a)во периодот од правосилноста на пресудата до денот на издржувањето на казната и 5 години од денот кога ја издржал казната, во случај на осуденост со правосилна судска пресуда со казна затвор до 3 години;
б) во периодот од правосилноста на пресудата до денот на издржувањето на казната и 10 години од денот кога ја издржал казната, во случај на осуденост со правосилна судска пресуда со казна затвор над 3 години и
6.да не му е изречена мерка безбедност забрана за вршење на професија, дејност или должност.
При изготвување на новиот закон земена е во предвид Осмата директива (84/253). Новиот Закон за ревизија во втора фаза е планирано да биде донесен од страна на Собранието на Република Македонија во првото полугодие на 2005 година.
5. Дали, законската ревизија во Вашата земја е усогласена со принципите и барањата на Препораките на Комисијата од 16 мај 2002г. (Независност на законската ревизија во ЕУ: Збир на основни принципи, OJ L 191 од 19.07.2002г.) и од 15 ноември 2000 (обезбедување на квалитетна законска ревизија во ЕУ: минимални барања, OJ L 91 од
31.03. 2001)?
Поаѓајќи од определбата на Република Македонија за целосна усогласеност на националното законодавство со законодавството на ЕУ, а имајќи ги предвид при тоа и препораките на Европската комисија за независноста на ревизорите и обезбедување на квалитет на законската ревизија и нивно вклучување во законската регулатива, се наметна потребата од донесување на нов Закон за ревизијa, со цел создавање на силна и моќна професионална асоцијација која ќе ги преземе активностите кои во изминатиот период, во функција на премостување на проблемот сврзан со ревизорската професија ги вршеше Министерството за финансии.
Одредбите содржани во постојниот Закон за ревизија (“Службен весник на РМ” бр.65/97, 27/2000, 31/01 и 61/02), воглавно ги задоволуваат повеќето начела и условите содржани во


Препораките на Комисијата од 16 мај 2002 година (независност на овластените ревизори). Законската ревизија се извршува во согласност со принципите за независност содржани во Препораките на Комисијата со постојниот Закон за ревизија и ќе продолжи да се извршува според тие принципи и со новиот Закон за ревизија. Имено, новиот Закон за ревизија кој е планирано да биде донесен од страна на Собранието на Република Македонија во првото полугодие на 2005 година подетално го регулира почитувањето на овие принципи (ги зема во предвид и ситуациите кога независноста на овластениот ревизор е нарушена при обезбедување на неревизорските услуги на субјектот кај кој врши ревизија).
Осигурувањето на квалитетот на законската ревизија во ЕУ, содржани во препораките на Комисијата на ЕУ од 15 ноември 2000 година, е предмет на регулирање во новиот Закон за ревизија.
6. Ако одговорот е потврден, дали принципите и барањата се дел од законодавството за ревизија или дали имате планови нив да ги доставите во правно обврзувачки статус, во согласност со дописот усвоен од Комисијата на 21 мај 2003(COM(2003)286)?
Со новиот Закон за ревизија кој е во постапка за донесување се врши дерегулација на постојните законски решенија, односно пренесување на постојните законски овластувања и надлежности од областа на ревизорската професија целосно, а во некои сегменти делумно, од Министерството за финансии на Советот за унапредување и надзор на ревизија и на Институтот за овластени ревизори. Целта на Советот е да го поттикнува развојот на професијата, да го следи процесот за стекнување на звањето овластен ревизор како и да ја следи работата на Институтот за овластени ревизори. Основањето на Институтот е во функција на промовирање на високи професионални стандарди и за подобрување на квалитетот на ревизорските услуги.
Во новиот Закон за ревизија кој треба да се усвои, принципите и барањата од Препораката на Комисијата стануваат со правно обврзувачки статус. Тоа е постигнато со формирањето на Советот и Институтот, нивната структура, начинот на кој се поделени обврските и одговорностите на овие две тела и начинот на кој е регулирана нивната работа.
Новиот закон за ревизија во втора фаза е планирано да биде донесен од страна на Собранието на Република Македонија во првото полугодие на 2005 година.


