I. ОПШТА РАМКА НА ЗЕМЈОДЕЛСКАТА ПОЛИТИКА И ХОРИЗОНТАЛНИ МЕХАНИЗМИ
Ве молиме да дадете општ опис, со осврт на развојните движења во изминатиот период
иочекуваните движења во следниот период, на националната и регионалната земјоделска доходовна политика; политиката на производство и структурната политика (посебно на онаа која се однесува на развојот на руралните области) вклучувајќи информации за националните и/или регионалните институции (на пр. Министерство за земјоделство, Агенција за интервенции и сл.), кои се вклучени во осмислувањето, реализирањето и следењето на земјоделската политика, како и за организации на земјоделците. Ве молиме да не информирате за буџетот кој е наменет и искористен за оваа општа рамка на земјоделска политика. Ве молиме објаснете го постоечкиот систем
имеханизам на земјишен катастар.
I.Вовед
Економско и социјално значење на земјоделскиот сектор
Земјоделскиот сектор во Република Македонија го опфаќа примарното земјоделско производство, шумарството, ловството и рибарството. Земјоделскиот сектор има значајна улога во севкупните општествено економски движења. Околу 14% од вкупната работна сила остварува доход од земјоделството, шумарство, ловство и рибарство во 2003 година. Во услови на промени на економскиот и политичкиот систем во Република Македонија земјоделството игра голема улога во социјалната и економската стабилност на земјата.
Од економски аспект, учеството на примарното земјоделско производство во бруто домашниот производ изнесува од 10% до 12% во период од 1991-2002 година. Доколку се земе во предвид и прехранбената индустрија, вредноста на производството на вкупниот агро- комплекс се движи од 15%-20% во вкупниот БДП.
Извор: Државен Завод за Статистика Обработка: Министерство за земјоделство, шумарство и водостопанство
Учеството на поедини под-сектори во земјоделскиот БДП во 2002 е 27% на вредноста на производството на зеленчук, сточарство со 34%, житни култури со 13%, фуражни растенија и ливадско производство со 10%, индустриски растенија 8%. Лозарството и овоштарство учествуваат со по 4 % во земјоделската вредност за 2002 година. Производството на вино, кое не е опфатено во подолната табела, е многу значајна гранка во целокупната економија и земјоделскиот БДП.
Табела 2: Учество на земјоделските под-сектори во земјоделскиот БДП во 2002 година
Извор: Државен Завод за Статистика Обработка: Министерство за земјоделство, шумарство и водостопанство
Македонското земјоделство по осамостојувањето наследи би-модална структура на фарми: мали индивидуални фарми и големи фарми во општествена сопственост т.н. Агро-Комбинати. Иако приватната сопственост на земјиште беше ограничувана во рамките на политиката за максимум земјиште во приватна сопственост, околу 80% од земјоделското земјиште беше во сопственост на индивидуалните земјоделски стопанства, а 20% од земјоделското земјиште беше во сопственост на државата, а со кое раководеа големите фарми во општествена сопственост. Сепак како резултат на ограничувањата во големина на приватен посед, настана еден долгорочен процес на фрагментација на малите индивидуални фарми чија просечна големина изнесува 1,3ха обработлива површина или 1,4ха земјоделско земјиште според пописот на население во 2004.
Во периодот пред осамостојувањето, мерките на земјоделската политика беа претежно насочени кон малиот број на големи земјоделски стопанства со цел преку голема буџетска поддршка да се зајакне нивната улога на стожери на развој на земјоделското производство. Овие Агро-Комбинати играа голема улога во снабдување со земјоделски инпути, располагаа со земјоделска механизација, го откупуваа земјоделското производство и се сметаа за најдобра организациона форма за развој на агро-комплексот. Малите индивидуални фарми се сметаше дека имаат ниска акумулациона способност и ниска продуктивност на производството. Сепак по осамостојувањето малите индивидуални фарми ја зајакнаа својата положба во секторот. Со распадот на индустриските комплекси настана прелевање на голем дел од работната сила во земјоделството и се зајакна улогата на индивидуалните фарми преку нивно зголемено учество во вкупното земјоделско производство. Со тоа се потврди улогата на земјоделскиот сектор како ублажувач на социјалната и економската криза во периодот по осамостојување.
II.Општа рамка на земјоделска политика
Република Македонија до осамостојувањето немаше посебна сопствена аграрна политика, согласно државното уредување на заедничката Социјалистичка Федеративна Република Југославија (СФРЈ).
Првите чекори кон воспоставување на самостојна аграрна политика се прават веднаш по прогласувањето на независноста и воведувањето на мерките од пазарно-ценовната заштита, односно надворешно-трговската заштита. Ваквата политика, во областа на земјоделско- прехранбениот сектор, претставува еден вид продолжение на аграрната политика на СФРЈ.
Истата главно е базирана на “пазар-цени” активности и во основа третираше пазарни интервенции преку царински заштити и трговски ограничувања како и субвенционирање на цените за одредени земјоделски производи. Ваквиот пристап, заедно со нискиот буџет на Министерство за земјоделство, шумарство и водостопанство (околу 1% од буџетот на Република Македонија), се провлекуваше повеќе години со што се повеќе се изоструваа проблемите на секторот во кој и на страната на потрошувачите, а особено на страната на производителите, растеше незадоволството од ваквата макроекономска политика.
Во функција на утврдување на општата рамка на земјоделска политика и развој на земјоделството во Република Македонијаа досега се изготвени повеќе стратешки документи со несомнен придонес (изработени од Македонска Академија на науките и уметностите, Министерство за земјоделство, шумарство и водостопанство и др.) Со овие документи се иницираа реформи во аграрната политика кон напуштање на системот на формирање на цени од страна на државата, како дотогашна најактуелна мерка за поддршка на земјоделскиот сектор. Системот на заштитни цени се задржа кај пченицата и тутунот како стратешки производи.
Поради чувствителноста на агрокомплексот од методолошки аспект, организационото преструктуирање на големите агрокомбинати и третманот на поедини специфични објекти од инфраструктурата и опремата и земјоделското земјиште како добро од општ интерес, трансформацијата на агрокомплексот во Република Македонија започна покасно и се остваруваше побавно во споредба со другите стопански гранки. Трансформацијата во агрокомплексот започна во април 1996 година по донесување на Законот за трансформација на претпријатијата и задругите со општествен капитал кои стопанисуваат со земјоделско земјиште (“Службен весник на РМ‘‘, бр.19/96, 48/2000).
Моделите на трансформација односно приватизација на агрокомплексот на Република Македонија се состојат во следното:
-земјоделско земјиште во државна сопственост не се трансформира. Начинот на користење е регулирано со законот од 1998 година додека земјоделското земјиште и другите недвижнини кои со присилни прописи минале во државна односно општествена сопственост во 2000 година е регулирано со посебен Закон за денационализација
(“Службен весник на РМ’’, бр.20/98, 31/00, 43/00, 37/02, 42/03).
-трансформацијата - приватизацијата на земјоделските претрпијатија се врши во Акционерски Друштва и Друштва со Ограничена Одговорност, така што земјоделското земјиште кое е во државна сопственост го користат врз основа на договор за долгорочен закуп.
-земјоделските организации кои во својот состав имале преработувачки капацитети и други заокружени технички целини (сточарска фарма, фабрика, винарска визба, рибник, оранжерии и слично) се трансформирале-приватизирале со посебна програма за начинот на приватизација со проценка на вредноста на општествениот капитал за секој дел.
Мерки и инструменти на земјоделска политика
1)Мерки на земјоделска политика
Мерки на директна/ценовна поддршка и пазарни интервенции
Мерките на директна поддршка се остваруваат преку загарантирани цени за откуп од страна на државата со цел да се поддржи приходот на земјоделските производители преку повисоки цени за откуп на производите од цените на светскиот пазар. Сепак како резултат на макроекономската стабилизациона програма на Владата во период 1994/95, директната поддршка за земјоделскиот сектор е значително намалена. Во 2001 година беше формиран Фондот за земјоделство, кој за време на неговото функционирање преку одделни мерки и активности директно вложуваше и го помагаше развојот на земјоделскиот сектор. Истиот престана да функционира на 31.12.2003 година.
Табела 3: Поддршка на земјоделскиот сектор преку Фондот за земјоделство во 2003 година.
Извор: Министерство за земјоделство, шумарство и водостопанство Обработка: Министерство за земјоделство, шумарство и водостопанство
Мерките на пазарни интервенции се спроведуваа преку Биро за стокови резерви кое функционира како орган во состав на Министерството за финансии. Бирото е надлежно за набавка и чување на резерви храна и непрехрамбени производи од сратешко значење. Преку интервентни набавки Бирото ја поддржува загарантираната цена на откуп на земјоделски производи од стратешко значење и врши продажба во услови на недостиг на пазарот. Интервенциите на домашниот пазар се вршат доколку Владата донесе одлука за стабилизирање на домашната цена на храната и доколку е неопходно да обезбеди поддршка на земјоделството. Според обврските кои произлегуваат од Протоколот за влез на Република Македонија во СТО, функцијата на Бирото за стокови резерви е сведена на обезбедување на трајно снабдување со основни прехрамбени производи во случај на војна и други природни катастрофи и нема да интервенира во стабилизирање на пазарот.
Мерките на директна поддршка се спроведуваат преку Буџетот на Министерство за земјоделство, шумарство и водостопанство. За директната поддршка во 2002 година околу 75% од поддршката во земјоделството се наменети за директно субвенционирање на земјоделскиот сектор. Реформите на финансиската поддршка во аграрот се во насока на преминување од количински плаќања кон плаќања по единица површина во растителното производство и плаќање по грло во сточарството.
Мерки на трговска политика
Околу 60% од трговијата на Република Македонија пред осамостојувањето се одвиваше во рамките на Југословенската Федерација со останатите конститутивни републики. Надворешната трговија главно се одвиваше со земјите на ЕУ, земјите членки на Совет за взаемна економска помош (CMEA) и останати земји во светот. Земјоделско - трговската политика се реализираше преку високите царини за увоз на земјоделски производи со што се овозможи висока заштита на земјоделскиот сектор од конкуренција. Со осамостојувањето, Македонија го започна процесот на трговска либерализација кој се интензивираше во втората половина од 90тите години. Процесот на трговска интеграција на Република Македонија може да се подели на регионална , ЕУ интеграција и глобална. Република Македонија склучи низа договори за слободна трговија со соседните земји и останати традиционални партнери со што ги обнови традиционалните трговски врски и придонесе кон регионална интеграција. Република Македонија има склучено договори за слободна трговија со следните земји: Турција, Србија и Црна Гора, Бугарија, Хрватска, Босна и Херцеговина, Украина, Албанија, Молдавија и Романија. Со Спогодбата за стабилизација и асоцијација на Република Македонија со ЕУ меѓу другото се регулираат трговските аспекти во насока на зголемена трговска либерализација меѓу двете страни. Зачленување на Република Македонија во СТО во 2003 година ја означи глобалната трговска интеграција. Во 2004 година започнаа преговорите за влез на Република Македонија во Централно Европска Слободна Трговска Зона (ЦЕФТА) за понатамошна трговска либерализација.
Мерки за одржување и обновување на иригациони системи
Наводнувањето, како дел од областа на водостопанството, преставува значаен фактор за стабилно и конкурентно земјоделско производство во Република Македонија. Капиталните инвестиции за одржување и проширување на системите за наводнување и изградба на акумулации се спроведуваат преку Буџетот на Министерство за земјоделство, шумарство и водостопанство, во рамките на годишната програма за работа на Управата за водостопанство.
Начинот на користење на овој значаен ресурс е регулиран со Закон за водите (“Службен весник на РМ, бр.4/98, 19/2000) донесен 1998 година. Владата на Република Македонија посебно значење дава на спроведувањето на реформите во организациите и системите во областа на наводнувањето.
Со донесувањето на Законот за водните заедници (“Службен весник на РМ“, бр.51/2003) и Законот за водостопанствата (“Службен весник на РМ“, бр.85/2003) се регулира начинот на користење и управување со системите за наводнување како дел од структурните реформи во земјоделскиот сектор, бидејки истите воведуваат правна и институционална реформа во секторот наводнување. Развојните движења регулирани со овие два закона опфатија ликвидација на постојните општествени и јавни водостопански претпријатија кои стопанисуваа со хидромелиоративните системи и основање на нови јавно-правни субјекти - водни заедници и водостопанства преку кои се организираат земјоделците за заедничко и здружено управување со системите за наводнување на најниско ниво, ниво на инфраструктура и мали системи и ниво на капитални објекти и главна инфраструктура за наводнување по систем производство.
Мерки за рурален развој
Мерките за рурален развој се парцијални и се спроведуваат преку програмите на разни институции. Непостоење на единствен критериум за дефинирање на рурални средини се надоврзува на ограничени расположливи статистички податоци, особено на ниво на село. Поддршката на руралните средини се одвива преку поединечни програми чија реализација се остварува во повеќе институции. Во моментов институции кои ја следат состојбата во руралните средини се Институт за социолошко-политички и правни истражувања и Агенција за стопанскo недоволно развиени подрачја Во досегашниот период немаше стратегија за рурален развој. Во почетокот на 2004 година во Министерството за земјоделство, шумарство и водостопанство е формиран Сектор за поддршка во земјоделството и рурален развој со посебно одделение за рурален развој, преку кој се планира и координира побрз развој во руралните средини. Се предвидува изработка на Национална стратегија за рурален развој што ќе претставува база за креирање и спроведување на координирана рурална политика.
Мерки за истражување и развој и советодавни услуги во земјоделството
Низ сите општествени и економски промени земјоделството добива приоритет за изнаоѓање на начини за зголемување на обемот и квалитетот на земјоделското производство. Преку својата програма Министерство за земјоделство, шумарство и водостопанство поттикнува истражување и развој на земјоделскиот сектор. Истражувањата се вршат во соработка со образовните институции и научно истражувачки институции. Целта е подобрување на производството преку воведување нови семенски сорти, квалитетен саден материјал, селектирање и репродукција, подобрување на видови на добиток и воведување на нови производни технологии
Спроведени се реформи во советодавните услуги во земјоделството кои се реализирани со подршка на проектот од Светска Банка при што се трансформираа поранешните центри за развој на индивидуалното земјоделство во Агенција за поттикнување на развојот на земјоделството основана со Законот за основање на Агенција за поттикнување и развојот на земјоделство (“Службен весник на РМ“ бр.3/98). Преку директен контакт и јакнење на довербата, советниците во рамките на агенцијата пружаат помош со цел да се подигне профитабилноста на земјоделското производство. Агенцијата има добро развиен систем на мониторинг на фарма. Системот претставува единствена организирана мрежа за прибирање на структурни и финансиски податоци од работата на индивидуалните стопанства. Моментално системот го користат советниците, меѓутоа со тенденција да се приспособи кон потребите на поширок број на корисници преку зголемена транспарентност.
Земјишна политика и земјишен катастар
Површината на земјоделското земјиште изнесува 1,32 милиони хектари (51 % од вкупната површина). Од ова 577.000 хектари е класифицирано како обработливо земјиште и 738.000 хектари постојани пасишта. Земјоделското земјиште како основен природен ресурс има посебно значење за развојот на земјоделството, заради што во 1998 година е направена промена на законската регулатива и е донесен Закон за земјоделско земјиште (“Службен весник на РМ“ бр.25/98, 18/99, 2/2004) во кој се утврдени два вида на сопственост и тоа државна и приватна. Исто така со овој закон е регулирано неговото користење и управување (концесија за закуп и плодоуживање за земјоделско земјиште во сопственост на државата), како и заштита (од ерозија и загадување) и контролата на пренамените на земјоделското земјиште во неземјоделски цели. Индивидуалните земјоделци поседуваат или изнајмуваат околу 80 % од обработливото земјиште, додека остатокот е во сопственост или изнајмен од страна на земјоделските претпријатија (односно приватизираните и сеуште неприватизираните земјоделски комбинати и задруги). Пасиштата се во сопственост или се изнајмени од земјоделските претпријатија.
Пасиштата како посебна категорија на земјоделско земјиште се регулирани со посебен Закон за пасишта (“Службен весник на РМ“, бр.3/98, 101/2000) со кој е основано Јавно Претпријатие за стопанисување со пасишта чија надлежност е управување, заштита, и унапредување на пасиштата во државна сопственост.
Во Република Македонија надлежна институција за работите од земјишниот катастар е Државен завод за геодетски работи. Оваа институција своите активности ги остварува преку своите подрачни одделенија во 30 (општини). Во Државниот завод за геодетски работи постои катастар за земјиште и катастар на недвижности. Овие две институции претставуваат јавна книга. Катастарот на земјиште претставува евиденција за податоци за земјиштето и корисниците (поседниците) на земјиштето со неутврдени права за сопственост и други стварни права. Катастарот на недвижности претставува основен и целосно правно утврден систем на вкупната фактичка просторно и имотно-правна компонента за состојбата на недвижностите (земјиштето, зградите). Од територијата на Република Македонија со катастарот на недвижности е опфатено околу 45% , а со катастарот на земјиштето 55%. Евиденцијата на податоците за земјиштето се води врз основа на поднесено барање од сопственикот или по службена должност од соодветна надлежна институција. За добивање на конкретни податоци за земјишниот катастар од Државниот завод за геодетски работи, во отсуство на софистицирана опрема, функционира шалтерскиот систем, што ја усложнува и забавува постапката.
2)Институции
Министерството за земјоделство, шумарство и водостопанство е носител и ја креира општата земјоделска политика. Министерството е надлежно за земјоделството и руралниот развој, шумарството и ловството, рибарството, здравствена заштита на животните и растенијата, водостопанство и е организирано во 5 сектори, 4 управи и два државни инспектората за земјоделство и шумарство, со вкупно 400 вработени и управата за хидрометеоролошки работи
– орган во состав со вкупно 207 вработени .

Министерство за земјоделство шумарство и водостопанство
* Со подрачни единици

Државниот инспекторат за земјоделство е орган во состав на Министерство за земјоделство, шумарство и водостопанство и неговиот делокруг е утврден со Законот за земјоделска инспекција (“Службен весник на РМ“ бр. 38/04) .
Државниот инспекторат за шумарство и ловство е орган во состав на Министерство за земјоделство, шумарство и водостопанство и неговиот делокруг е утврден со Законот за шумите (“Службен весник на РМ“ бр.47/97, 7/00,89/04) и Законот за ловството (“Службен весник на РМ“ бр.20/96, 34/97, 69/04).
Ветеринарната инспекција е во рамките на Управа за ветеринарство во состав на Министерството за земјоделство, шумарство и водостопанство.
Агенцијата за поттикнување на развојот на земјоделството извршува активности од областа на земјоделските услуги насочени кон физичките лица - земјоделски производители.
Стопанската Комора на Република Македонија врз основа на Законот за стопанските комори (“Службен весник на РМ“ бр.54/02)ги организира и обединува ставовите и потребите на правните лица од областа на земјоделството.
Здруженија на земјоделците како форма на здружување на физичките лица, а во функција на застапување на нивните интереси и афирмација на одредени гранки од областа на земјоделството.
Научни институции од областа на земјоделството се следните:
1)Факултет за земјоделски науки и храна;
2)Факултет за ветеринарна медицина;
3)Факултет за биотехнички науки;
4)Шумарски факултет;
5)Земјоделски институт;
6)Институт за сточарство;
7)Институт за јужни култури;
8)Институт за тутун;
9)Хидробиолошки завод;
3)Буџет на земјоделска политика
Табела 3: Буџет на Министерство за земјоделство, шумарство и водостопанство како % од вкупниот Буџет на РМ.
Извор: Министерство за земјоделство, шумарство и водостопанство Обработка: Министерство за земјоделство, шумарство и водостопанство

Табела 4: Вложени средства од Буџетот на Република Македонија во земјоделскиот сектор според програми
Извор: Министерство за земјоделство, шумарство и водостопанство Обработка: Министерство за земјоделство, шумарство и водостопанство
III.Идни активности и реформи
Реформите во земјоделскиот сектор се одвиваат во рамките на превземените обврски од Спогодбата за стабилизација и асоцијација со ЕУ, Протоколот за пристапување на Република Македонија во СТО, Национална стратегија за европска интеграција, билатералните договори за слободна трговија и други меѓународни договори.
Согласно Одлуката за стратешки приоритети на Владата, Националната стратегија за европска интеграција и Акциониот план за европско партнерство приоритетот на идните активности и реформи е насочен кон прилагодување на македонскиот земјоделски сектор кон ЕУ. Согласно тоа, изготвена е Стратегијата за прилагодување на македонскиот земјоделско – прехрамбен сектор кон заедничката земјоделска политика (CAP) на ЕУ од Министерството за земјоделство, шумарство и водостопанство. Токму овој документ ќе претставува појдовна основа за реформите во земјоделството во периодот што следи.

Согласно Стратегијата, реформите во земјоделскиот сектор ќе се спроведуваат низ три основни столба, односно преку реформи во политиката, реформи на институциите и реформи на законите. Реформата на политиката ќе се остварува преку следниве инструменти: воведување на структурните мерки на рурален развој наменети за зголемување на конкурентната способност на производителите и поддршка на заштита на природата и еколошките аспекти на производството, како и подигање на нивото на државна поддршка за земјоделството.
Статусот, надлежностите и одговорностите во организирањето и работата на јавните претпријатија и агенции за менаџирање со: шумите, водите, пазарите, советодавните услуги, пасиштата, земјоделскиот информативен систем, и други сервисни и контролни органи и институции во областа на земјоделско-прехранбениот сектор ќе се дефинираат, а новите кои ќе биде потребно да се формираат, ќе биде во согласност со резултатите кои ќе произлезат од проектите и анализите неопходни за спроведување на реформите предвидени во Оперативниот план на Стратегија за прилагодување на македонскиот земјоделско-прехранбен сектор кон заедничката земјоделска политика (CAP) на ЕУ
Активностите за реформа на законите започнати уште во 2001 година кога со првата национална програма за усогласување на законодавството, Република Македонија прифати обврски за усогласување на сопственото законодавство со аcquis communautaire на ЕУ ќе продолжат во три правци: преземање на сите правни акти поврзани со земјоделско- прехранбениот сектор, следење на реформата на институциите низ законски решенија и давање на правно-системска рамка за водење на политиката на секторот, преку донесување на највисокиот правен акт на овој сектор: “Закон за земјоделство”.
Со Закон за земјоделство треба да се воспостави на одржлива финансиска инфраструктура како и транспарентна реализација на финансиската поддршка. Со Законот за земјоделство ќе се утврдат целите и мерките на земјоделската политика, институцијата за поддршка, правото на користење на финансиска поддршка, носителите на земјоделската политика, следење и контрола на финансирањето во земјоделството, како и управниот и инспекцискиот надзор. Со донесувањето на новата регулатива во оваа област приоритет на Министерство за земјоделство, шумарство и водостопанство е воспоставување на регистри за евиденција. Во него ќе се внесуваат, обработуваат и ажурираат податоците кој ќе се содржат во централната база на податоци која ќе се води во Министерство за земјоделство, шумарство и водостопанство. Запишувањето во регистерот ќе биде задолжително за сите правни и физички лица од областа на земјоделството кои сакаат да користат финансиска поддршка. Со воспоставувањето на базата на податоците, паралелно ќе се одвива и процесот за воспоставување на катастарската евиденција и регистер на земјоделското земјиште. Овие активности се со цел за усогласување на севкупното администрирање и начинот на контролата која се применува во земјите членки на ЕУ. Со воспоставувањето и заокружување на реформираниот начин на мерките и активностите за поддршка во земјоделството се очекува поедноставен начин на финансирање на мерки за унапредување на земјоделството, воспоставување на база на податоци за потребите на креирање и анализа на земјоделската политика и намалување на можности за злоупотреба и инспекцискиот надзор.

