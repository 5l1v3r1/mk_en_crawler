II . ГЛОБАЛНА СТРАТЕГИЈА
1. Дали постои рамковен документ за политиката кој го дефинира владиниот пристап кон индустрискиот развој како и преструктурирањето (вклучувајќи го и аспектот на приватизација) ? Означете го статусот на тој документ. Ако таков документ не постои, кои документи можат да се сметаат за референтни за разбирање на владината политика за индустрискиот сектор?
Во Република Македонија најнов (последен) рамковен документ за политиката кој го дефинира пристапот кон индустрискиот развој вклучително и преструктурирањето е „Национална стратегија за интеграција на Република Македонија во Европската унија“, која е изготвена во текот на 2003 и почетокот на 2004 година. Во претходниот период на транзицијата пристапот на Владата кон наведените прашања е, делумно или поцелосно, опфаќан и дефиниран во повеќе различни документи, изработувани и донесувани сукцесивно од 1992 година.
Прв таков документ е “Стратегија за приспособување на стопанството и глобални согледувања за стопанскиот развој”, изработена во 1992 година од страна на Македонската академија за науки и уметности (МАНУ), по порачка од Владата на Република Македонија (Министерството за развој).
Во однос на приватизацијата, пред донесувањето на Законот за трансформација на претпријатијата со општествен капитал( Службен весник на РМ број 38/93, 48/93, 7/97, 9/98, 21/98, 25/99, 39/99, 81/99, 49/00, 6/02, 31/03, 38/04) по кој таа е изведена, по порачка од Владата, Правниот факултет во Скопје има изготвенo Студија за приватизација во Македонија, Исто така, беше изработен и посебна анализа за начинот на приватизација во Македонија под раководство и редакција на д-р Ченто Велјановски.
Респектирајќи ја првенствената потреба за намалување на хиперинфлацијата и воспоставување и одржување на макроекономска стабилност во Македонија, во 1994 година е изготвена и донесена Стабилизациона програма на Владата на Република Македонија (Службен весник на РМ бр. 4/94), која беше изработена во соработка со ММФ и поддржана од Светската банка.Во оваа Програма, меѓу останатото, акцент е ставен на реформите во секторот на претпријатија, кои се однесуваа пред се на нивната приватизација и преструктуирање.
Во 1997 година од страна на МАНУ беше подготвена “Национална стратегија за економски развој на Република Македонија”, која претставува визија на долг рок - до 2020 година - за глобалните насоки за стратешките правци на економскиот развој. Во 1999 година, од страна на МАНУ беше подготвена и “Стратегија за извозот на Република Македонија” како документ кој ги опфаќа стратешките правци на извозот. Во 2000 година, Владата на Република Македонија донесе “Рамковна програма на економски развој и реформи - Македонија 2003” ( Службен весник на Република Македонија бр. 49/00). Таа Програма, како документ со покомплексна разработка на развојот на среден рок, содржи и мерки и активности за нејзина реализација. Покрај глобалните правци, во Програмата се опфатени и посебни секторски политики, со посебен дел кој се однесува на развојот на индустријата, како и приватизацијата и преструктуирањето на претпријатијата.
До 2004 година исто така се изработени и усвоени други посебни стратегии и програми кои се однесуваат на поодделни сектори од стопанството и на преструктуирање и развојот на индустријата. Меѓу нив побитни се; Програмата на мерки и активности за потикнување на развојот на претприемништвото и креирање конкурентност на малите и средните претпријатија во Република Македонија, Стратегија за развој на малите и средните претпријатија, Програмата за поттикнување на инвестициите во Република Македонија, Националниот акционен план за вработување 2004-2005, Националната програма за реструктуирање на челичната индустрија, Националната стратегија за квалитет, Националниот еколошки акционен план, Националната проценка за одржлив развој, Програмата за јавни инвестиции 2004-2006. Подготвени се и Национална програма за развој на образованието и Стратегија за енергетска ефикасност на Република Македонија, кои треба да бидат усвоени. Во фаза на подготовка се и втор Национален еколошки акционен план кој во потполност ќе се темели на програмата за животна средина на Европската унија; Национална стратегија за одржлив развој, кои се во функција на развојот на стопанството во целост, а во тие рамки и на индустријата.
Во однос на тековната макроекономска политика, Владата за секоја година донесува едногодишна Програма, во која се содржани мерки и активности на политиката на економскиот развој, во чии рамки се содржани и мерки кои се однесуваат на развојот и преструктурирањето на индустријата.
2. Дали Владата има развиено посебна стратегија за конкурентност за транзициониот период? Специфицирајте:
i) Како таа се базира на анализи за конкурентните предности на земјата, пазарните имперфектности/неуспеси?
Република Македонија во периодот на транзицијата од планска кон пазарна економија се соочи со сложени економски проблеми, кои бараа пред се брзо делување за нивно ублажување. Покрај проблемите кои се вообичаени за транзицијата (губење на традиционалните пазари, отежнат пристап на меѓународниот финансиски пазар и тн), постоеја и дополнителни проблеми предизвикани од екстерни фактори од политичка природа (распаѓањето на поранешна Југославија, економските санкции на ООН према СРЈ, блокади од страна на јужниот сосед, Косовската криза и нарушената политичко безбедносна состојба од 2001 година). Оттука, мерките на економската политика во почетниот период на транзиција на македонската економија беа првенствено насочени кон воспоставување на макроекономска стабилност и создавање на нова нормативно-институционална рамка за пазарна економија. Стабилизационите макроекономски мерки, утврдени во Стабилизационата програма од 1994 година, претставуваа сплет на мерки од монетарната, фискалната и политиката на девизниот курс, следени со мерки на политиката на доход и со структурни реформи. Доследното спроведување на Стабилизационата програма, која беше операционализирана преку годишни програми за макроекономската политика, релативно брзо даде позитивни резултати. Од друга страна, имајќи ја ориентацијата кон изградба на пазарна економија, Република Македонија едновремено ја има и ориентацијата кон преземање мерки на политиката насочени кон зголемување на економската ефикасност и конкурентност, односно мерки за структурни промени и преструктурирање. Такви мерки се предвидувани во долгорочните документи и во годишните програми на макро и микроекономската политика на Владите. Сепак, поради комплексните услови во кои опстојуваше македонската економија во транзициониот период,
особено во почетните години но и потоа, таа не успеа да постигне значително преструктурирање и зголемување на конкурентноста.
По 2002 година, се создадeни поповолни услови за динамизирање на структурните реформи и пораст на конкурентноста на македонската економија. Во функција на поттикнување на економскиот растеж и намалување на сиромаштијата, пред се преку зголемување на економската ефикасност и конкурентноста на економијата, Владата на Република Македонија како приоритет ги постави доследното имплементирање пазарна слобода, создавањето пазарни услови компатибилни со оние кај економски развиените држави (членки на ЕУ), како и спроведувањето на структурни реформи и создавањето нова економска (индустриска) структура. Во таа смисла, Националната стратегија за интеграција на Република Македонија во Европската унија, која е подготвена во текот на 2003 и 2004 година и усвоена од страна на Владата и Комисијата за евроинтеграција на Собранието на Република Македонија, претставува документ кој содржи визија, стратегија и предлог мерки и програми на индустриската политика за пораст на конкурентноста на македонската економија. Документот има пред се среднорочна перспектива (до 2007 година), но повеќето мерки и програми имаат и долгорочна ориентација, а периодот до 2007 година претставува период на нивно започнување.
Во индустриската политика за креирање конкурентност на македонската економија содржана во Националната стратегија за интеграција на Република Македонија во Европската унија видлива е ориентацијата да не се навлегува во „политика на избор на победниците“ туку, преку хоризонтален пристап на мерките на политиката, да се создадат услови за преструктурирање, пораст на конкурентноста и динамизирање на растежот на деловните субјекти (претпријатијата) на една релативно широка основа. Појдовна позиција претставува парадигмата дека во денешното динамично време не треба да се говори за постојни конкурентни предности, туку за предности кои ќе се создаваат. Во таа смисла, основната логика на стратегијата поаѓа од тоа дека во петнаесетте претходни години е комплетирана првата фаза од транзицијата, односно фазата на воспоставување на приватната сопственост и на основните институции на пазарната економија, а сега треба да се превземе индустриска политика со активен пристап на поддршка на развојот и унапредување на потенцијалните бизниси. Политиката се фокусира на структурните промени и подобрувањето на конкурентноста на претпријатијата, што тоа е тесно поврзано со политиката на технолошкиот развој, стимулирањето на претприемништвото и создавањето нови (пред се мали и средни) претпријатија. Подобрувањето на климата за инвестирање исто така претставува грижа на Владата, а ќе се промовира и клима на поттикнување на претпријатијата за нивно структурно прилагодување и подобрување на нивниот настап на пазарот. Во истиот контекст, два битни приоритети на политиката на Владата на Република Македонија во оваа област се: (а) да се создадат услови приватниот деловен сектор да ја преземе лидерската позиција за остварување економски развој а Владата да претставува негов партнер со создавањето на поволно деловно окружение; и (b) да се започне со изградување на македонската економија во современа економија базирана на знаење.
Согласно наведениот приод, во документот се предвидува претпријатијата (деловниот сектор) да бидат стимулирани и помогнати во нивното структурно прилагодување кон променливите услови на конкуренцијата преку воведување нови производи и производни програми и/или преку подобрување на постојните. Ќе се стимулира кластерингот, интра и интер компаниската технолошка интеграција и привлекувањето странски директни инвестиции. Тие активности ја дефинираат основната рамка на индустриската политика за поттикнување на развојот на конкурентноста на деловниот сектор на македонската економија, што претставува аналогија со политиката на развој на конкурентноста која се спроведува во ЕУ (според „Лисабонската стратегија“ и други документи).
Од друга страна, покрај наведниот хоризонтален приод, индустриската политика за креирање конкурентност на македонската економија дефинирана во рамките на Националната стратегија за интеграција на Република Македонија во Европската унија содржи и вертикален (секторски) пристап. Имено, во оформувањето на рамката на политиката е почитуван взаемниот сооднос на хоризонталниот и вертикалниот пристап, при што вертикалниот аспект (т.е. кластерингот), има централен фокус, додека хоризонталниот аспект претставува мрежа на програми и проекти кои имаат за цел да ги поттикнат и зајакнат позициите на кластерите. Секој одделен кластер во македонската економија ќе припаѓа и опфаќа онолку елементи од таа мрежа колку што се неопходни во неговиот специфичен случај.
Во контекст на напорите за креирање конкурентност на македонската економија, битно е и тоа дека, почнувајќи од 2003 година, во Македонија се спроведува посебен четиригодишен проект за креирање конкурентност на македонската економија, кој е финансиран од USAID, но со интенција активностите на проектот постепено да стануваат составен дел на активната владина индустриска политика на Македонија. Во рамките на Проектот е формиран и Национален совет за претприемништво и конкурентност на Македонија, кој претставува тело кое создава спој меѓу приватниот, јавниот и граѓанскиот сектор. Во рамките на проектот, пак, посебен дел претставува поддршката на формирањето кластери во македонската економија, а како потенцијални кластери со кои се работи се идентификувани пет: за јагнешко месо и сирење, туризам, информатичка технологија, вино и текстил.
Во однос на прашањето за респектирањето на пазарните имперфектности и неуспеси, индустриската политика за креирање конкурентност на Македонија дефинирана во Националната стратегија за интеграција на Република Македонија во Европската унија содржи посебен сегмент кој ги опфаќа специфичните реформи во дејностите од јавен карактер (оние каде постои пазарна имперфектност и неуспех) - инфраструктура, транспорт, телекомуникации и енергетика. Генерално, подобрувањето на функционирањето на овие дејности од јавниот сектор треба да се постигне преку: (а) воспоставување комерцијална ориентација и поефикасно раководење во секторот на јавните комунални дејности (конкретни мерки се корпоратизација, склучување менаџерски договори и посебно дизајнирана политика на цени);
(b) приватизација на делови од јавниот сектор; и (в) подобрување на регулативата.
ii) Кога и од кои причини се предвидува државна интервенција?
Во првата фаза од транзициониот период поради општите состојбите во државата - отпочнување на преодот кон пазарна економија, отпочнување на процесот на приватизација и реформи во сите сфери, како и влијанијата од состојбите од регионот и нарушената политичко безбедносна состојба во 2001-та – државната интервенција беше застапена во релативно значаен обем. При тоа, во најголем обем државната интервенција беше наменета за санирање на состојбите во стопанството и одделни позначајни капацитети, заради одржување на производството и ублажување на социјалната положба на работниците. Тоа водело кон поставување на деловните субјекти во нерамноправна положба, делумно одложување на процесот на преструктуирање и општо забавување на процесот на развој на пазарната економија.
Од 2002 година, Владата на Република Македонија се повеќе настојува да го промовира пазарен начин на стопанисување, преку подобрување на пазарниот амбиент и напуштање на државниот интервенционизам. Се настојува да се постигне вистинската улога на државата во пазарната економија, односно таа да ги регулира општите услови на стопанисување и да создаде позитивен макроекономски амбиент и еднакви услови за сите субјекти на пазарот. Од друга страна, преку Спогодбата за стабилизација и асоцијација Република Македонија потпаѓа под идентичен режим на користење државна помош како државите членки на ЕУ. При тоа, прифатливи домени за помош се областите каде животниот стандард е невообичаено понизок или каде постои голема невработеност. Донесен е Закон за државна помош(Службен весник на РМ, бр. 24/03) со основните подзаконски акти, кој е усогласен со односните директиви на
ЕУ, а со кој се обезбедува остварување на наведените цели на политиката на државна помош. Повеке за аспектите на Државната помош во делот II од Поглавје 06: Конкуренција. Види
06_II_1, 06_II_2, 06_II_3, 06_II_4, 06_II_5, 06_II_6.
iii) Како се артикулирани допирните точки со другите политики на Владата, како на пример оние кои се однесуваат на пазарната конкуренција, образованието и истражувањето, вработувањето, и регионалните политики?
Индустриската политика за креирање конкурентност на македонската економија содржана во Националната стратегија за интеграција на Република Македонија во Европската унија утврдува мерките на таа политика да бидат комплементарни, координирани и подржани и со соодветни мерки од останатите политики во рамки на општата економска политика.
Кај политиката на ценовна либерализација најбитни се два аспекти: (а) намалување на бројот на производи и услуги чии цени се контролираат но со претходно воведување конкуренција во тие дејности; и (b) најавување на намерите за идно либерализирање на се уште контролираните цени преку временски распореди на корекциите, што треба да обезбеди транспарентност, намалување на инфлаторните притисоци и навремени сигнали на претпријатијата за идните преструктурирања. Ова е особено битно кај енергетскиот сектор. Политиката на одржување пазарна конкуренција, пак, предвидува создавање поволни и транспарентни услови за пазарна конкуренција. Цените во монополизираните сектори се контролираат, што претставува преодно решение, додека трајно решение претставува елиминацијата на монополите секаде каде тоа е можно. Донесени се Закон за заштита на потрошувачите (Службен весник на РМ бр. 38/04), Закон за државна помош (Службен весник на РМ бр. 24/03) и Закон за заштита на конкуренцијата(Службен весник на РМ бр.4/2005. Согласно Законот за заштита на конкуренцијата ќе се формира Комисија за заштита на конкуренцијата врз принципите на изборност, самостојност, независност и колективност во работењето и одлучувањето. Конечно, за ефикасно спроведување на политиката за заштита на пазарната конкуренција во Националната стратегија за интеграција на Република Македонија во Европската унија е препознаена и неопходноста од постоењето на ефикасен судски систем и адекватна институционална инфраструктура. Во рамките на реализацијата на Стратегијата за реформа на правосудниот систем ќе се работи на обука и подготовка на судскиот систем за примена на новото антимонополско законодавство, а и меѓу деловната заедница и општата јавност ќе се промовира и зголеми сознанието за владината политика за заштита на конкуренцијата.
Бидејќи Република Македонија заостанува зад европските држави во поглед на научно- технолошката напреднатост, што претставува резултат на бројни тешкотии на научно- истражувачката дејност и технолошкиот развој во почетниот период на транзицијата (мали буџетски фондови за таа дејност, мал капацитет и опрема, незадоволителна институционална инфраструктура, недоволен трансфер на знаења и истражувачки ресурси кон деловниот сектор мали инвестиции во примената на истражувањата и иновациите, ниско ниво на приватни инвестиции во истражување и развој, и „одлив на мозоци“), клучното прашање кое сега се поставува е унапредување на технолошкото ниво на деловниот сектор во Македонија на ниво да може да ги имплементира најновите дострели во технолошкиот развој. Таа цел на научно-технолошката политика во Македонија претставува составен дел на политиката за креирање конкурентност, односно таа, меѓу останатото, се потпира врз остварувањето на целите на политиката на образованието и истражувањето. Имајки предвид дека образовниот систем, истражувањето и иновациите се составен елемент на политиката на конкурентност, во тек се реформи во образовниот систем, а истото е вградено и во Нацрт Националната програма за развој на образованието 2005-2015, која треба да се усвои од Владата на РМ. Таа програма содржи мерки за зголемување на конкурентноста на македонското стопанство преку унапредување на образованието и развојот на научните истражувања и стимулирањето на креативноста и иновациите. Подготвен е и документот “Основи на политиката на технолошки развој во Република Македонија”, во рамки на проектот на GTZ за трансфер на технологија.
Изградбата на информатичко општество и развојот на информатичка и комуникациска технологија се исто така од особено значење за креирањето конкурентност и за идниот економски развој на Македонија. Секторот на информатичка технологија во Република Македонија неодамна беше избран како еден од петте индустриски кластери кои добиваат поддршка во рамките на македонскиот Проект за зголемување на конкурентноста, бидејќи во рамките на овој сектор се предвидува брз пораст. Во Македонија веќе неколку години постои комитет “е-Македонија за сите”, а Владата на Република Македонија има формирано Комитет за информатичка технологија кој има иницирано изработка на Национална стратегија на РМ за развој на информатичка и комуникациска технологија во согласност со акциониот план на ЕУ – eEurope и eEurope+, како и Проект “е−Влада”, насочен кон имплементирање на информационата технологија во работењето на државната администрација. Види 19_III_A_1, 19_III_A_2, 19_III_A_3.
Во врска со политиката на вработување, Владата на Република Македонија развива и спроведува стратегија за зголемување на вработеноста и намалување на невработеноста, преку стручна обука и реформи на пазарот на трудот, поддржани со соодветна законска регулатива. Главни насоки на политиката за унапредување човечките ресурси и пазарот на работна сила во Македонија претставува зголемувањето на потенцијалот на човечкиот капитал со цел да се зголеми продуктивноста, да се подобри конкурентноста и квалитетот на живеење. Подготвен е Национален акционен план за вработување 2004-2005 во согласност со Европските директиви, во кој е дефинирана политиката за вработување и специфичните мерки кои се насочени кон зголемување на вработеноста. Активните политики на пазарот на труд промовирани од страна на Владата на Република Македонија се концентрираат на: мерки за зголемена флексибилност на работната сила, подршка во барањето работа (давање информации посредување и советување), организирање на програми за обука ( квалификација и преквалификација) и создавање на услови за подршка за директни отварања на нови работни места.
iv) Дали се заинтересираните страни (деловни субјекти, универзитетски и истражувачки институции, посреднички агенциi) вклучени во дизајнирањето на стратегијата?
Во осмислувањето и драфтирањето на националните стратегии и предлог политиките во Република Македонија по правило се вклучуваат универзитетски и научно истражувачки институции и експерти од поодделни области. Истото се однесува и за дизајнирањето на политиката за креирање конкурентност на Македонија содржана во Националната стратегија за интеграција на Република Македонија во Европската унија. Покрај тоа, во фазата на изготвување на тој документ одржана е расправа за предлог политиките пред поширок аудиториум, со вклучување на претставници и од академскиот и од приватниот сектор.
Од друга страна, Националниот совет на Македонија за претприемништво и конкурентност кој е активен во рамките на проектот за креирање конкурентност на македонската економија, претставува трипартитно тело на јавниот, приватниот и граѓанскиот сектор, составено од над дваесет членови. Во него членуваат пет министри од Владата (министрите за економија, финансии, земјоделие, шумарство и водостопанство, транспорт и врски и труд и социјална политика), двајца претставници на граѓанскиот сектор (од Сојузот на синдикатите и Универзитетот Св. „Кирил и Методиј“ во Скопје), а останатите членови се од приватниот деловен сектор. Советот има двајца копретседавачи - министерот за економија како претставник на јавниот сектор и еден претставник на приватниот сектор. Главни цели на работата на Националниот совет за претприемништво и конкурентност се: да се создаде форум во кој ќе се обликува дијалогот, со цел да се идентификуваат, а потоа и предложат мерки со кои ќе се намалат или елиминираат пречките за развојот и за растежот на приватниот сектор; да се застапува и предводи спроведувањето на промените во политиката
што се клучни за економскиот растеж; да се зајакне јавната свест за важноста што претприемништвото и конкурентноста ја имаат во однос на економскиот растеж на Македонија; да се изградат долгорочни стратегии за унапредување на конкурентноста, продуктивноста, малите и средни претпријатија и претприемништвото; да се спроведуваат истражувања и да се анализираат информациите во врска со економската политика на Македонија наспроти глобалната економија; и да се помогне во градењето на култура на конкурентност во приватниот и во јавниот сектор, која што успешно ги опфаќа во себе конкуренцијата, иновацијата и одржливиот развој. Исто така, Советот работи и на изготвувањето и предложувањето стратегии и предлог политики за подобрување на условите за деловно работење кои имаат за цел да им овозможат на македонските претпријатија и кластери услови за унапредување, промоција и успешен извоз на на странски пазари на производи и услуги со повисока компонента на додадена вредност.
За првата година од своето работење членовите на НСПК утврдија клучни приоритети и изготвија акциони планови за секој од нив, за остварување на резултати како на кус така и на долг рок. Приоритетите се: привлекување на странски директни инвестиции во Македонија; зголемување на извозот; и подобрување на управувачките способности. На второто годишно Собрание одржано во јули 2004 година, Националниот совет за претприемништво и конкурентност ги утврди приоритетите за следните 12 месеци: пораст на домашните и странските инвестиции; интеграција на Македонија во Европска унија; пораст на јавните инвестиции; и подобрување на управувачките способности.
3. Доколку постои индустриска политика, ве молиме опишете ги нејзините карактеристики и приоритети. Како тие приоритети се усогласени со општата економска политика?
Индустриската политика за креирање конкурентност на македонската економија содржана во Националната стратегија за интеграција на Република Македонија во Европската унија, е од понов датум (усвоена е во втората половина на 2004 година). Оттука, индустриската политика која е спроведувана во Република Македонија е дефинирана во други рамковни документи, стратегии, или годишни програми за тековната економска политика.
Основна карактеристика индустриската политика која е спроведувана во Република Македонија во последните години е, преку создавање адекватна институционална инфраструктура, адекватни системски решенија и адекватни мерки на тековната и развојната политика, да се постигне еднаков третман на сите деловни субјекти и еднакви услови за пазарен натпревар на сите деловни субјекти. Во таа смисла, индустриската политика на Македонија има генерално хоризонтален пристап, додека вертикалниот (секторски) пристап има многу помало значење. Изработени се неколку стратегии и програми за развој на одделни сектори (како туризмот и тн.), меѓутоа сепак индустриската политика на Македонија нема навлезено во директна и селективна поддршка само на некои сектори. Единствено за секторот за производство на челик е усвоена посебна Национална програма за реструктуирање и преобразба на челичната индустрија на Република Македонија, што е произлезено како обврска од Протокол 2 од Спогодбата за стабилизација и асоцијација. Со таа Програма е предвидено реструктуирање на претпријатијата од индустријата на челик, со цел да ја задржат економската виталност по имплементациониот период и да станат поконкурентни на глобалниот пазар.
Базичните цели и приоритети на општата економска политика во Република Македонија се: (а) одржување макроекономска стабилност; (b) пораст на вработувањето (намалување на невработеноста); (в) пораст на бруто домашниот производ; и (г) создавање услови за намалување на социјалните нееднаквости. Приоритетите на индустриската политика се усогласени со приоритетите на општата економска политика и тие се: (а) менување на структурата на индустриското производство во правец на создавање производи и услуги со повисок степен на финализација (повисока додадена вредност); (b) развој на производство на добра и услуги кои се пазарно компатибилни и извозно ориентирани; (в) поттикнување на конкурентноста и на развојот на малите и средните претпријатија; (г) пораст на инвестициите (домашни и странски); (д) заштита на приватната сопственост.
Согласно опишувањата во претходното прашање, општа карактеристика и на индустриската политика за креирање конкурентност на македонската економија која е дефинирана во Националната стратегија за интеграција на Република Македонија во Европската унија, како и на индустриската политика која е досега спроведувана, во основа се сведува на преферирање еднаков третман на сите деловни субјекти, создавање услови за еднаков пазарен натпревар и дефинирање на мерки, инструменти и програми чија цел е, преку поттикнување на разни видови на преструктурирањето на деловните субјекти и техничко-технолошко унапредување, да се постигне пораст на конкурентноста на македонската економија. Во таа смисла, како најприоритетни цели на општата економска политика дефинирана во Националната стратегија за интеграција на Република Македонија во Европската унија издвоени се четири: (а) одржување макро-економска стабилност; (b) создавање услови за забрзување на економскиот растеж и порастот на вработеноста; (в) обезбедување на соодветна но таргетирана социјална заштита за намалување на социјалните последици од транзицијата; и (г) подобрување во спроведувањето на формално воспоставената регулаторна и институционална рамка, односно намалување на таканаречениот имплементационен јаз. А пак базичните цели и приоритети на индустриската политика за креирање конкурентност на македонската економија која е дефинирана во истиот документ се: (а) создавање стабилна и сосема предвидлива институционална средина и рамка соодветна на потребите на модерна пазарна економија; (b) процес на внимателна и постепена хармонизација и усвојување на законодавството на ЕУ; и (в) водење проактивна индустриска политика за унапредување и развој на потенцијалните бизниси. При тоа, посветено е посебно внимание на усогласеноста на приоритетните цели на индустриската политика со оние на вкупната економска политика.
i) Дали индустриската политика ја зема во предвид неопходноста да се креира привлечна деловна средина за бизнисот и инвеститорите?
Директниот одговор на ова прашање е – да, индустриската политика спроведувана во Република Македонија секогаш ја има респектирано неопходноста од креирање привлечна деловна средина за бизнисот и инвеститорите. Од една страна, во однос на создавањето привлечна деловна средина за приватниот сектор, изработена и усвоена е посебна Програма на мерки и активности за поддршка на претприемништвото на малите и средни бизниси во Република Македонија и веќе се работи на поодделни проекти утврдени со неа. Исто така, во функција на подобрување на деловното окружување, во соработка со домашни експерти и претставници на меѓународни организации како што се Светската банка, MIGA, UNDP, USAID, изготвена е Програма за стимулирање на инвестициите во Република Македонија. Во неа се детално елаборирани основните принципи за поттикнување на инвестирањето, меѓу кои се издвојуваат: (а) формирање детален акционен план за намалување на бариерите во инвестирањето; (b) формирање на Агенција за странски инвестиции; (в) зајакнување на борбата против корупцијата и подобрување на непристрасноста во работењето на државната администрација; (г) подобрување на судскиот систем, (д) подобрување на даночниот систем; и (ѓ) други сродни погодности за инвестирање. А во соработка и координација со специјализираната институцијата на Светската банка – FIAS, во април 2003 година е подготвена е Студија за откривање на административните бариери и процедури за инвестирање и привлекување странски инвестиции во Република Македонија, со препораки за нивно надминување и/или елиминирање. Основен акцент во спроведувањето на Макроекономската политика на Владата на Република Македонија за 2004 година е ставен на имплементирањето на Програмата за поттикнување на инвестициите (изработена во 2003 година).
ii) дали индустриската политика ја зема во предвид неопходноста да се промовира развивањето соодветни стручни квалификации, креирањето на интегриран систем на иновации и развој на кластери?
Во однос на потребата да се промовира развојот на стручни квалификации во Македонија е започнат процес на насочување на образовните профили согласно потребите на пазарот на работна сила, што е особено позитивна страна и од аспект на технолошкиот развој. Во завршна фаза е изготвувањето на Национална програма за развој на образованието. Едновремено, во креирањето на индустриската политка е препознаена и потребата од создавање услови за побрз технолошки развој и развој на иновациските способности, изградување на амбиент на иновациски натпревар, развој на знаењето и висококвалификувана работна сила која ќе ги следи современите трендови. Во досегашниот период, имајки ја предвид потребата за нова технолошка политика на Република Македонија, од страна на германската институција GTZ, подготвен е документот „Основи на политиката на технолошкиот развој во Република Македонија“. Во таа смисла, Владата го поттикнува и помага техничко-технолошкиот развој, преку кофинансирање на развојно-истражувачки и иновациски проекти. Развиени се одредени форми на едуцирање на младата популација за техничко творештво и промовирање на резултатите од иновационите активности. Постојат годишни програми на специјализираните организации за пронаоѓаштво и технички унапредувања, каде приоритет се дава на иновациите. За креирањето на интегриран систем на иновации се уште не постојат доволни материјално-технички услови.
За индустриската политика за креирање конкурентност на македонската економија дефинирана во Националната стратегија за интеграција на Република Македонија во Европската унија потребата од развивање стручни квалификации и интегриран систем на иновации претставува една од нејзините основни компоненти. Имено, како приоритетни цели во доменот на унапредувањето на човечките ресурси и пазарот на работна сила се: (а) поттикнување на постојаното инвестирање во човечки капитал преку обезбедување соодветна мрежа за јавно и приватно образование; (b) отстранување на преостанатата институционална нефлексибилност на пазарот на работна сила и социјалната заштита; и (в) пораст на мобилноста на работната сила. Осовременувањето на образованието ќе се фокусира на подобрување на квалитетот на човечките ресурси кои се од примарно значење за преструктуирање на деловните субјекти и забрзување на економскиот развој. Ќе се даде поддршка за инвестирање во високо образование кое ќе нуди квалификации согласно побарувачката. А од аспект на вклучување на Република Македонија во изградбата на единствениот европски простор на високо образование, предвидено е да се создава правна рамка за имплементација на Болоњскиот процес и услови за третман на високот образование како јавно добро. Бројот на места за запишување на студенти на универзитетите ќе продолжи да се зголемува, како и стандардите за квалитет на студиите. Во согласност со Болоњскиот процес и Коминикето на европските министри за високо образование, усвоено на Конференцијата од Берлин во септември 2003 година, ќе продолжат реформските зафати и хармонизација во областите: (а) усогласување на структурата на степените на високото образование (додипломски, постдипломски и докторски студии); (b) обезбедување повисок квалитет на високото образование; (в) отстранување на бариерите за мобилност на студентите, наставните и административните кадри во земјите членки на ЕУ и во регионот на ЈИЕ; (г) натамошен развој и имплементација на европскиот систем за трансфер на кредити; (д) признавање на квалификациите и дипломите; (ѓ) развој на различни форми на учење во текот на целиот живот; и (е) поврзување со европскиот простор на високо образование и со европскиот простор на истражување во единствена “Европа на знаење”. Конечно, политика за насочено (средно) образование ќе има за цел да ги зајакне врските меѓу образованието и обуката и побарувачката на пазарот на трудот. За таа цел, треба да се зајакне дијалогот и соработката во рамките на партнерството меѓу јавниот и приватниот сектор во Македонија во обезбедувањето соодветни институционални форми и услови за практична обука и апликација на нови знаења и технологии од страна на обучуваните кадри, адекватни со економските реформи и побарувачката на пазарот на труд. Битно е да се унапреди образованието (формално или неформално) со правец тоа да претставува континуиран процес низ целиот живот на граѓаните.
Во однос на потребата да се промовира развојот на кластери, во досегашниот период таа активност се одвива (само) како дел од активностите на Проектот за зголемување на конкурентноста на македонското стопанство. Во тие рамки е отпочнато со работа на формирање и поттикнување на натамошниот развој на пет кластери: јагнешко месо и сирење, туризам, информатичка технологија, вино и текстил. Бидејќи станува збор за проект со дефиниран период на траење, развојот на тие кластери треба да послужи како пример за целиот приватен сектор, а успешните стратегии, методологии и начини на подобрување на работењето се планира да се пренесуваат и на другите кластери кои ќе ги формираат претпријатија во Македонија.
Од друга страна, во рамките пак на индустриската политика за креирање конкурентност на македонската економија која е дефинирана во Националната стратегија за интеграција на Република Македонија во Европската унија потребата од промовирање на развојот на кластери е претставена како составен централен дел на индустриската политика. Всушност, во дефинирњето на основниот приод на индустриската политика во таа стратегија, поттикнувањето на развојот на индустриски кластери претставува точка околу која е поставена целокупната мрежа на програми на хоризонталниот сегмент на индустриската политика. Поточно, стратегијата предвидува политиката на поттикнување на развојот на индустриските кластери, од проектна задача, да прерасне во составен дел на индустриската политика.
4. Дали Владата има подготвено специфични стратегии во соодветните области како што се иновации, истражување и развој?
Општите политички, безбедносни и економски услови со кои се соочуваше Република Македонија во изминатите години, меѓу останатото, ја забавија и реализацијата на технолошкиот развој како пресуден фактор за вклучување во меѓународниот пазар и постигнување на повисоки стапки на економски пораст и интеграција на Република Македонија во ЕУ и вкупните современи светски економски процеси. Но, респектирајќи го сознанието дека, заради потребата од одговарање на предизвиците на современите технолошки промени и градење начин кој овозможува позабрзано прилагодување на меѓународните текови на развојот на научно истражувачката дејност и технолошкиот развој треба да се даде посебен акцент. Во рамки на проектот поддржан од страна на GTZ за трансфер на технологијата, подготвен е документот “Основи на политиката на технолошки развој во Република Македонија”. Исто така, Владата на Република Македонија, на предлог на Министерството за образование и наука, има усвоено Програма за поттикнување и помагање на научноистражувачката дејност, како и Програма за технолошки развој и техничка култура. Алокацијата и трошењето на буџетските средства предвидени за научноистражувачка дејност, технолошки развој и техничка култура се врши согласно тие програми. Конечно, и во рамките на на индустриската политика за креирање конкурентност на македонската економија која е дефинирана во Националната стратегија за интеграција на Република Македонија во Европската унија на стртатегиите и политиките на областите истражување и развој и иновации име е даден соодветен третман.
Основни насоки на научно-истражувачката и научно-технолошката политика во Македонија се: (а) хармонизација меѓу научно-технолошката политика и моделите на конкурентните предности на одделни индустрии во Македонија; (b) трансфер на најнови научни и технолошки сознанија во Македонија; (в) развој на комерцијално релевантните технологии за Македонија (технологии кои создаваат потенцијал за меѓународна конкурентност на Македонија); (г) поврзување меѓу истражувачките центри, универзитетите и деловниот сектор во Македонија;
(д) зголемување на средствата за научноистражувачка работа во рамките на буџетот; и (ѓ) стимулирање на финансирање и спонзорирање на научноистражувачки проекти од страна на деловниот сектор.
Во областа на научноистражувачката работа и технолошкиот развој, Република Македонија треба да ја поттикнува и промовира меѓународната соработка и трансфер на знаења и технологии; да воведе систем на мониторинг и вреднување на научниот и технолошкиот квалитет со користење на меѓународно прифатени стандарди и критериуми; да го зголеми инвестирањето во научноистражувачките активности; да го зголеми користењето на меѓународни фондови и техничка помош; да дефинира интер-дисциплинарни програми за целни истражувања; да го поддржува формирањето на истражувачки единици во деловниот сектор со цел ефективен трансфер на современи технологии; да создава услови за подигање на квалитетот на знаењето и иновациите; и да развива систем на технолошки информации.
Идентификувани се следниве приоритетни области за научноистражувачка работа:
•одржлив развој;
•раководење со водните ресурси;
•енергија; нови материјали;
•животна средина;
•информациска и комуникациска технологија;
•здравство;
•биотехнологија;
•производство на високо-квалитетна храна и геолошки науки и инженерство.
Особено внимание ќе биде посветено на надминување на проблемите кои се однесуваат на модернизација на постојната и изградба на нова научна и технолошка инфраструктура преку: натамошен развој на академската истражувачка мрежа; набавка на истражувачка опрема и странска стручна литература; развој на софистициран информациски систем; основање на субјекти за трансфер на технологија, заради поврзување на резултатите од научноистражувачките активности со потребите на индустријата.
5. Како се вклучени барањата за одржлив развој во конципирањето и имплементацијата на индустриската политика?
Имплементацијата на меѓународните препораки и обврски за одржлив развој, како и на релевантните стратегии и политиката на Република Македонија, упатуваат при креирањето на индустриската политика да се води сметка таа да ги респектира човековите потреби и да ги зема предвид ограничувањата кои ги поставува заштитата на животната средина. Во таа смисла, и во градењето на индустриската политика треба да се има во предвид поврзаноста меѓу економската, социјалната и еколошката компонента на економскиот развој, што ја сочинува срцевината на концептот одржлив развој.
Во досегашниот период, во низа стратешки документи е потенцирана определбата на Република Македонија за одржлив развој. Меѓу останатото и Спогодбата за стабилизација и асоцијација ја обврзува Република Македонија да ја хармонизира законската регулатива во областа на животната средина со нормите на ЕУ. Досегашната политика е преточена во низа стратешки документи: "Концепциски приод во креирањето и оживотворувањето на Национална стратегија за одржлив развој на РМ" (2000); "Национална проценка за одржлив развој на Република Македонија" (2002); и "Истражувачки концепт за обезбедување аналитичка и прогностичка граѓа во функција на изработката на Национална стратегија за одржлив развој на Република Македонија" (2003), а во тек се и за подготовка на сеопфатна Национална стратегија за одржлив развој. Политиката на одржлив развој на Република Македонија во досегашниот период ги содржи следните основните цели:
•остварување на позитивен тренд на долгорочен пораст на производството;
•зголемување на вработеноста имајки ги предвид пошироките социјални, економски и други фактори и посебно развивање на пазарот на трудот; и
•намалување на отпадот и загадувањето на човековата околина и рационално користење на природните ресурси.
Одржливиот развој останува определба и обврска на Владата на Република Македонија и согласно Националната стратегија за интеграција на Република Македонија во Европската унија. Во таа смисла, како главни цели во областа на заштита на животната средина се издвоени следните правци: (а) во однос на севкупната стратегија за интеграција со ЕУ - остварување на еколошки оддржлив економски развој преку пораст на конкурентноста и интегративен приод кон еколошките проблеми; (b) во однос на законодавството на ЕУ - постапно хармонизирање на домашното законодавство во оваа област со законодавството на ЕУ за животна средина и активно учество во меѓународните напори за решавање на глобалното загадување и деградирање на животната средина. (в) заштита на биолошката разновидност и живеалишта; (г) активно вклучување во меѓународните системи за заштита на животната средина; и (д) одржливо управување со природните ресурси и нивна заштита. Но, токму внимавајќи и на социјалната компонента како составен дел на концептот на одржливиот развој, при конципирањето на општите мерки и задачи на политиката се посочува на: (а) постепено постигнување на оптимално ниво на цените на енергијата и на услугите во јавните комунални претпријатија согласно реалната куповна моќ на граѓаните со цел да се постигне нивно користење на најрентабилен начин; (b) постепено зголемување на инвестирањето во екологијата и заштитата на природата; (в) зголемување на уделот на јавните трошоците за еколошка заштита во БДП; и (г) подготвување на програми за воведување конкуренција и вклучување на приватниот сектор во јавните комунални претпријатија. При тоа, ќе се земе предвид како исплатливоста од зголемувањето на постојните, така и воведувањето нови инструменти, а потоа следи прашањето за упростување на системите за плаќање, со земање во предвид на користењето разни видови економски инструменти за заштита на животната средина. Оттука, се очекува да се постигне оптимален баланс меѓу економската ефикасност и социјалната прифатливост со еколошката ефективност на економските и останатите инструменти на политиката. Конечно, при конципирањето на интегрирањето на политиката на одржлив развој со индустриската се проучуваат искуството и најдобрите практики на другите европски држави и државите од југоисточна Европа во оваа област. Следењето на принципот загадувачот плаќа, треба да воведе соодветен механизам на давачки за загадување со цел да се интернализираат екстерните еколошки трошоци преку нивно вклучување во производните трошоци. A како што покажува искуството на земјите на централна и источна Европа, доколку давачките за заштита од загадување соодветно се дизајнираат и спроведат тие, покрај останатото, обезбедуваат подобрување во неколку области: животната средина, иновациите и конкурентноста, вработувањето, даночниот систем, како и зајакнување на другите инструменти.
