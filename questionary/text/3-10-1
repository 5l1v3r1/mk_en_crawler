I. ДАНОЧНА ПОЛИТИКА, АДМИНИСТРАЦИЈА И ПРИХОДИ
А. Даночна политика
1. Опишете ја сегашната и планираната даночна политика на вашата Влада (посебно, воведувањето на нови даноци и/или укинување на постоечките даноци)
Постојните закони со кои се уредени прашањата на оданочување се:
1.Законот за персоналниот данок на доход (“Службен весник на РМ“ бр.80/93, 3/94, 70/94, 71/96, 28/97, 8/01, 50/01, 52/01, 2/02, 44/02 и 96/04), види 10_Анекс_01, целосно го уредува оданочувањето на доходот на физичките лица како збир на нето приходи од сите извори и тоа: приходи на кои се плаќа данок, приходи кои се изземени од оданочување, даночен обврзник, даночна основа, даночна стапка, утврдување на секој пооделен вид на приход, утврдување, пресметување и наплата на персоналниот данок на доход-со поднесување на даночна пријава, плаќање на аконтација на данокот, пресметување на годишен данок на доход, жалбена постапка, обнова на постапката, наплата на данокот како конечна обврска и казнени одредби.
2.Законот за данокот на добивка (“Службен весник на РМ“ бр.80/93, 33/95, 43/95, 71/96, 5/97, 28/98, 11/01, 2/02, 44/02 и 51/03), види 10_Анекс_02, го уредува оданочувањето на добивката што ја остваруваат правните лица и ги дефинира: даночниот обврзник, даночната основа, трошоци кои се признаваат како расход во даночниот биланс и влијаат на висината на остварената добивка, даночен третман на приходите од капитал и на капиталните добивки и загуби, даночни ослободувања и олеснувања, избегнување на двојното оданочување, утврдување и наплата на данокот на добивка, даночен период и казнени одредби.
3.Законот за данокот на додадена вредност (“Службен весник на РМ“ бр.44/99, 59/99, 86/99, 11/00, 8/01, 31/01, 21/03 и 19/04), види 10_Анекс_03, содржи одредби за: предмет на оданочување (промет на добра и прометот на услуги), даночен обврзник, местото на промет на добра и услуги; даночната основа; даночните ослободувања; даночните стапки; времето на настанување на даночниот долг; даночниот должник; одбиток на претходно платениот данок; постапката за оданочување; регистрација; административни обврски; правна заштита и казнени одредби.
4.Законот за акцизите (“Службен весник на РМ“, број 32/01 50/01,52/01 45/02,98/02, 24/03 и 96/04), види 10_Анекс_04, целосно ги уредува акцизите кои се наплаќаат посредно или непосредно за потрошувачка на територијата на Република Македонија и тоа за: минерални масла, алкохол и алкохолни пијалаци и тутунски добра и ги содржи одредбите за оданочување, акцизните повластувања, акцизните ослободувања, административни обврски, регистри, правна заштита и казнени одредби.
Со последните измени на Законот за акцизите, истите е предвидено да се наплаќаат и за патничките автомобили.
5. Законот за административните такси (“Службен весник на РМ“ бр.17/93, 20/96, 7/98, 13/01, 24/03, 19/04 и 61/04), види 10_Анекс_05, целосно го уредува плаќањето на административните такси за списите и дејствата во управните работи кај органите на државната управа и другите државни органи, како и кај дипломатските и конзуларните претставништва на Република Македонија во странство. Законот содржи одредби за таксениот обврзник, за настанување на обврската за плаќање на такса, начинот на плаќање, казнени одредби и висината на таксата по тарифни броеви содржана во тарифата за административните такси која е составен дел на законот.
6. Законот за финансирање на едниците на локалната самоуправа (“Службен весник на РМ“ бр.61/04 и 96/04) ги уредува изворите на средствата за финансирање на единиците на локалната самоуправа и Градот Скопје, за кој како посебна единица на локалната самоуправа, финансирањето се уредува и со Законот за Градот Скопје. Со законот се пропишани сопствените извори на приходи во кои спаѓаат локалните даноци и локалните такси за кои висината на стапките и износот на таксите со одлука ги пропишува советот на општината во рамки утврдени со закон. Општината остварува приходи од данок на додадена вредност како дотација од Буџетот на РМ за финансирање на надлежностите на општината утврдени со закон, како и приходи од персонален данок на доход.
Според одредбите на овој закон општински даноци се данокот на имот, данокот на промет на недвижности и данокот на наследство и подароци и се уредени со Законот за даноците на имот кој е донесен од Собранието на РМ, а ќе започне да се применува во 2005 година по одржувањето на локалните избори односно по конституирањето на советите на општините.
Според одредбите на истиот закон општински такси се: комуналните такси и дел од административните такси и овие закони се донесени од Собранието на РМ, а ќе започнат да се применуваат во 2005 година по одржувањето на локалните избори односно по конституирањето на советите на општините.
6.1.Законот за даноците на имот (“Службен весник на РМ“ бр.61/04), види 10_Анекс_06, го уредува плаќањето на секој пооделен вид на данок на имот и тоа: предмет на оданочување, даночен обврзник, даночна основа, даночни стапки, настанување на даночна обврска, даночни ослободувања и олеснувања и заеднички дел за сите видови даноци и тоа постапката за утврдување и наплата на даноците на имот, постапката и начинот за обезбедување на плаќање на даночен долг, односно даночна обврска, жалбена постапка, присилна наплата, надзор и казнени одредби.
6.2.Законот за комунални такси (“Службен весник на РМ“ бр.61/04), види 10_Анекс_07, го уредува плаќањето на комунални такси што се плаќаат за користење на определени права, предмети и услуги од јавен интерес од локално значење од страна на правните и физичките лица кои вршат дејност и од граѓаните. Законот содржи одредби за предметот на оданочување, обврзник на комунална такса, определување на висината на комунална такса, ослободување од плаќање на комунални такси, утврдување и наплата на комуналната такса, надзор и казнени одредби.
6.3.Законот за административни такси (извршено изменување и дополнување, “Службен весник на РМ“ бр.61/04), содржи и дел на одредби со кои се уредува плаќањето на административните такси за списите и дејствата во управните работи кај органите на општината и кај органите на Градот Скопје и тоа за акт за започнување на вршење на дејност, за акт со кој се одобруваат услови за градба, за акт со кој се одобрува изградба на градежни објекти, за технички преглед и издавање на акт за давање во употреба на градежни објекти.
Во делот кој се однесува на идната даночна политика го наведуваме следново:
Постојниот даночен систем е во голема мера компатибилен со даночните системи на земјите од Европската унија, неговиот фискален капацитет ги задоволува потребите на државниот и буџетите на единиците на локална самоуправа и одговара на пазарните услови за стопанисување. Заради ниските стапки на оданочување е привлечен за странски вложувања.
Законот за данокот на додадена вредност е усогласен со шестата директива на ЕУ а Законот за акцизите во голем обем е хармонизиран со системската директива за акцизи на ЕУ и нејзините структурни директиви поодделно за секој вид на добро кое подлежи на оданочување.
Законот за даноците на имот кој се состои од данокот на имот, данокот на промет на недвижности и данокот на наследство и подарок е нов закон и е донесен во функција на децентрализација на власта во РМ.
Идната даночна политика на Република Македонија продолжува со започнатата реформа на даночниот систем за хармонизација со директивите на ЕУ. По успешното хармонизирање на индиректните даноци, во процес се активности и за хармонизација со директивите на ЕУ во областа на директното оданочување.
Реализацијата на овој процес ќе се довива во 2005 година со донесување на нови закони за директното оданочување и тоа: Закон за данокот на добивка и Закон за персоналниот данок на доход.
В. Општа даночна управа
1. Ве молиме да доставите информација за организациската структура на вашата даночна управа одговорна за даноци, вклучително и акцизи.
Управата за јавни приходи е орган во состав на Министерството за финансии, со својство на правно лице, чија основна задача е вршење на работите на утврдување и наплата на даноци и на други видови јавни приходи. За наплата на даноците при увоз на добрата и за царините, надлежна е Царинската управа (за структурата на ЦУ, види подетално 25_II_22).
Делокругот на работата, овластувањата и организацијата на Управата за јавни приходи, како и постапката за утврдување и наплата на јавни приходи се уредени со Законот за утврдување и наплата на јавните приходи (“Службен весник на РМ” бр.13/01, 61/02, 24/03, 77/03 и 19/04).
Работите на јавни приходи, Управата за јавни приходи, ги врши преку: Генерална дирекција, 6 регионални дирекции и 24 даночни одделенија во состав на регионалните дирекции.
ГЕНЕРАЛНА ДИРЕКЦИЈА
РЕГИОНАЛНИ ДИРЕКЦИИ
За пошироки информации поврзани со функционалната организација на Управата за јавни приходи, види подетално 10_I_B_ 3.
2. Опишете ги законите со кои се уредува даночната управа и правата и обврските на даночниот обврзник.
Даночната управа, нејзиниот статус и организација, делокруг на работа, како и начинот на обезбедување на средства за вршење на работите се уредени со Законот за утврдување и наплата на јавните приходи (“Службен весник на РМ“ бр.13/2001, 61/202, 24/2003, 77/2003 и
19/2004), види 10_Анекс_08. Со овој Закон се уредени и правата и обврските на даночниот обврзник. Имено, со Законот се уредува постапката за утврдување и наплата на јавните приходи и се применува на сите видови даноци и други јавни приходи пропишани со закон, освен на увозните давачки што ги наплатува царинскиот орган. Доколку со посебен закон за одреден вид на данок не е пропишано поинаку, во тој случај Законот за утврдување и наплата на јавните приходи ги пропишува општите одредби на постапката во која се утврдени правата и обврските на даночниот обврзник (регистрација на даночни обврзници, даночна пријава, даночна евиденција, инспекциски надзор, правни лекови, присилна наплата на доспеан долг, можност за одложено плаќање на даночни обврски, плаќање камата, враќање на погрешно и повеќе уплатен данок, застареност, отпис на даночни обврски).
За се она што не е регулирано со Законот за утврдување и наплата на јавните приходи, се применуваат одредбите од Законот за општата управна постапка (“Службен лист на СФРЈ“ бр. 47/1986), а судската заштита на даночниот обврзник е обезбедена со Законот за управни спорови (“Службен лист на СФРЈ“ бр.4/1977, 36/1977).
Даночната постапка во различни фази различно е утврдена, а може да се јави како даночна постапка во утврдување на даноците, даночна постапка во инспекциски надзор и даночна постапка во присилна наплата. Даночната постапка во утврдувањето на даноците започнува со обврска на даночниот обврзник за поднесувањето на даночната пријава, која пријава е еквивалент на решение за утврдување на данокот. Даночниот обврзник кој дополнително утврдил дека поднесената даночна пријава содржи грешки или непотполни податоци кои имаат влијание врз утврдувањето на даночната обврска може да поднесе нова исправна даночна пријава, со изменети податоци или непотполнетите податоци да ги исправи во случај кога: рокот за утврдување на данокот за соодветниот пресметковен период не е истечен или е пропишано со закон. Управата за јавни приходи може, по службена должност, да поднесе даночна пријава во име на даночниот обврзник, во посебни случаи (смрт и регистрација) доколку не е поднесена даночна пријава од даночниот обврзник на начин и во пропишан рок.
Во случаи предвидени со закон, Управата за јавни приходи со решение го утврдува данокот или другите јавни давачки за соодветниот пресметковен период. Даночната пријава или решението за утврдување на данок по кое не е извршено плаќањето на данокот или други јавни давaчки има сила на извршна исправа.
Инспекцискиот надзор се врши од даночни инспектори и опфаќа: проверка на правилноста и точноста на водењето на работните книги, документацијата од работењето и другата пропишана евиденција кај даночниот обврзник; проверка на законитоста и навременоста на пресметувањето и плаќањето на даноците и други јавни давачки; проверка на финансиските транасакции на даночниот обврзник; преглед на потрошниот материјал и залихите, инвентарот, суровините, полупроизводите, готови производи и основни средства; проверка на деловните и други простории во кои се врши дејноста или се чуваат добра и проверка на состојбата и вредноста на недвижностите, имотот и имотните права кои подлежат на оданочување. Даночниот инспектор самостојно ги врши работите на инспекцискиот надзор и одредува мерки за кои е овластен со закон. По правило, инспекцискиот надзор се врши во просториите на даночниот обврзник или кај лице овластено за водење на деловните книги во работно време на даночниот обврзник. Во случај кога даночниот обврзник го оневозможува инспекцискиот надзор и не обезбедува услови за негово вршење, инспекторот може да побара даночниот обврзник деловните книги и другата документација од значење за утврдување на даночните обврски или обврските на други јавни давачки да ги достави на надзор во Управата за јавни приходи.
За преземените дејствија во постапка на инспекцискиот надзор инспекторот составува записник. Даночниот инспектор е должен еден примерок од записникот да достави до даночниот обврзник во рок од 8 работни дена од денот на завршување на инспекцискиот надзор. Даночниот обврзник има право да поднесе приговор на записникот во рок од 8 работни дена од денот на неговото доставување. Доколку во приговорот се изнесат нови факти и се предложат нови докази што би влијаеле врз донесување на решението и преземањето на други мерки, ќе се проверат изнесените факти и предложените докази и за тоа ќе се состави дополнителен записник.
Ако при инспекцискиот надзор се утврди дека даночниот обврзник не ги пресметал, неправилно ги пресметал или не ги уплатил даноците и другите јавни давачки, во секој случај ќе се донесе соодветно решение. Решението се донесува во рок од 8 дена од денот на приемот на приговорот, односно од истекот на рокот за поднесување на приговор по записникот.
Против решението, даночниот обврзник може да изјави жалба до министерот за финансии. Жалбата не го одлага извршувањето на решението.
Против решението донесено во постапка на жалба може да се поведе управен спор пред Врховниот суд на Република Македонија.
Во постапка на жалба што ја води првостепениот и второстепениот орган и при донесување на одлуките се применуваат одредбите од Законот за општата управна постапка.
Со оглед на тоа што жалбата изјавена против решение донесено во даночните постапки нема суспензивно дејство, на барање на даночниот обврзник, Управата за јавни приходи може да го одложи извршувањето на решението до донесување на решението по жалбата, но не подолго од 60 дена од денот на поднесување на барањето, а одложувањето на извршувањето може да се одобри доколку даночниот обврзник го обезбеди плаќањето на долгот. Законот за утврдување и наплата на јавните приходи предвидува и можност доколку даночниот обврзник не е во можност да ги намири даночните обврски одеднаш, директорот на Управата за јавни приходи, по претходна согласност од министерот за финансии, да може да му дозволи на даночниот обврзник обврските да ги намири со одложено плаќање или плаќање на рати, а за истото потрeбно е претходно да обезбеди инструмент за обезбедување на плаќањето.
Во случај кога даночниот обврзник пристигнатиот даночен долг и каматите не ги платил во пропишаниот рок, Управата за јавни приходи наплатата ја врши по присилен пат. Пред пристапување кон присилна наплата, органот за јавни приходи е должен на даночниот должник да му достави писмена опомена за да го плати даночниот долг и камата во рок од осум дена од денот на доставување на опомената на последната адреса која даночниот должник ја пријавил во Управата за јавни приходи. Присилната наплата на даночниот долг и каматата се врши врз основа на решение за одредување на присилна наплата што го донесува органот за јавни приходи кај кој даночниот должник е регистриран. Предмет на присилна наплата на даночниот должник е целокупниот имот (движен и недвижен), приходите и побарувањата на даночниот должник, освен предметите и примањата изземени од постапка за присилна наплата. Присилната наплата од имотот на даночниот должник се состои од попис со процена и продажба на имотот по пат на јавно наддавање, освен кај добрата кои подлежат на расипувања, каде продажбата се врши веднаш со непосредна спогодба. Исто така, по исклучок, доколку предмет на присилна наплата е недвижен имот и други предмети Владата на Република Македонија без јавна продажба може да ги отстапи на државни органи, ако тие се потребни за вршење на нивната дејност. Во постапка на присилна наплата е дозволена жалба во рок од осум дена од денот на доставување на решението, до министерот за финансии, во која неможе да се изнесуваат околности кои се однесуваат на утврдувањето на даночниот долг и истата нема суспензивно дејство врз извршување на решението.
Присилната наплата ја врши овластено службено лице-даночен извршител.
Органот за јавни приходи може заради наплата на даночниот долг да донесе решение за забрана на користење на средства на даночниот должник од неговите сметки, на личните примања од работен однос и на неговите побарувања, а на носителот на платниот промет, на должникот на даночниот должник, односно на исплатителот на личните примања да им наложи средствата да ги уплатат во корист на даночниот долг. И против ова решение даночниот обврзник може да изјави жалба до министерот за финансии во рок од осум дена од денот на доставување на решението за забрана на користење средства од сметка.


Со Законот е пропишано на износот на данокот што не е платен во пропишан рок да се наплаќа камата во висина од 0,05% за секој ден задоцнување.
Даночниот обврзник има право на враќање на повеќе или погрешно наплатениот данок, камата и трошоци за присилна наплата, како и камата пресметана на наплатениот износ во висина од 0,05%. Доколку барањето за враќање е поднесено од страна на даночниот обврзник, рокот за плаќање камата тече по истекот на триесетиот ден од денот на поднесување на барањето за враќање на данокот. На повеќе уплатениот данок не се пресметува и плаќа камата, а може да се врши пребивање со други должни даноци или да се користи како аконтација за нареден период.
Правото за утврдување и наплата на данокот, на каматата, трошоците за присилна наплата застарува за пет години по истекот на календарската година за која бил утврден данокот. Во рок од пет години по истекот на годината во која е извршена уплатата, застарува и правото на даночниот обврзник за враќање на неправилно уплатениот износ на данокот, каматата и трошоците за постапката. По секој прекин на рокот на застареност, започнува да тече нов рок на застареност. Апсолутниот рок на застареност за утврдување, наплата и враќање на данокот изнесува 10 години сметано од календарската година во која требало да се утврди, наплати и врати данокот.
Управата за јавни приходи може до крајот на годината да изврши отпис на даночните обврски што ги има во својата евиденција доколку истекол рокот на застареност или обврските станале ненаплатливи. Како ненаплатливи обврски се сметаат обврските од даночниот обврзник кој престанал да постои, а нема правни наследници од кои може да се намири и наплати даночниот долг, и ако висината на трошоците за наплата на даночната обврска значително ја надминува висината на ненаплатената обврска. Решението за отпис го донесува министерот за финансии по предлог на Управата за јавни приходи, со посебно решение кое се спроведува во даночната евиденција.
Пристигнатиот износ на данокот, кој моментално неможе да се наплати ни по присилен пат, привремено се отпишува како моментално ненаплатлив долг. Ако се појави можност за наплата на привремено ненаплатливиот долг, даночниот должник повторно се задолжува со привремено отпишаниот данок, под услов да не застарело правото на наплата. И за привремено отпишување на пристигнатиот данок, решение донесува министерот за финансии по предлог на Управата за јавни приходи.
Според изложеново, правата на даночните обврзници се:
-право на бесплатни информации за даночните прописи од кои произлегуваат даночните обврски за даночните обврзници;
-право на доверливост на податоците и информациите од значење за утврдување на нивните даночни обврски, со исклучок определени даночни податоци и информации да можат да бидат доставени до: Министерството за финансии, Министерството за внатрешни работи, Јавното обвинителство и судските органи, даночни органи на странска земја врз основа на меѓународна спогодба, а на други лица врз основа на писмена согласност на даночниот обврзник;
-право на даночниот обврзник да остварува увид во даночната евиденција;
-право на пропишан начин да ги користи даночните олеснувања;
-право на враќање на повеќе или погрешно наплатен данок;
-право на правни средства во постапката на утврдување, контрола и присилна наплата на даноците;
-право на судска заштита;
-право на присуство во постапките.
Обврски за даночниот обврзник:
-во пропишан рок да поднесе даночна пријава за регистрација и да ги пријави сите подоцнежни промени во регистрацијата;


-обврска за поднесување на даночна пријава на пропишан образец, во пропишан рок и на законски начин;
-обврска во законски рок сам да ја пресмета и пријави даночната обврска кај даноците на самопријавување;
-обврска да го плати данокот на начин, во рок и под услови пропишани со закон;
-обврска да дозволи вршење на даночна контрола.
Во функција на унапредување на ефикасноста на работата на Управата за јавни приходи и нејзино организирање во сервис на граѓаните кој ќе овозможи на време да се наплати доспеаниот данок и други јавни давачки, во постапка е изготвување на регулатива за даночни постапки (закон и подзаконски акти), чие заокружување треба да заврши до крајот на 2005 година.
3. Ве молиме да доставите детален опис на инфраструктурата на вашата даночна управа за ДДВ, акцизи и директно одданочување, вклучително и нивоата на вработените (систематизација) и ИТ-системите. (компјутерската поддршка).
Управата за јавни приходи е орган во состав на Министерството за финансии со својство на правно лице чија основна задача е примена на даночните прописи.
Работите на Управата за јавни приходи се вршат на три нивоа и тоа во: Генерална дирекција, 6 регионални дирекции и 24 даночни одделенија, во кои се образуваат организациони облици како основни и како внатрешни организациони облици во состав на основните организациони облици.
Во Генералната дирекција, според функционалната надлежност, организирани се следниве организациони облици:
-Сектор за работи непосредно сврзани со директорот - 6 извршители
a)Одделение кабинет на директорот
b)Одделение за меѓународна соработка и европска интеграција
-Сектор за внатрешна ревизија - 6 извршители
a)Одделение за ревизија на усогласеност и на системи на внатрешна контрола
-Сектор за инспекциски надзор - 4 извршители
a)Одделение за инспекциски надзор
b)Одделение за истраги
c)Одделение за меѓународна размена на податоци
-Сектор за даноци - 17 извршители
a)Одделение за данок на додадена вредност(ДДВ)
b)Одделение за данок на добивка
c)Одделение за персонално оданочување
d)Одделение за посебно оданочување (акцизи)
e)Реферат за игри на среќа
f)Реферат за системот на регистрирање на готовинските плаќања
-Сектор за планирање, анализа и статистика - 5 извршители
a)Одделение за планирање и анализирање на даночни приходи
b)Одделение за статистика
-Сектор за даночна евиденција и наплата - 4 извршители
a)Одделение за даночно книговодство
b)Одделение за наплата и централни операции


-Сектор за правни работи - 6 извршители
a)Одделение за нормативно-правни работи
b)Одделение за даночни постапки
c)Одделение за управување со човечки ресурси и едукација
d)Одделение за блокирани сметки
-Сектор за информатичка и комуникациона технологија - 10 извршители
a)Одделение за проектирање на информационен систем
b)Одделение за апликативен развој и имплементација на информационен систем
c)Одделение за компјутерско-комуникациона инфраструктура на информациониот систем
d)Одделение за техничка подршка, имплементација, одржување, обука и обработка на податоци
-Сектор за административно-технички и помошни работи - 10 извршители
a)Одделение за сметководство и материјално-финансиско работење
b)Одделение за административно-технички и помошни работи
Во регионалните дирекции работите и задачите се извршуваат преку следниве организациони облици:
-Одделение за регистрација и услуги на даночни обврзници
a)Отсек за регистрација на даночни обврзници
b)Отсек за регистрација на фискални апарати
c)Отсек за услуги на даночни обврзници
-Одделение за оперативни активности
a)Отсек за процесирање со три реферати и тоа: реферат за прием, комплетирање и архивирање на даночни пријави; реферат за внес на податоци и реферат за корекција на грешки
b)Отсек за процедури
c)Отсек за даночно книговодство
d)Отсек за поврат на ДДВ и акцизи на посебни субјекти (само во Регионална дирекција -Скопје)
e)Отсек за анализа
-Одделение за утврдување на даноци
a)Отсек за утврдување на персонален данок на вршители на дејности
b)Отсек за утврдување на персонален данок на граѓани
c)Отсек за даноци на имот и комунална такса, кој само во Регионална дирекција-Скопје, е организиран со два реферата и тоа: реферат за данок на имот и комунална такса и реферат за данок на наследство и подарок и за данок на промет на недвижности и права
-Одделение за инспекциски надзор
-Одделение за присилна наплата
-Одделение за правни и административни работи
a)Отсек за правни работи со реферат за блокирани сметки
b)Отсек за административно-технички и општи работи
-Одделение за одржување на информационен систем
Во даночните одделенија работите и задачите се извршуваат преку следниве организациони облици и тоа:


1.Отсек за регистрација и услуги на даночни обврзници
2.Отсек за утврдување на даноци
3.Отсек за правни и административно-технички и општи работи
Бројот на извршителите во регионалните дирекции и даночни одделенија на Управата за јавни приходи зависи од големината на регионалната дирекција и од бројот на даночните обврзници кои припаѓаат на таа дирекција, а севкупно во сите регионални дирекции има 1178 извршители или вкупно во Управата за јавни приходи со Генерална дирекција, со состојба септември 2004 година, вработени се 1246 лица. Бројот на вработени во регионалните дирекции со Даночни одделеније е следен: Регионална дирекција-Скопје вкупно 252 вработени, Регионална дирекција-Битола 225, Регионална дирекција-Прилеп 203, Регионална дирекција-Штип 205, Регионална дирекција-Струмица 131 и Регионална дирекција-Тетово 162 вработени. Во Генералната дирекција на Управата за јавни приходи вработени се 68 лица.
Даночниот информационен систем на Управата за јавни приходи - ДАНИС се состои од следните потсистеми :
1.Систем за регистрација на даночните обврзници и систем за посебни регистрации на даночните обврзници по видови на даноци (регистрација за целите на ДДВ и акцизи);
2.Систем за евидентирање на обврските кои произлегуваат од законите за посебни јавни давачки (даноци, такси, придонеси) - ДДВ, данок на добивка, акцизи, делумно персонален данок од плати, персонален данок од вршење дејност, персонален данок од земјоделска дејност, даноци на имот, комунална такса, придонес за пензиско и инвалидско осигурување за земјоделци до 2003 година;
3.Систем за евиденција на предмети од инспекциски надзор;
4.Систем за евиденција на фискални апарати.
Регистрацијата на даночните обврзници, евиденциите за даноците кои се приход на Буџетот на Република Македонија (освен акцизи), евиденциите за предметите од инспекциски надзор и евиденцијата на фискални апарати се водат во 6 регионални дирекции. Истите во свој состав имаат даночни одделенија во чија надлежност се локалните даноци, такси, персоналниот данок на граѓани и вршители на дејност. Евиденциите за акцизи се водат на централно ниво, во Генералната дирекција на Управата за јавни приходи. Во Генералната дирекција на Управата се врши автоматско вчитување на податоци од други институции, како и подготовка на податоци што Управата ги разменува со други институции.
Компјутерско-комуникационата инфраструктура на ДАНИС информациониот систем опфаќа 31 мрежна локација (Генерална дирекција на Управата, 6 регионални дирекции и 24 даночни одделенија). Мрежниот сервис е IP-VPN во функција на 29 локации. Во останатите две локации, обезбедувањето на овој мрежен сервис е во тек.
Вкупниот број на продукциски сервери е 21, централен сервер лоциран во Регионална дирекција на УЈП-Скопје, сервер во Генерална дирекција на УЈП, 6 сервери во регионалните дирекции на УЈП во Скопје, Битола, Прилеп, Струмица, Тетово и Штип и 13 во даночните одделенија во Велес, Виница, Гевгелија, Гостивар, Кавадарци, Кратово, Крива Паланка, Крушево, Охрид, Радовиш, Ресен, Свети Николе и Струга. Даночните одделенија Берово, Валандово, Дебар, Делчево, Кочани, Куманово, Македонски Брод, Неготино и Пробиштип, работат на продукцискиот сервер во соодветната регионална дирекција. За даночните одделенија Демир Хисар и Кичево евиденциите во надлежност на овие даночни одделенија се вршат на серверот во соодветната регионална дирекција, но сеуште немаат мрежен пристап. До податоците во склоп на ДАНИС информациониот систем може да се пристапи од било која мрежна локација. Серверот за база на податоци е INFORMIX, а оперативни системи се AIX, Дигитал UNIX и LINUX. Синхронизацијата на податоци е двонасочна, кои и од централниот сервер, и се прави еднаш дневно.


Основен идентификатор во базата на податоци за даночниот обврзник е единствениот даночен број. Овој идентификатор се користи и од страна на други институции (при обавување на платен промет, се искажува во царински декларации, во трезорскиот систем).
Базата на податоци на Управата за јавни приходи содржи и податоци добиени од други институции и имаат контролна функција на податоците добиени од даночните обврзници. Тие се обезбедуваат по пат на размена на податоци регулиран со потпишани протоколи за размена на податоци или врз база на барања. Таква размена постои со следните институции: Царинската управа на Република Македонија, Народната Банка на Република Македонија, Клириншки интербанкарски системи, Фонд за пензиско и инвалидско осигурување, Фонд за здравствено осигурување, Централен регистар, Министерство за внатрешни работи, Државен завод за статистика, Агенција за вработување.
Дел од книговодствените евиденции во даночните одделенија кои немаат продукциски сервер се надвор од ДАНИС информационен систем и во тек се активности за вклучување на овие евиденции во ДАНИС.
Даночниот информационен систем (ДАНИС) на Управата за јавни приходи е во развој. Имено, одредени даночни евиденции се веќе воспоставени, но истовремено, евиденциите за одредени видови даноци сеуште не се автоматизирани, а кај веќе постојните апликативни решенија се наметнува потребата од нивна доработка или заменување со нови.
За подобрување на сервисот кон даночните обврзници Управата има развиена сопствена веб страна преку која даночниот обврзник може да се информира за законските и подзаконските акти од областа на даночната политика, да превземе обрасци за пријавување на даноци, да добие основни податоци за регистрацијата на даночните обврзници правни лица и да контактира преку електронска пошта со Управата.
Информатичката поддршка, во однос на информатички кадар е воспоставена на две нивоа. Секторот за информатичка и комуникациона технологија е во Генерална дирекција на Управата со 4 одделенија: Одделение за проектирање на информациониот систем, Одделение за апликативен развој на информациониот систем, Одделение за компјутерско- комуникациона инфраструктура на информациониот систем и Одделение за техничка поддршка, имплементација, одржување, обука и обработка на податоци. Во секоја регионална дирекција на Управата постои одделение за одржување на информациониот систем.
4. Ве молиме доставете статистички податоци за мерките против даночна евазија за 2001-2003 година. Посебно, колку дополнителни даноци биле побарани од Даночната Управа, во кој однос биле прибраните дополнителни даноци, колку даночни криминали биле истражувани од Полицијата, против колку од нив е покрената постапка и колку обвиненија се покренати? Колку пресуди се изречени?
Во периодот 2001-2003 година беа преземени повеќе активности на планот на намалување на даночната евазија. Покрај, различните форми на информирање на даночните обврзници, нивната обука и задолжувањето на обврзниците со користење на опрема за регистрирање на готовинските плаќања, беа преземени и мерки од страна на инспекцискиот надзор.
За односот меѓу наплатените приходи по постапка на контрола и вкупно остварените даночни приходи (без царина и увозни давачки), за периодот 2001-2003 година, се посочува следниот Преглед:
Табела: Споредба на наплатени даночни приходи по контрола и вкупно наплатените приходи во буџет во период
2001-2003
МКД
Учеството на вкупниот наплатен износ на националните даноци по контрола, во однос на вкупниот наплатен износ во Буџетот, без износот на данокот на меѓународна трговија (царина и други увозни давачки и такси), одделно по години изнесува, 1,20% во 2001 година, 0,46% во 2002 година и 1,29% во 2003 година. Во износот на наплатените приходи по контрола не е вклучен и износот на наплатен данок на додадена вредност(ДДВ) во текот на контролата (кој, поради начинот на уплатување е искажан во наплатени приходи во Буџетот), како и делот на износот по основ на пребивање на обврските на долгуваниот данок од страна на државата кон истите даночни обврзници.
Во поглед на истражуваните кривични дела, како и бројот на покренати постапки, состојбата е следна:
Табела: Број на истражувани даночни кривични дела и покренати постапки во период 2001-2003
Еден дел од истражуваните случаи поради немање доволно елементи дека е сторено кривично дело (35) не се покренати постапки.
Што се однесува до покренатите обвиненија и изречените пресуди, за соодветниот период, во продолжение ги презентираме податоците. Изнесените податоци во соодветната табела не се однесуваат на случаи, туку на пријавени, обвинети и осудени полнолетни лица за кривично дело “Даночно затајување”.
Табела: Број на пријавени обвинети и осудени полнолетни лица во периодот 2001-2003
Извор: Државен завод за статистика Обработка: Државен завод за статистика
5. Ве молиме доставете информација за корупцијата во Даночната Управа. Како се справувате со ваквите случаи? Има ли случаи кои стигнале на суд?
Со цел за спречување на корупцијата, Управата за јавни приходи пристапи кон преземање на соодветни активности. Во 2002 година се формира Сектор за внатрешна контрола, кој со воспоставување на новата организациона поставеност во 2004 година прерасна во Сектор за внатрешна ревизија. Преку Одделението за ревизија на усогласеност и на системите на внатрешна контрола, помеѓу другото се врши проценка на усогласеност на работењето со законите, подзаконските и интерните акти што се во сила и контрола на постапување по поднесени жалби во врска со однесувањето и работењето на даночните службеници. Како резултат на извршените контроли, беа утврдени 3 случаи на незаконско работење, при што Управата за јавни приходи презеде мерки за утврдување на дисциплинска одговорност за сторен дисциплински престап согласно Законот за државни службеници (“Службен весник на РМ“ бр. 59/00, 112/00, 34/01, 103/01, 43/02, 98/02, 17/03, 40/03, 85/03, 17/04 и 69/04) и во сите три случаи е изречена мерката- престанок на работен однос. За два од овие случаи поведени се судски постапки од работен однос кои сеуште се во тек.
Како втора мерка во областа на спречување на корупцијата во Даночната управа, е воведувањето на бесплатна телефонска линија 198, преку која е дадена можност на граѓаните да пријавуваат и случаи на корупција на службеници од даночната администрација. Имено, секој граѓанин доколку не е задоволен од третманот или услугата добиени од вработените или во остварувањата на своите права и обврски наишол на нечесен и непрофесионален однос, може да се јави на телефонскиот број 198, чиј повик е бесплатен и анонимен.
Целите на воведувањето на бесплатната телефонска линија 198 се: пријавување на злоупотреба на службената функција на вработените во Управата за јавни приходи, давање информации за затајување на данокот и неиздавање на фискални сметки.
Исто така, воспоставена е обврска на вработените за пријавување на имотната состојба, како и промените што дополнително настануваат кај истата.
C. Приходи
1. Ве молиме да доставите детален опис и соодветни статистички податоци за целокупната структура на приходи (даноци и социјални доприноси) и нивните главни комппоненти ( според ОЕЦД класификација на приходи).
Вкупните приходи на Република Македонија за периодот од 1 јануари до 31 декември 2003 година изнесуваат 84.087 милиони денари или приближно 1.372 милиони Eвра

Напомена: Податоците не се консолидирани бидејќи не се вклучени локалните даноци за кои во овој момент не постојат податоци Извор: Сектор за трезор, Министерство за финансии
2. Колку, во проценти од вкупните државни приходи се остварени од ДДВ, акцизи, данок на доход и добивка и добивка од капитал, респективно?
Забелешка: Приходите од капитални добивки се веќе вклучени во приходите од персонален данок и од данок на добивка.
3. Кој е односот на собраните даноци во 2002 (табела):
Структурата на собраните даноци во законскиот рок, собраните даноци после истекот на законскиот рок односно со закаснување како и воопшто не собраните даноци во 2002 година е следна :
Обработка: Управа за јавни приходи
Податоците за структурата по рочност и ненаплативост за персоналниот данок на доход и данокот на добивка, поради немање на целосна евиденција, се проценети.
Несобрани даноци се оние кои не се наплатени во соодветната календарска година.
4. Каква е вашата проценка за сивата економија и како ја пресметувате?
Во изминатиот период во Република Македонија правени се обиди за обработување на сивата економија, односно, за некои аспекти на таквиот вид економија. Имено, во периодот, јули 1996 - јули 1997 година се работеше на изготвување на научно-истражувачки проект за димензиите на сивата економија во Република Македонија, а од 2003 година се отпочна со презентација на статистички податоци за корекциите за постигнување на сеопфатност на БДП (досега се објавени податоци за 2000, 2001 и за 2002 година).
Научно-истражувачкиот проект “Димензиите на сивата економија во Република Македонија”, по порачка на тогашното Министерство за развој се изготви од страна на работна група на научни и стручни работници. Истиот, меѓутоа, се води како незавршен проект и не бил предмет на разгледување ниту од страна на Владата, ниту од страна на било кој државен орган. Во овој проект се опфатија активностите што се остваруваат надвор од законската регулатива и државната контрола. Во него, се применија следните методи и по нив, се добија следните податоци за висината на сивата економија:
-импресионистичка метода - 33,3% (1994) и 27,5% (1995)
Покрај претходното, во проектот, се констатираат уште два момента. Првиот, дека, е присутна тенденција на намалување на сивата економија и вториот, дека, ,,големата сива економија кај нас најочигледно се манифестира преку загубените потенцијални фискални приходи. Се смета, дека, ако нејзината големина е 35% од БДП, тогаш губиме околу 200 милиони долари годишно помалку приходи во буџетската каса.
ИЗВОР: Научно-истражувачкиот проект “Димензиите на сивата економија во Република Македонија”
Не постојат понови релевантни истражувања за димензиите на сивата економија во РМ направени од домашни истражувачи, но познати ни се резултатите презентирани во компаративната студија за големината на сивата економија во 22 земји во транзиција и 21
земја на ОЕЦД (Friedrich Schneider, The Size and Development of the Shadow Economies of 22 Transition and 21 OECD Countries, IZA DP No. 514, June 2002).
Проценката за просечната големина на сивата економија во РМ во периодот 2000/2001, со примена на т. н. DYMIMIC (dynamic multiple indicators and multiple causes) метода изнесува 45,1 %. Притоа, треба да се има предвид дека дефиницијата за сивата економија што ја користи Шнајдер во своето истражување ги опфаќа и незаконските активности и дел од активностите во рамки на натуралното производство.
Со цел, постигнување сеопфатност во статистичките пресметки на бруто-домашниот производ, надлежната институција - Државниот завод за статистика, презема активности за усвојување на соодветни методолошки решенија. Таа беше вклучена и во Пилот проектот на Еуростат “Исцрпност на националните сметки” (проект во кој беа вклучени 11 земји кандидати за членство во ЕУ и Република Македонија). Во рамките на овој проект, врз основа на заеднички дефиниции и врз основа на заеднички консултации со експерти од Еуростат, беа спроведени детални анализи за статистичко идентификување на производните активности кои се надвор од досегот на стандардните статистички истражувања (неопфатена економија), при што, секоја земја ги имаше предвид спецификите на својот економски и статистички систем. Во неопфатената економија:
-Економско прикривање (потценетост - нереално прикажување на финансиските резултати)
-Неформален сектор (нерегистрирани работници, нереално прикажување на финансиските резултати)
Проценките за постигнување сеопфатност на БДП се вршат на деловните субјекти од Секторот нефинансиски претпријатија и од Сектор домаќинства.
По пат на пресметките, се проценува дека, учеството на неопфатената економија во БДП на ниво на вкупна економија изнесува околу 14%. Притоа, презентираниот податок треба да се сфати единствено како статистички пристап во мерењето на производните активности кои не се следат во стандардните статистички истражувања и анкети и не треба да се поистоветува со вообичаеното сфаќање на сивата економија.
Во тек се активности за идентификување на неопфатената економија согласно “Прирачникот за мерењето на неопфатената економија” од ОЕЦД како обврска за Државниот завод за статистика на РМ во рамките на Проектот за неопфатена економија за земјите од Западен Балкан, кој започна да се реализира во 2004 година во организација на Еуростат и ОЕЦД.
ИЗВОР: Државен завод за статистика, “Методи за постигнување на сеопфатност на бруто- домашниот производ на Република Македонија”, бр. 3.8.2.01 и Публикацијата на Државниот завод за статистика “Бруто домашен производ во Република Македонија, 2001” бр. 3.4.3.02 435 и “Бруто домашен производ во Република Македонија, 2002” бр.
5. Ве молиме објаснете како е организирана вашата даночна контрола, како функционира и со какви ресурси располага. Исто така, која е вашата стратегија за контрола на ДДВ, директните даноци и акцизите? Во овој контекст Ве молиме потенцирајте, која институција (или институции) се надлежни за воспоставување на општата стратегија за контрола и кои се главните карактеристики на таа стратегија.
Даночната контрола во Управата за јавни приходи е организирана преку Секторот за инспекциски надзор во Генерална дирекција Скопје, одделенијата за инспекциски надзор во регионалните дирекции и отсеците за инспекциски надзор во даночните одделенија од соодветната регионална дирекција. Регионалната дирекција Скопје функционира без даночни оделенија.
Секторот за инспекциски надзор е одговорен да обезбеди, преку соодветна методологија, единствен пристап во подготвувањето и извршувањето на даночната контрола и ја координира работата по регионалните дирекции.
Даночната контрола, која опфаќа надзор над спроведувањето и примената на даночните прописи од страна на даночните обврзници, ја вршат даночни инспектори од одделенијата за инспекциски надзор во регионалните дирекции. Даночните инспектори поседуваат легитимација и се самостојни во вршење на работите и преземање на мерки за кои се овластени со закон. Даночната контрола отпочнува со издавање на налог за контрола врз основа на годишен план за контрола и оперативни- тримесечни планови за контрола, при што е воспоставен систем на селекција на контрола. Даночната контрола, по правило, се врши во просториите на даночниот обврзник или кај лице овластено за водење на деловните книги во работното време на даночниот обврзник. Доколку даночниот обврзник не го овозможи инспекцискиот надзор и не обезбеди услови за негово вршење инспекторот може да бара даночниот обврзник деловните книги и другата документација да ги достави на надзор во Управата за јавни приходи. Кога постои основано сомнение дека даночниот обврзник врши дејност во станбени простории инспекторот може да изврши преглед на тие простории врз


основа на налог од надлежен суд, што е во функција на почитување на правото на приватност на даночниот обврзник.
Управата за јавни приходи севкупно, а и во делот на инспекцискиот надзор се соочува со недоволна и несоодветна кадровска екипираност, која, заради подигање на степенот на ефикасност и ефективност треба во што покус рок да се подобри. Имено, Управата за јавни приходи има вкупно 270 даночни инспектори од кои 72 во Регионална дирекција Скопје; 46 во Регионална дирекција Битола; 47 во Регионална дирекција Прилеп; 48 во Регионална дирекција Штип; 26 во Регионална дирекција Струмица; 31 во Регионална дирекција Тетово.
Истовремено во Управата за јавни приходи, заклучно со 30.06.2004 гoдина се регистрирани 100.456 даночни обврзници, од кои 40.549 во Регионална дирекција Скопје, 13.611 во Регионална дирекција Битола, 10.356 во Регионална дирекција Прилеп, 8.462 во Регионална дирекција Струмица, 12.409 во Регионална дирекција Тетово и 15.069 во Регионална дирекција Штип.
Управата за јавни приходи самостојно е надлежна за воспоставување на општата стратегија за даночната контрола како и за утврдување на стратешките цели за развој на Управата за јавни приходи.
За унапредување на работата на Управата за јавни приходи изготвен е и донесен Стратешки план за развој на Управата за јавни приходи за период, 2004-2007 година, во кој е опфатена и стратегијата за развој на даночната контрола.
Стратегијата за развој на даночната контрола се состои во следното: донесување на регулатива за даночни постапки, компатибилна со законодавството со Европската Унија, која опфаќа донесување на закон за даночни постапки и подзаконски акти за негово спроведување. Законот за даночни постапки, меѓу другото, ќе ја регулира и постапката за спроведување на даночна контрола, која ќе се заснова на следните начела: теретот на докажување во даночната постапка да го носи органот за јавни приходи-за фактите за кои се заснова основот за постоењето на даночната обврска, а на даночниот обврзник-за фактите од значење за намалување или укинување на даночниот долг, за разлика од сегашната регулатива теретот на докажување е целосно на Даночната управа; воспоставување на ефикасен систем на достава која во овој момент е еден од основните проблеми на ефикасноста на Управата за јавни приходи; обезбедување на законитост и рамноправност во одданочувањето; даночната контрола да се врши кај сите даночни обврзници и други лица кои располагаат со факти и докази за оданочувањето, кое подразбира давање фер и еднаков третман на даночните обврзници; давање третман на налогот за контрола на управен акт, односно даночниот обврзник да има право на приговор, кое право, согласно постојната регулатива не постои; даночната контрола да се врши со еднакво внимание во поглед на сите битни факти, како оние кои не одат во полза на даночниот обврзник, така и оние кои одат во негова полза; даночната контрола да се насочи на битни факти кои може конечно да ја зголемат или намалат даночната основа и нејзиното траење да го ограничи на потребното време; даночната контрола да биде насочена кон суштинското така што даночниот инспектор да ги определи тежиштата на контролата, а областите кои не се значајни за оданочувањето да се исклучат; имплементирање на системот на проценка во случај кога инспекторот не може да ги провери, утврди или пресмета основите на оданочувањето.
Во функција на унапредување на даночната контрола, во стратегијата е проектирана активноста на формирање досиеја на даночните обврзници, кои не само што ќе ја олеснат контролата, туку ќе треба да овозможат постојана комуникација со даночните обврзници и ажурирање на книговодствената евиденција; допрецизирање на документацијата што треба да ја содржи инспекторското досие, што треба да послужи за собирање на сите акти сврзани за една контрола од страна на даночниот инспектор на еден даночен обврзник, со што ќе се овозможи на лесен и разбирлив пристап овозможување на ефикасна подготовка на даночните инспектори за извршување на наредните контроли.


Покрај, планирањето на контролите на ДДВ, директните даноци и акцизите, се планираат и други видови на контроли и тоа: контроли кај приредувачите на игри на среќа и на забавни игри, контрола на примена на Законот за регистрирање на готовинските плаќања, контроли на надоместокот на концесии, заеднички контроли со Фондот за здравствена заштита и Фондот за пензиско и инвалидско осигурување, контрола на трансформацијата на претпријатијата со општествен капитал и други видови на јавни давачки.
