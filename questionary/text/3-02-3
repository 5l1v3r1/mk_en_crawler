III. СЛОБОДНО ДВИЖЕЊЕ НА РАБОТНИЦИ
D. Членовите 39,43 и 49 од Договорот за основање на ЕЗ
1. Кои се условите за добивање на работна дозвола за работниците мигранти од ЕУ?
Условите за добивање работна дозвола за работниците мигранти од ЕУ, се утврдени во Законот за условите за засновање работен однос со странски државјани (Службен весник на Република Македонија број 12/93), и тие се исти како и за мигранти од други држави.
Работната дозвола за работниците мигранти, ја издава Агенцијата за вработување единствено доколку работникот мигрант поседува одобрение за привремен или постојан престој во Република Македонија.
На работникот мигрант кој има одобрени за постојано настанување во Република Македонија, работната дозвола му се дава за период на важењето на одобрението за постојаното настанување.
За работникот мигрант кој има одобрениe за привремен престој во Република Македонија, работната дозвола му се дава за период кој неможе да биде подолг од периодот на важењето на одобрението за престој.
Од аспект на надлежностите на МВР еден од условите за добивање работна дозвола за работниците мигранти од ЕУ, согласно Законот за движење и престој на странци (Службен весник на Република Македонија број 36/92, 66/92, 26/93, 45/2002, 49/2003), е претходно, по спроведена постапка, обезбедување-добивање виза за вработување од страна на работникот мигрант од Дипломатско-конзуларното претставништво на Република Македонија во странство.
Законските прописи не прават разлика во однос на третманот на работниците мигранти во поглед на тоа дали тие доаѓаат од земјите од ЕУ или не.
2. Кои одредби постојат за недискриминација врз основа на националност, во однос на работниците мигранти, во поглед на вработување, плати и услови за работа?
Основите за забрана на дискриминација вклучувајќи забрана за дискриминација по основ на националност се содржани и се гарантираат со Уставот на Република Македонија. Според Уставот на Рерупблика Македонија член 32 секој има право на работа, слободен избор на вработување, заштита при работењето и материјална обезбеденост за време на привремена невработеност.
Во Законот за работните односи (Службен весник на Република Македонија број 80/2003) се утврдени одредби во врска со недискриминација по повеќе и различни основи, меѓу кои и по основ на националност кој се однесуваат и на работниците мигранти, исто и во поглед на вработувањето, платите и условите за работа.
Во таа смисла членот 9 од Законот за работните односи според кој се забранува директна и индиректна дискриминација во однос на условите при вработувањето, напредувањето, осигурувањето на условите за работа, работното време и откажувањето на договорите за вработување, заради расата, бојата на кожата, полот, возраста, здравствена состојба, односно инвалидноста, религиозното, политичкото или друго убедување, членување во синдикати, национално или социјално потекло, статусот на семејството, имотната состојба или заради други лични околности.


Исто така на жените и мажите мора да им бидат обезбедени еднакви можности и еднаков третман при вработувањето, напредувањето, осигурувањето од рабљота, условите за работа, работното време и откажувањето на договорите за работа.
Според член 77 од истиот закон работодавецот е должен за еднаква работа со еднакви барања на работното место да исплаќа еднаква плата на вработените без оглед на полот.
3. Кои услови во поглед на националност (ако постојат) се применуваат при вработување во јавниот сектор?
Во општите прописи од областа на работните односи кои се однесуваат и на јавниот сектор, не се пропишани посебни услови од аспект на вработување на странски државјани, доколку со одделни посебни прописи тоа не е поинаку уредено.
Според Член 9 од Законот за државни службеници (Службен весник на Република Македонија број 59/2000, 112/2000, 34/2001, 103/2001, 43/2002, 98/2002, 17/2003, 40/2003, 85/2003, 17/2004
и 69/2004)) еден од основните услови за да лице се вработи како државен службеник е истото да биде државјанин на Република Македонија.
Е. Укинување на ограничувањата за движење и престојување во Заедницата за граѓани на ЕУ кои извршуваат економска активност како работници за плата, самовработени или даватели на услуги и нивните семејства
(Директиви 68/360/ЕЕЗ и 73/148/ЕЕЗ)
1. Каков е визниот режим за работници мигранти од ЕУ и членовите на нивните семејства (вклучително и членовите на семејството кои не се по националност од земјите од ЕУ) при влез во Вашата земја?
Со членовите 7 и 8 од Законот за движење и престој на странци(„Службен весник на Република Македонија„ бр.36/92,66/92,26/93 и 45/2002) е регулирано дека на странец за влегување, излегување или преминување преку територијата на Република Македонија му се издава виза. Визата се издава за едно, повеќе или неограничен број патувања. Визата се издава со рок на важење до една година односно до рокот на важење на патната исправа на странецот кога рокот е пократок од една година.
За државјаните на земјите членки на ЕУ за влегување во Р. Македонија не им е потребна виза, меѓутоа ако доаѓаат заради извршување на економски или други работни активности, визата е задолжителна. Визата ја издава Дипломатско-конзуларно преставништво на Република Македонија во странство по барање на странецот.
Така, со членот 12 од истот Закон е пропишано дека за издавање виза заради вработување, специјализација, научно истражување или вршење на одредена професионална дејност, дипломатско-конзуларното преставништво на Р. Македонија бара согласност од Министерството за внатрешни работи.
Министерството за внатрешни работи, пред давањето на согласноста, ќе прибави мислење од органот во чија надлежност е дејноста за која странецот бара виза (пример: ако е тоа заради вработување, ќе прибави мислење од Министерството за труд и социјална политика односно Агенцијата за вработување). По добиеното позитивно мислење (согласност) од Министерството за внатрешни работи, Дипломатско-конзуларното преставништво ќе му издаде на странецот виза со важност од 30 дена, а на образецот на визата,(налепницата) се запишува целта (причината) за доаѓањето, односно видот на работната активност како на пример: “за вработување”, “за професионална дејност”, итн.


По влегувањето на странецот во Р Македонија со таа виза, истиот се јавува во Агенцијата за вработување и добива одобрение за вработување (работна дозвола) со која поднесува барање и од Министерството за внатрешни работи добива одобрение (дозвола) за привремен престој. Одобрението (дозволата) се издава во форма на штембил кој се втиснува во патната исправа на странецот со назначување на целта односно видот на работната активност: „вработување„, „професионална дејност„ итн.
Со членот 13 од Законот за движење и престој на странци е пропишано издавање на деловна виза. Деловната виза на странец може да се издаде заради вршење стопанска дејност предвидена со прописите на Р. Македонија, а кои се однесуваат на странски вложувања и вршење на надворешно--трговски работи а може да се издаде и на странец кој обавува стручни работи утврдени со договор за деловно-техничка соработка, за долгорочна производна кооперација, за пренос на технологија и странски вложувања. Деловната виза се издава и за интракорпоративни трансвери, привремени трансвери на странци заради услуги со комерцијално присуство во Р. Македонија, а кои се на водечки менаџерски или извршни функции или кои имаат високи или дефицитарни квалификации или образование неопходно за функционирање на трговското друштво во Р Македонија.
Деловната виза се издава со рок на важење кој е потребен за извршување на работите заради кои се издава (од 90 дена до 3 години со можност за продолжување), но не подолго од рокот на важење на патната исправа. За време на важењето на деловната виза странецот може непречено и неограничен број пати да влегува и излегува од Р Македонија.
Деловната виза може да ја издава Дипломатско-конзуларното преставништво на Р. Македонија во странство и Министерството за внатрешни работи според живеалиштето на странецот. Меѓутоа, од практични причини (потребата од прибирање и проверка на доказите), деловната виза ја издава подрачната организациона единица на Министерството за внатрешни работи во форма на штембил кој се втиснува во патната исправа на странецот, а не како налепница.
Деловната виза издадена на странец, важи како одобрен привремен престој.
За членовите на семејствата на странците од земјите членки на ЕУ не е потребна виза за влез, а ако членовите на семејствата не се државјани на земја која е членка на ЕУ, потребна им е обична влезо-излезна виза само ако има визен режим со таа држава. По влегувањето во Република Македонија на нивно барање, на сите им се одобрува привремен престој врз основа на одобрениот привремен престој или врз основа на издадената деловна виза на странецот-работник од земјите членки на ЕУ.
2. Какви документи мораат да обезбедат граѓани на ЕУ кои се бават со економска дејност и колку чини дозволата за престој?
Согласно одредбите од Законот за движење и престој на странци („Службен весник на Република Македонија број 36/92, 66/92, 26/93 и 45/02), државјаните на земјите на ЕУ кои сакаат да обавуваат економска активност во Р Македонија, должни се да регулираат привремен престој на основа на работа или да извадат деловна виза.
Странец кој сака да регулира привремен престој на основа на работа треба претходно во Дипломатско-конзуларно преставништво на Р Македонија во странство да обезбеди влезна виза со цел за работен ангажман (опфаќа вработување, професионална дејност, специјализација и слично). По доаѓањето во Р. Македонија странецот е должен во надлежната подрачна организациона единица на Министерството за внатешни работи според местото на прстојојување, да го регулира привремениот престој со цел за работа.
Кон барањето за регулирање на наведениот привремен престој се приложува:
-важечка патна исправа;


-фотокопија од патната исправа со влезната виза;
-доказ за оправданоста на престојот (претходно добиено одобрение од Агенцијата за вработување, договор за работа или потврда од правно или физичко лице дека кај истото се наоѓа на специјализација или обука);
-доказ за обезбедено сместување (договор за закуп на стан и слично);
-доказ за обезбедени средства за издржување (потврда за состојбата на банковната сметка на странецот во Р Македонија или странска банка, потврда од претпријатие или друго правно лице односно до орган за височината на платата или стипендијата и слично).
Согласно Законот за административни такси (Службен весник на Република Македонија р.17/93,20/96,7/98,13/2001,24/2003 и 19/2004) одредено е дека административната такса за привремен престој за три месеци согласно Тарифен број 5.2 изнесува 5 евра, додека за привремен престој над 3 месеци согласно Тарифен број 5.3 изнесува 10 евра.
На странец со привремен престој по основа на работа може да му се издаде лична карта за странец како документ за идентификација.
Согласно член 13 од Законот за движење и престој на странци, на странец може да му се издаде и деловна виза под услови и на начин опишан во прашањето број 75.
Со барањето за издавање деловна виза странецот е должен да приложи:
-важечка патна исправа;
-доказ за регистрација на трговско друштво или договор за пружање услуги (пружање услуги во име на странски работодавец може да врши само странец кој е вработен кај тој работодавец и под услов да е склучен договор за пружање услуги со правно или физичко лице кое извршува стопанска дејност во Р. Македонија);
-доказ за обезбедено сместување (договор за закуп на стан и слично).
Согласно Законот за административни такси Тарифен број 7 став 2 точка Д одредено е дека административната такса за одобрување деловна виза изнесува 30 евра.
3. Дали на граѓаните од трети земји кои се членови на семејството им се одобрува престој во исто траење и со иста важност како и на граѓаните на ЕУ?
Според Законот за движење и престој на странци (“Службен весник на Република Македонија број 36/92; број 66/92; број 26/93 и број 45/2002“) не се прави разлика меѓу државјани на држави членки на ЕУ и државјани на трети земји. Како странци се сметаат сите лица кои не се државјани на Република Македонија и сите имаат еднакви права.
Согласно член 24 од Законот за движење и престој на странци, членовите на семејството на странските државјани со одобрен привремен престој (било да се од ЕУ или трети земји), исто така имаат право на одобрување престој во Република Македонија со исто времетраење и важност како и странскиот државјанин - носител на правото на престој.
4. Дали дозволата на работникот-мигрант може да му се укине исклучиво на основа на недоброволна невработеност, болест или несреќа?
На работникот-мигрант од ЕУ дозволата за престој ќе му се укине поради недоброволна невработеност, доколку поради тоа му престанал работниот однос. Во случаи на болест или несреќа на работникот- мигрант на ЕУ дозволата за престој нема да му се укине, при што странецот ќе продолжи дa престојува во Република Македонија со ист статус до истекот на важноста на одобрениот престој.


Доколку странецот заради горенаведените причини, согласно законските прописи се стекнал со одредени социјални бенифиции, престојот може да му се продолжува додека ги ужива истите.
F. Слобода на движење на работниците во Заедницата (Регулатива (ЕЕЗ) 1612/68)
1. Дали работниците-мигранти од ЕУ имаат еднаков пристап до работните места како и домашните државјани?
Работниците мигранти од ЕУ, имаат еднаков пристап до работните места до пазарот на трудот, односно можат да се вработат како и државјаните на РМ, под условите и на начинот утврдени во Законот за движење и престој на странци (Службен весник на Република Македонија број 36/92, 66/92, 26/93, 45/2002 и 49/2003) и според Законот за вработување на странски државјани.
2. Дали постојат одредени барања во поглед на познавањето на јазикот за одредени работни места и ако да, за кои?
Со законот за заштита на децата (Службен весник на Република Македонија број 98/2000, 17/2003 и 65/2004), пропишано е дека работник во јавна установа за деца, може да биде лице кое треба да го познава македонскиот јазик и кирилското писмо.
Со Законот за основно образование (Пречистен текст Службен весник на Република Македонија број 52 /2002 година), учител, наставник, стручен работник и воспитувач може да биде лице кое меѓу другото го познава македонскиот јазик и кирилското писмо.
Со Законот за средно образование (Службен весник на Република Македонија број 52/2002, 40/2003, 42/2003 и 67/2004) пропишано е дека наставниците и вопитувачите треба да го владеат македонскиот јазик, и писмото на кој ја изведуваат наставата. Со овој Закон, е предвидено дека во приватно средно училиште за предметите за кои наставата се изведува на странски јазик, наставниците можат да бидат и лица-странски државјани кои имаат соодветен вид образование под услови утврдени со Законот за средно образование.
3. Дали работниците мигранти од ЕУ добиваат помош од Агенции за вработување?
Право на посредување при вработување, обука, преквалификација или доквалификација заради вработување, осигурување во случај на невработеност преку Агенцијата за вработување на работниците мигранти од ЕУ остваруваат под исти услови како и државјаните на РМ, ако имаат одобрение за постојан престој и одобрение за засновање на работен однос со странски државјанин, односно постојан престој согласно со Законот за движење и престој на странците (Службен весник на Република Македонија број 36/92, 66/92, 26/93, 45/02), кој почна да се применува од 16 јуни 1992 година.
4. Какви права на даночни и социјални повластувања и на професионална обука имаат работниците на ЕУ?
Во поглед на даноците и социјалните поволности или на правата на доквалификација, работниците од ЕУ се изедначени со државјаните на РМ, доколку легално престојуваат во РМ.


Во таа смисла, на работниците од ЕУ, подеднакво се применуваат одредбите од Законот за персонален данок од доход (Службен весник на Република Македонија број 80/93, 3/94, 70/94, 71/96, 28/97, 8/2001, 50/2001, 2/2002, 44/2002), кои се однесуваат на платите, а што се однесува до социјалните поволности во смисла на правата од социјалното осигурување, тоа се, се пресметува на еднаков начин како и за македонските државјани.
5. Какви права на синдикално организирање имаат работниците од ЕУ?
Слободата на здружурање е гарантирано со членот 20 од Уставот на Република Македонија, според кој на граѓанинот му се гарантира слобода на здружување заради остварување и заштита на нивните политички, економски, социјални, културни и други права и уредувања.
Врз основа на тоа, заради остварување на своите економски и социјални права од работен однос утврдени со закон и колективен договор, со членот 84 од Законот за работните односи (пречистен текст, Службен весник на Република Македонија број 80/2003)) е предвидено дека работниците имаат право да основаат синдикати. Зачленувањето и пристапувањето во синдикатите согласно законот е врз основа на слободен избор на работниците.
6. Какви права за населување имаат работниците од ЕУ?
Странски правни и физички лица, според постојните прописи на Република Македонија, имаат право на закуп и сопственост на објекти за домување.
Имено, врз основа на член 8 од Законот за домување (Службен весник на Република Македонија број 21/98) - „Закупец на стан за домување може да биде домашно и странско физичко лице и домашно странско лице за домување на физичко лице. (Во натамошниот текст: закупец)„.
Од горе искажаното се изедначуват правата за домување на сите домашни и странски физички и правни лица во врска со обезбедување на стан за домување по пат на закуп.
Понатаму во текстот на Законот за домување во член 9 јасно е определено процедурата за остварување на закупничкото право, односно „на закупничките односи утврдени со овој закон се применуваат одредбите од Законот за облигационите односи( „Службен весник на Република Македонија број 18/01), доколку со овој Закон поинаку не е определено„.
Право на сопственост на објекти за домување се стекнува врз основа на член 244 став 1 од Законот за сопственост и други стварни права ( „Службен весник на Република Македонија број 18/01), каде што „Странско физичко лице може ПОД УСЛОВИ НА РЕЦИПРОЦИТЕТ, да стекне право на сопственост на стан или станбена зграда во Република Македонија, како и државјани на Репулика Македонија„.
Ова ги изедначува правата на странските физички лица (како странско физичко лице, според овој Закон, се смета она физичко лице кое нема државјанство на Република Македонија освен ако со Закон поинаку не е определено), со државјаните на Република Македонија во однос на стекнување на сопственост на објекти за домување.
7. Дали работниците мигратни од ЕУ имаат право со себе да донесат членови на семејството (брачни другари, деца под 21 година, зависни роднини сите независно од националноста) ?
Според Законот за движење и престој на странци („Службен весник на Република Македонија број 36/92; број 66/92; број 26/93 и број 45/2002“) не се прави разлика меѓу државјани на држави членки на ЕУ и државјани на трети земји. Како странци се сметаат сите лица кои не се државјани на Република Македонија и сите имаат еднакви права.


Согласно член 24 од Законот за движење и престој на странци, членовите на семејството на странските државјани (работници-мигранти) било од држави членки на ЕУ или трети земји кои имаат одобрен престој во Република Македонија, исто така имаат право на влез односно одобрување привремен престој во Република Македонија, според законски предвидените услови и независно од нивната национална припадност.
Членови на потесно семејство во смисла на овој Закон се сметаат брачните другари и малолетните деца до 18-годишна возраст.
Што се однесува до одобрувањето престој на „зависни роднини“, согласно Законот за движење и престој на странци, постои можност за одобрување престој по основ „други оправдани причини“ за што се одлучува во законска постапка за секој поединечен случај по барање на односното лице.
Должината на престојот се определува со исто времетраење како и одобрениот престој на работникот мигрант односно до истекот на рокот на важењето на странската патна исправа ако тој рок е покус од времетраењето на одобрениот престој на работникот-мигрант.
8. Дали брачниот другар на работникот од ЕУ или деца помали од 21 година имаат право на вработување без работна дозвола?
Согласно Законот за движење и престој на странци (Службен весник на Република Македонија број 36/92; 66/92; 26/93; 45/2002), по основ на спојување на семејството, брачен другар и децата помали од 21 година, можат да добијат одобрение за престој во Република Македонија.
Имајќи го предвид погоре изнесеното, брачниот другар и децата помлади од 21 година на работникот-мигрант од ЕУ можат да се вработат во Република Македонија, доколку имаат одобрение за засновање на работен однос, без оглед на состојбата на пазарот на трудот.
Брачниот другар и децата помали од 21 година на работникот-мигрант од ЕУ можат да се вработат во Република Македонија без одобрение за засновање работен однос, согласно Законот за условите за засновање работен однос со странски државјани („Службен лист на СФРЈ„ број 11/78 и број 64/89); доколку работниот однос го засноваат за обавување на стручни работи утврдени со договор за деловно-техничка соработка, за долгорочна производна кооперација, за пренесување на технологија и за странски вложувања, а согласно одредбите од Законот за движење и престој на странци; доколку доаѓаат во Република Македонија заради вршење на стопанска дејност предвидена со прописите на Република Македонија, а која се однесува на странски вложувања и вршење на надворешно-трговски работи; како и во случаи утврдени со Закон.
9. Какви права на образование имаат децата на работникот мигрант од ЕУ?
Од аспект на остварување на правото на основно, средно и високо образование на децата на работниците-мигранти од ЕУ, согласно Законот за основното образование (Пречистен текст Сл.в бр.52 /2002 година), Законот за средното образование (Службен весник на Република Македонија број 52/2002, 40/2003, 42/2003 и 67/2004) и Законот за високото образование (Службен весник на РМ бр. 64/2000 и 49/2003), основно образование, средно образование и високо образование во Република Македонија можат да стекнуваат и странски државјани и лица без државјанство на начин и под условите утврдени со овие закони.
За продолжување на образованието во Република Македонија, по барање на учениците-деца на работници-мигранти од ЕУ во Министерството за образование и наука се врши нострификација и признавање на еквиваленција на свидетелства стекнати во странство.
Согласно Законот за движење и престој на странците -(Службен весник на РМ бр. 36/92, 66/92, 26/93, 45/2002 и 49/2003), одобрение за постојан или привремен престој може да му се издаде и на детето до наполнети 18 години живот, а чиј родител – старател има одобрение за постојан, односно за привремен престој во Република Македонија. Правата за престој на деца чии родители имаат регулирано престој во Република Македонија, без разлика на која категорија на странци се исти за сите странци, меѓу кои и за државјаните од државите на Европската Унија.
Со новиот Предлог-Закон за странци ова прашање добива на значење и се усогласува со стандардите кои важат во Европската Унија. Во овој закон се утврдува дека членовите на потесното семејство на странецот кој има дозвола за престој, како што се и малолетните деца имаат право на образование. Под деца се сметаат малолетните деца на странецот или на неговиот брачен другар вклучувајќи и посвоени деца на старателот или на неговиот брачен другар, како и деца врз кои старателот или неговиот брачен другар има старателство, а кои се на возраст под 18 години.
Дозволата за привремен престој се издава за период од една година со можност истата да се продолжува за ист временски период како и дозволата на странецот (родител-старател).
G. Право да се остане на територијата на земјите членки по вработувањето во некоја од земјите членки (Регулатива (ЕЕЗ) 1251/70) или извршување на дејности како самовработено лице (Директива 75/34/ЕЕЗ)
1.Кои се правата за престој на следните категории на граѓани од ЕУ:
a)некој кој работел во земјата најмалку 12 месеци, живеел 3 години и достигнал потребна возраст за пензионирање;
b)некој кој работел најмалку 2 години во Вашата земја и станал неспособен за работа;
c)некој кој работел во Вашата земјата и станал неспособен за работа како резултат на несреќа на работа или професионално заболување?
a)некој кој работел во земјата најмалку 12 месеци, живеел 3 години и достигнал потребна возраст за пензионирање
Согласно Законот за движење и престој на странци (Службен весник на Република Македонија број 36/92; 66/92; 26/93 и 45/2002) доколку странецот имал привремен престој во Р. Македонија и притоа исполни услови за пензија, може да остане во Р. Македонија но треба да поднесе барање за одобрување престој по друга основа (пензионирање).
b)некој кој работел најмалку 2 години во Вашата земја и станал неспособен за работа
Во смисла на престој, странецот ги има истите права како и странецот под точката а).
c)некој кој работел во Вашата земјата и станал неспособен за работа како резултат на несреќа на работа или професионално заболување?
Во смисла на престој странецот ги има истите права како и странците под точките а) и b).
2. Кои се правата за престој на членовите на семејствата на овие категории на граѓани на ЕУ?
Согласно член 24 од Законот за движење и престој на странци („Службен весник на Република Македонија„ бр.36/92,66/92,26/93 и 45/2002) членовите на семејството на странските државјани со одобрен привремен престој, исто така имаат право на привремен престој (брачен другар и деца до 18 години).
Странецот кој има регулирано таков престој има право да престојува во Република Македонија до истекот на одобрението. Пред истекот на важечкиот престој странецот е должен кај надлежниот орган - подрачната организациона единица на Министерството за внатрешни работи, да поднесе барање за продолжување на истот, кое ќе се решава зависно од статусот кој го има членот на семејството на тој странец, врз основа на кој истиот престојува во Република Македонија.
H. Заштита на дополнителните права за пензија на вработени или самовработени лица кои се преселуваат во рамките на Заедницата (Директива 98/49/ЕЗ)
1. Дали постојат дополнителни (или приватни) пензиски фондови во Вашата земја?
Во повеќеслојниот пензиски систем на Република Македонија вклучено е и доброволното пензиско осигурување на капитална финансирана пензиска основа (трет столб).
Со ова осигурување може да бидат вклучени сите лица кои сакаат да обезбедат повисок обем на материјална сигурност од задолжителното осигурување, како и сите граѓани кои не се опфатени со задолжителното осигурување. Доброволното капитално пензиско осигурување поблиску ќе се уреди посебен закон во наредните години.
Види подетално во одговор на прашање во поглавје II- Економски критериуми (II_IV_E_Q 4.)
2. Што се случува ако член на овој дополнителен пензиски фонд се пресели во земја членка на ЕУ?
Правата кои произлегуваат од доброволното капитално пензиско осигурување поблиску ќе се уредат во наредните години, со посебен закон.
3. Дали може да се изврши исплата од дополнителниот пензиски фонд на корисник кој што има живеалиште во земја членка на ЕУ?
Правата кои произлегуваат од доброволното капитално пензиско осигурување поблиску ќе се уредат во наредните години со посебен закон.
4. Дали работниците кои се привремено вработени надвор од Вашата земјата во некоја земја членка на ЕУ можат да продолжат да уплаќаат придонеси во дополнителниот пензиски фонд?
Правата кои произлегуваат од доброволното капитално пензиско осигурување поблиску ќе се уредат во наредните години, со посебен закон.
5. Дали дополнителните пензиски фондови им даваат соодветни информации на корисниците за нивните пензиски права ако се преселат во земја членка на ЕУ?
Правата кои произлегуваат од доброволното капитално пензиско осигурување поблиску ќе се уредат во наредните години, со посебен закон.


