B.ПАРЛАМЕНТ
2. Вe молиме опишете ја структурата и функционирањето на Парламентот вклучувајќи ги и надлежностите на парламентарните комисии, овластувањето и надлежноста на Парламентот во однос на повикување на одговорност на членовите на извршната власт, и постапките за усвојување на законодавството (вклучувајќи објаснување на постоечките скратени/итни постапки за донесување на закони) и нивната применливост за усвојување на закони поврзани со acquis).
I. Структура и функционирање на Собранието на Република Македонија
Собранието на Република Македонија е претставнички орган на граѓаните и носител на законодавната власт на Републиката.Собранието е еднодомно и го сочинуваат од 120 до 140 пратеници кои се избираат на општи, непосредни и слободни избори со тајно гласање. Согласно Законот за избор на пратеници во Собранието на Република Македонија (“Службен весник на Република Македонија” бр. 42/02 и 46/04), сегашниот состав на Собранието од 120 пратеници е избран врз основа на пропорционалниот модел и функцијата пратеник се врши професионално. Пратениците се избираат за време од четири години и нивниот мандат може да се продолжи само во случај на воена или вонредна состојба. Пратениците имаат слободен мандат, не може да бидат отповикани и уживаат имунитет. Собранието може да се распушти само ако за тоа се изјасни мнозинството од вкупниот број пратеници.
Организацијата и функционирањето на Собранието се уредуваат со Уставот и со Деловникот на Собранието на Република Македонија (“Службен весник на Република Македонија” бр. 60/02) што се донесува со мнозинство гласови од вкупниот брoj пратеници. Собранието од редот на пратениците избира претседател и еден или повеќе потпретседатели со мнозинство гласови од вкупниот брoj пратеници. Во сегашниот состав Собранието избра двајца потпретседатели. Претседателот на Собранието го претставува Собранието, се грижи за примена на Деловникот, распишува избори за пратеници, за претседател на Република, локални избори и врши други работи утврдени со Уставот и со Деловникот на Собранието. Претседателот со потпретседателите и со координаторите на пратеничките групи вршат работи определени со Деловникот. Собранието именува и Генерален секретар кој врши работи утврдени со Деловникот и ја организира работата на Службата. Пратениците се организираат во пратенички групи.
Собранието е во постојано заседание и работи на седници што ги свикува претседателот. И за време на одморот што трае од 1-31 август, може да се свика седница на Собранието. Седниците на Собранието се јавни. Со двотретинско мнозинство гласови од вкупниот број пратеници Собранието може да одлучи да работи и без присуство на јавноста. Во работата на Собранието службен јазик е македонскиот јазик и неговото кирилско писмо. Пратеник кој зборува јазик различен од македонскиот, а кој го зборуваат најмалку 20% од граѓаните во Републиката, може на седница на Собранието и на седницата на работното тело да зборува на тој јазик. Собранието може да одлучува ако на седницата присуствува мнозинство од вкупниот број пратеници. Собранието одлучува со мнозинство гласови од присутните пратеници, а најмалку со една третина од вкупниот број пратеници, ако со Уставот не е предвидено посебно мнозинство (апсолутно, двотретинско и мнозинство утврдено со Амандманите на Уставот од 2001 година).Согласно измените на Уставот од 2001 година ( Амандман X точка 2), законите кои директно ги засегаат културата, употребата на јазиците, образованието, личните документи и употребата на симболите, се донесуваат со мнозинство гласови од присутните пратеници при што мора да има мнозинство гласови од присутните пратеници кои припаѓаат на заедниците кои не се мнозинство во Републиката. Законот со кој се уредува локалната самоуправа се донесува со двотретинско мнозинство гласови од вкупниот број пратеници, при што мора да има мнозинство гласови од вкупниот број пратеници кои припаѓаат на заедниците кои не се мнозинство во Републиката, а законите за локално финансирање, локални избори, општинските граници и за градот Скопје, се донесуваат со мнозинство гласови од присутните пратеници, при што мора да има мнозинство гласови од вкупниот број пратеници кои припаѓаат на заедниците кои не се мнозинство во Републиката (Амандман XVI на Уставот).
Работата на Собранието, покрај на пленарни седници се одвива и на седници на работните тела. Собранието со одлука основа постојани работни тела и го утврдува нивниот делокруг и бројот на членовите. За извршување на посебни задачи, може да се основаат и повремени работни тела, како и анкетни комисии за сите области и за секое прашање од јавен интерес. Согласно Уставот, Собранието основа Постојана анкетна комисија за заштита на слободите и правата на граѓанинот. За остварување на меѓународната мултилатерална и билатерална соработка, Собранието основа делегации и групи, преку кои активно учествува во работата на меѓународните парламентарни структури, во Советот на Европа, ОБСЕ, НАТО, ЦЕИ, ИПУ и други и соработува со парламентите на други држави. Постојаните работни тела разгледуваат предлози за донесување на закони, нацрти и предлози на закони и предлози на прописи и други општи акти што ги донесува Собранието, како и други прашања од надлежност на Собранието. Претседателите и членовите на работните тела и нивните заменици се избираат од редот на пратениците. Во работните тела се обезбедува соодветна застапеност на пратениците од пратеничките групи и пратениците кои не се организирани во пратенички групи. Работните тела работат на седници на кои присуствува и претставник (министер или заменик министер) или повереник (државен секретар, државен советник или раководител на
сектор од надлежното министерство) на Владата кога се разгледува предлог на Владата, или претставник на органот на државната управа кога се разгледува прашање од нивен делокруг. Седниците на работните тела се отворени, односно на седница може да се поканат и научни и стручни работници и претставници на локалната самоуправа, на синдикатите, на невладини и други организации, институции или здруженија на граѓани, заради изнесување на мислења по прашањата што се разгледуваат. Работното тело зазема ставови со мнозинство гласови од присутните членови, а најмалку со една третина од вкупниот број членови, и доставува извештај до СобраниетоРаботните тела можат да одржат и заеднички седници, но гласањето се врши одделно.
Собранието има 18 постојани работни тела, од кои 17 се основани со Одлука за основање на постојани работни тела на Собрание на Република Македонија (“Службен весник на Република Македонија” бр. 85/02), а со измената на оваа Одлука (“Службен весник на Република Македонија” бр. 30/03), е основана и Комисијата за европски прашања.
Сегашен претседател на Собранието на Република Македонија е д-р Љупчо Јордановски, а потпретседатели се: Слободан Најдовски и Гзим Острени.
Постојани работни тела на Собранието се:
1.Комисија за уставни прашања;
2.Законодавно-правна комисија;
3.Комисија за одбрана и безбедност;
4.Комисија за политички систем и односи меѓу заедниците;
5.Комисија за надворешна политика;
6.Комисија за европски прашања;
7.Комисија за прашања на изборите и именувањата;
8.Постојана анкетна комисија за заштита на слободите и правата на граѓанинот;
9.Комисија за надзор над работата на Управата за безбедност и контраразузнавање и на Агенцијата за разузнавање;
10.Комисија за финансирање и буџет;
11.Комисија за економски прашања;
12.Комисија за земјоделство, шумарство и водостопанство;
13.Комисија за транспорт, врски и екологија;
14.Комисија за образование, наука и спорт;
15.Комисија за култура;
16.Комисија за здравство;
17.Комисија за труд и социјална политика;
18.Комисија за деловнички и мандатно-имунитетни прашања.
Делокруг на работните тела:
1. Комисија за уставни прашања
Комисијата има претседател, шеснаесет члена и нивни заменици.
Комисијата ги разгледува прашањата што се однесуваат на:
−спроведување на Уставот;
−предлози за изменување и дополнување на Уставот;
−начелни прашања од уставен карактер во врска со донесувањето и извршувањето на законите и другите прописи и акти и
−други прашања од уставен карактер.
2.Законодавно-правна комисија
Комисијата има претседател, дванаесет члена и нивни заменици.
Комисијата ги разгледува прашањата што се однесуваат на:
−усогласеност на законите и други акти со уставот и со правниот систем, како и нивната правно-техничка обработка;
−усогласеност на законите со законодавството на Европската унија;
−барања за давање автентично толкување и изготвување предлози на автентично толкување на законите;
−утврдување на пречистен текст на законите и другите акти ако со закон, односно со друг акт биде овластена;
−давање исправки на грешки во објавениот текст на закон или на друг акт, врз основа на изворниот текст на усвоениот закон или друг акт на Собранието и
−други прашања што се однесуваат на законодавната дејност и изградувањето на правниот систем во Републиката.
3.Комисија за одбрана и безбедност
Комисијата има претседател, дванаесет члена и нивни заменици.
Комисијата ги разгледува прашањата што се однесуваат за:
−заштита на поредокот утврден со Уставот;
−остварување на надзорот во доменот на одбраната и безбедноста;
−одбрана на Републиката и цивилната заштита;
−соработка со колективни системи на безбедност и одбрана во кои Републиката пристапила;
−интеграција на Републиката во евроатланските организации и односите на Републиката со тие организации
−заштита на животот, личната сигурност и имотот на граѓаните загарантирани со Уставот;
−производство, промет, набавување, поседување и носење на оружје, делови за оружје и муниција;
−обезбедување на личности и објекти;
−државјанство;
−одржување на јавниот ред и мир;
−јавните собири и јавните приредби;
−безбедноста на патниот, воздушниот, железничкиот и езерскиот сообраќај;
−заштита од природни непогоди и епидемии;
−пријавување и одјавување на живеалиштето и престојувалиштето;
−премин на државните граници и движење и престој во граничниот појас;
−движење и престој на странците;
−утврдување и решавање на граничните инциденти и други повреди на државните граници и
−други прашања што се однесуваат на одбраната и безбедноста.
4.Комисија за политички систем и односи меѓу заедниците
Комисијата има претседател, дванаесет члена и нивни заменици.
Комисијата ги разгледува прашањата што се однесуваат на:
−функционирање на политичкиот систем;
−менување на границите на Републиката;
−државните симболи и нивната употреба;
−судството, адвокатурата и јавното обвинителство;
−амнестија и помилување;
−слобода на движењето и слобода на изборот на живеалиштето;
−матична евиденција и заштита на личните податоци;
−лични имиња, лични карти и патни исправи;
−попис на населението;
−системот на јавното информирање;
−право на здружување на граѓаните и политичко организирање,
−избирачко право и начин на избор на пратеници, претседателот на Република Македонија, членовите на советите и градоначалниците;
−референдум;
−локална самоуправа;
−народниот правобранител;
−Македонската православна црква како и Исламската верска заедница во Македонија, Католичката црква, Евангелско-методистичката црква, Еврејската заедница и други верски заедници и религиозни групи;
−одликувања, признанија и награди;
−празниците на Република Македонија;
−организација на државната управа;
−право на употреба на јазиците и писмата на заедниците;
−гарантирање на заштитата на етничкиот, културниот, јазичниот и верскиот идентитет на заедниците и
−други прашања што се однесуваат на политичкиот систем и односите меѓу заедниците.
5.Комисија за надворешна политика
Комисијата има претседател, дванаесет члена и нивни заменици.
Комисијата ги разгледува прашањата што се однесуваат на:
−надворешната политика на Република Македонија и нејзините односи со другите држави и меѓународни организации;
−политиката со која се обезбедува грижата на Републиката за положбата и правата на припадниците на македонскиот народ во соседните земји и за иселениците од Македонија, како и за културните, економските и социјалните права на граѓаните од Републиката во странство;
−стапување или истапување од сојуз или заедници со други држави;
−стапување во членство или истапување од членство на меѓународни организации;
−потреба од започнување преговори за склучување билатерални и мултилатерални меѓународни договори на Република Македонија, односно за платформите на овие преговори;
−ратификација на меѓународни договори;
−меѓународна регулатива од областа на човековите и граѓанските права, слободи и документи на меѓународни организации и асоцијации;
−воспоставување на парламентарна соработка на Републиката со други држави и меѓународни организации;
−восоставување соработка со комисиите за надворешна политика на парламентите на другите држави;
−иницијативи и ипредлози за дефинирање на стратегијата на надворешната политика на Република Македонија и
−други прашања што се однесуваат на надворешната политика на Република Македонија.
6. Комисија за европски прашања
Комисијата има претседател, дванаесет члена и нивни заменици.
Комисијата ги разгледува прашањата што се однесуваат на:
−усогласеноста на предлозите за донесување закони, односно предлозите на закони со законодавството на Европската унија;
−следењето и поттикнувањето на процесот на усогласување на законодавството на Република Македонија со законодавството на Европската унија, предлага мерки за унапредување на постапките за усогласување, дава мислења и предлози за активностите на работните тела на Собаранието на овој план;
−исполнувањето на обврските што произлегуваат од спогодбите меѓу Република Македонија и Европската унија;
−следењето на активностите на Владата и органите на државната управа насочени кон стекнување на членство на Република Македонија во Европската унија и во врска со нив дава мислења и препораки;
−остварувањето на програмите и другите акти на институциите на Европската унија во Република Македонија , вклучувајќи ги и програмите за финансиска поддршка;
−редовното информирање на Собранието за сите прашања сврзани со европската интеграција;
−покренувањето и остварувањето на активностите за информирање на јавноста во врска со процесите на европската интеграција;
−соработката со соодветните комисии на другите земји и
−разгледува други прашања во врска со европската интеграција.
7.Комисија за прашања на изборите и именувањата
Комисијата има претседател, дванаесет члена и нивни заменици.
Комисијата ги разгледува прашањата што се однесуваат на:
−поднесување предлози за избор и именување, односно разрешување на функционери кои ги избира, односно именува Собранието, ако со закон, Деловникот или друг акт на Собранието е определено ваков предлог да поднесува Комисијата;
−поднесување предлози за избори и именување, односно разрешување на функционери кои ги избира, односно именува Собранието, ако со Уставот, закон, Деловникот или друг акт на Собранието не е определено ваков предлог да поднесува друг орган;
−предлагање состав на постојаните и повремени работни тела на Собранието;
−предлагање состав на постојаните делегации на Собранието во меѓународните парламентарни собранија и на пратеничките групи на Собранието за соработка со други парламенти;
−предлагање членови на управни органи и други тела во јавните претпријатија, организациите и институциите кои ги избира, односно именува Собранието ако со Уставот, закон или друг акт не е определено ваков предлог да поднесува друг орган;
−предлагање членови на редакцискиот одбор на гласилото на Собранието;
−предлагање именување и разрешување претставници на Републиката во органите на управувањето и членови на конкурсни комисии за избор на индивидуални работоводни органи кои се во надлежност на Собранието;
−предлагање состав на одбори и други тела на Собранието за организирање и спроведување прослави на одделни историски настани од значење за Републиката и на други настани чие одбележување е потребно, како и за доделување на републички награди;
−давање мислење по предлозите за избор, односно именување носители на јавни функции кои ги избира, односно ги именува Собранието, а кои се предложени од други органи;
−разгледување предлози на прописи за платите и за други примања на пратениците и функционерите кои ги избира или именува Собранието, како и на пратениците и функционерите на кои им престанала функцијата и во рамките на законските овластувања донесува поблиски прописи за нивно извршување;
−донесување акти за кои е овластена од Собранието;
−донесување поединечни решенија за платите и за други примања на пратениците и функционерите кои ги избира или именува Собранието;
−донесување акт за одбивање 5% од платата за секој ден отсуство на пратеник кој најмалку три пати отсуствувал од седница на Собранието, односно од седница на работното тело, а за тоа не го известил претседателот на Собранието, односно на работното тело;
−ја определува висината на надоместокот на трошоците за учество во работата на работните тела од редот на научните и стручните институции и асоцијации;
−определување во согласност со прописите, висината на дневниците, на трошоците за одвоен живот, на надоместокот за годишен одмор, на селидбените и други трошоци;
−одлучување по жалби против решенија на генералниот секретар на Собранието, доколку со закон или друг акт поинаку не е определено;
−давање исправки на акти што ги донесува и објавува Комисијата во “Службен весник на Република Македонија” и
−и други прашања што се однесуваат на изборите и именувањата.
8.Постојана анкетна комисија за заштита на слободите и правата на граѓанинот
Комисијата има претседател, осум члена и нивни заменици.
Комисијата ги разгледува прашањата што се однесуваат за:
−начелни прашања, предлози и мислења во врска со остварувањето на одредбите на Уставот, закони и други прописи и акти од значење за остварување и заштитатата на слободите и правата на граѓанинот;
−укажување на потребата од донесување на закони и други прописи и акти заради поцелосна заштита на слободите и правата на граѓанинот;
−следење, разгледување и анализирање на остварувањето на ратифицираните меѓународни акти кои ја регулираат заштитата на слободите и правата на граѓанинот;
−разгледување на дописите на граѓаните и заземање ставови по истите
−соработува со научни и стручни организации од областа на заштитата на слободите и правата на граѓанинот;
−соработување со соодветни странски и меѓународни тела од областа на заштитата на слободите и правата на граѓанинот и
−други прашања што се однесуваат на заштитата на слободите и правата на граѓанинот.
Комисијата не може да врши истражни или други судски функции.
Наодите на Комисијата се основа за поведување постапка за утврдување на одговорност на носителите на јавните функции.
9. Комисија за надзор над работата на Управата за безбедност и контраразузнавање и на Агенцијата за разузнавање
Комисијата има претседател, осум члена и нивни заменици.
Комисијата ги разгледува прашањата што се однесуваат на:
−почитување на правата и слободите, утврдени со Уставот и закони од страна на Управата за безбедност и контраразузнавање и Агенцијата за разузнавање на граѓаните, претпријатијата и други правни лица;
−законитоста во спроведување на овластувањата на Управата за безбедност и контраразузнавање и Агенцијата за разузнавање од аспект на пречекорување на овластувањата, преземање неовластени постапки, злоупотреба и други негативности во работењето, спротивно на нивните права утврдени со закон;
−методите и средствата што ги користат Управата за безбедност и контраразузнавање и Агенцијата за разузнавање од аспект на законитоста и почитувањето на правата на граѓанинот и други субјекти;
−материјалната, кадровската и техничката опременост на Управата за безбедност и контраразузнавање и Агенцијата за разузнавање и
−други прашања што се однесуваат на Управата за безбедност и контраразузнавање и на Агенцијата за разузнавање.
10.Комисија за финансирање и буџет
Комисијата има претседател, дванаесет члена и нивни заменици.
Комисијата ги разгледува прашањата што се однесуваат на:
−системот на финансирање;
−Буџетот на Републиката;
−даноците, таксите, придонесите и други јавни давачки на граѓаните и правни лица;
−царинскиот систем;
−монетарно-кредитниот, банкарскиот и девизниот систем;
−платниот промет и ревизијата;
−заемите и кредитите;
−јавните набавки;
−системот на осигурување;
−сопаственоста и други имотно-правни односи;
−стоковните резерви;
−игрите на среќа и
−други прашања што се однесуваат на финансирањето.
11.Комисија за економски прашања
Комисијата има претседател, десет члена и нивни заменици.
Комисијата ги разгледува прашањата што се однесуваат на:
−производство и трговија;
−минерални суровини и енергетика;
−туризам, угостителство и занаетчиство;
−надворешно-трговско работење;
−странски вложувања;
−сопственичка трансформација;
−мерки против монополска положба и монополско однесување на пазарот;
−заштита на потрошувачите;
−јавни претпријатија;
−концесии;
−побрз развој на стопански недоволно развиените подрачја;
−статистика и
−други прашања што се однесуваат на економскиот систем.
12. Комисија за земјоделство, шумарство и водостопанство Комисијата има претседател, десет члена и нивни заменици.
Комисијата ги разгледува прашањата што се однесуваат на:
−земјоделското земјиште, пасиштата и други природни богатства и природни сили;
−арондацијата, комасацијата и мелиорацијата;
−сточарството, полјоделството, овоштарството и лозарството;
−ловот и риболовот
−животинскиот и растителниот свет;
−ветеринарно здравство и заштита на растенијата;
−премерот и катастарот на земјиштето;
−употребата и користењето на водите и одобрувањето на режимот на водите;
−хидромелиоративните системи и хидрометеоролошките работи и
−други прашања што се однесуваат на земјоделството, шумарството и водостопанството.
13.Комисија за транспорт, врски и екологија
Комисијата има претседател, десет члена и нивни заменици.
Комисијата ги разгледува прашањата што се однесуваат на:
−патниот, железничкиот, речниот, езерскиот, воздушниот, поштенско-телеграфскиот, телефонскиот и радиосообраќајот;
−жичарите и ски-лифтовите;
−системите на телекомуникации и радиодифузниот систем;
−изградбата на инвестиционите објекти во областа на траспортот и телекомуникациите;
−просторното и урбанистичкото планирање;
−уредувањето на градежното земјиште;
−станбеното и комуналното стопанисување;
−заштитата и унапредувањето на животната средина, природата, воздухот, земјата и водите од загадување;
−обезбедување услови за здрава животна средина;
−спречување на штетната бучава;
−заштитата од јонизирачко зрачење и други штетни дејства по животот и здравјето на луѓето и посебните мерки на сигурност при употреба на нуклеарна енергија и
−други прашања што се однесуваат на транспортот, врските урбанизмот и екологијата.
14.Комисија за образование, наука и спорт
Комисијата има претседател, десет члена и нивни заменици.
Комисијата ги разгледува прашањата што се однесуваат за:
−системот и организацијата на предучилишното воспитување и образование, основното, средното и високото образование;
−правото на настава на јазиците на заедниците во областа на воспитувањето и образованието;
−системот и организацијата на научно-иастражувачката дејност;
−создавање, примена и вреднување на пронајдоците, патентите и други инвентивни активности што произлегуваат од научното, уметничкото или друг вид интелектуално творештво;
−информатиката, научниот и технолошкиот развој и техничката култура;
−организација, развој и функционирање на информациониот систем во Републиката;
−образованието на младите, ученичкиот и студентскиот стандард;
−поттикнување на интелектуалното, културното и научното творештво на младите;
−едукација за превентивна заштита на младите од болестите на зависност и од СИДА;
−развој и унапредување на физичката култура;
−развојот на врвниот спорт и
−други прашања што се однесуваат на образованието, науката, младите и спортот.
15.Комисија за култура
Комисијта има претседател, десет члена и нивни заменици.
Комисијата ги разгледува прашањата што се однесуваат на:
−организацијата, развојот и унапредувањето на културата;
−заштита на природното и културното наследство во Република Македонија;
−збогатување на историското и уметничкото творештво;
−афирмирање и заштита на врвни културни вредности;
−афирмација и заштита на авторството и авторското право;
−дејности за заштита и користење на движно и недвижно културно богатство;
−издавачка дејност и библиотекарство;
−споменично одбележување и заштита на спомениците на културата;
−употреба и заштита на македонскиот јазик;
−информирање, културни и други дејности заради изразување на идентитетот и особеностите на заедниците;
−определување годишнини на настани и личности од посебно значење за државно- правниот развој на Републиката, афирмација на историското и културното наследство и негување на општо цивилизациските вредности;
−начинот и формите на одбележување на значајни настани и личности;
−активностите на посебни одбори формирани за одделни одбележувања и
−други прашања што се однесуваат на културата и одбележувањето годишнини на значајни настани и личности.
16.Комисија за здравство
Комисијата има претседател, десет члена и нивни заменици.
Комисијата ги разгледува прашањата што се однесуваат на:
−здравствената заштита на населението;
−здравственото осигурување;
−заштитата на населението од заразни болести, од штетно влијание на гасовите, јонизирачките зрачења и бучавата, загаденоста на воздухот, водата, земјиштето и животните производи;
−заштитата од болестите на зависност и од СИДА;
−хигиенскоепидемиолошката состојба;
−производството, прометот и снабдувањето со лекови, помошните лековити средства и медицинските помагала, медицинска опрема, санитетски уреди и материјали, отрови и опојни дроги;
−санитарниот и здравствениот надзор и
−други прашања што се однесуваат на здравството.
17.Комисија за труд и социјална политика
Комисијата има претседател, десет члена и нивни заменици.
Комисијата ги разгледува прашањата што се однесуваат на:
−работните односи и за заштитата на работниците на работа;
−правото на штрајк;
−вработување и права во случај на невработеност;
−заштита на жената на работа и заштита на мајчинството;
−платите и животниот стандард;
−социјалната политика и социјалната сигурност на граѓаните;
−системот, организацијата, развојот и унапредувањето на социјалната заштита и заштитата на децата;
−популационата политика, бракот и семејството;
−системот на пензиското и инвалидското осигурување;
−боречко-инвалидската заштита и заштитата на воените инвалиди и лицата прогонувани и затворани за идеите на самобитноста на македонскиот народ и неговата државност и
−други прашања што се однесуваат на трудот и социјалната политика.
18.Комисијата за деловнички и мандатно-имунитетни прашања
Комисијата има претседател, осум члена и нивни заменици.
Комисијата ги разгледува прашањата што се однесуваат на:
−спроведување на Деловникот на Собранието и на деловниците на работните тела и дава мислење за разрешување на спорни прашања;
−иницијативи за изменување на Деловникот на Собранието и деловниците на работните тела
−предлагање на донесување, односно изменување и дополнување на Деловникот на Собранието;
−извештаите на Државната изборна комисија за пратеници од листата на кандидати кои станале пратеници за остатокот од мандатот;
−основите за престанок и одземање на мандатот на пратеник и за тоа на Собранието му поднесува извештај;
−имунитетот на пратениците, судиите и јавниот обвинител и неговите заменици и
−други прашања во врска со Деловникот и мандатно-имунитетните права.
Согласно Амандман XII на Уставот, Собранието донесе Одлука за основање Комитет за односи меѓу заедниците (“Службен весник на Република Македонија” бр. 85/02). Комитетот има 19 члена од кои по седум од редот на пратениците Македонци и Албанци и по еден член од пратениците Турци, Власи, Роми, Срби и Бошњаци. Доколку некоја од заедниците нема претставници, народниот правобранител, по консултации со релевантните претставници на тие заедници, ќе ги предложи другите членови на Комитетот. Комитетот разгледува прашања од односите меѓу заедниците во Републиката и остварувањето на правата на припадниците на заедниците кои не се мнозинство во Републиката утврдени со Уставот и законите и дава мислења и предлози за нивно решавање, а Собранието е должно да ги разгледа и да донесе одлука во врска со нив. Комитетот одлучува во случај на спор во врска со спроведувањето на постапката за гласање во Собранието по закони за кои е потребно мнозинство гласови од пратениците кои припаѓаат на заедниците кои не се мнозинство во Републиката.
II. Овластување и надлежност на Собранието во однос на повикување на одговорност на членовите на извршната власт
Политичката контрола и надзор над Владата, Собранието ја врши преку пратенички прашања, анкетни комисии, интерпелации и прашање за доверба на Владата.
Пратеничките прашања се поставуваат на посебна седница, последниот четврток во месецот. Анкетни комисии може да се основаат за сите области и за секое прашање од јавен интерес, и нивните наоди се основа за поведување постапка за утврдување на одговорност на носителите на јавни функции. Интерпелација за работата на Владата и секој нејзин член поединечно, може да постават најмалку пет пратеника, во писмена и образложена форма. По интерпелацијата се води претрес на седница на Собранието, кој завршува со донесување заклучок во кој се изнесува ставот на Собранието во врска со наводите во интерпелацијата.
Прашање за доверба на Владата може да постават најмалку 20 пратеника, во писмена форма и образложено. Претседателот на Собранието, прашањето за доверба, веднаш го доставува до пратениците, Владата и до претседателот на Републиката. Прашањето може да се повлече до почетокот на седницата. По прашањето за доверба се води претрес на седница на Собранието и гласањето се врши по истекот на три дена од поставувањето на прашањето. Одлуката за изгласување недоверба на Владата се донесува со мнозинство гласови од вкупниот брoj на пратеници и ако на Владата и е изгласана недоверба, таа е должна да поднесе оставка. Владата на која и е изгласана недоверба останува на должност до избор на нова Влада.Собранието одлучува за разрешување на член на Владата, само по предлог на претседателот на Владата. Доколку претседателот на Владата предложи разрешување на повеќе од една третина од членовите на Владата од првобитниот состав, Собранието одлучува како за избор на нова Влада.
Собранието, согласно Уставот може да покрене постапка за утврдување на одговорност на претседателот на Републиката, со двотретинско мнозинство гласови од вкупниот брoj пратеници. Претседателот на Република Македонија е одговорен за кршење на Уставот и законите во вршењето на своите права и должности (член 87 од Уставот на Република Македонија). Предлог може да покренат најмалку 30 пратеници во писмена форма и со образложение. Пред одлучувањето, Собранието основа комисија за оценување на основаноста на предлогот, која на Собранието му поднесува извештај. По предлогот и по извештајот се води претрес, а по нив претседателот на Републиката може усно или писмено да се изјасни. Доколку Собранието утврди предлог за покренување постапка за утврдување одговорност на претседателот на Републиката, претседателот на Собранието веднаш го доставува до Уставниот суд кој одлучува за одговорноста на претседателот на Републиката.
Поднесување извештаи до Собранието согласно законските обврски
Oдделни органи, согласно обврските од соодветните закони, до Собранието доставуваат извештаи. Во таа смисла, Народниот правобранител, поднесува годишен извештај што Собранието го разгледува на седница на која присуствуваат членови на Владата, член 36 од Законот за Народниот правобранител ("Службен весник на Република Македонија" бр. 60/03).
Јавното обвинителство на Република Македонија изготвува единствен годишен извештај за работата на сите јавни обвинителства и го доставува на разгледување до Собранието, член 15 од Законот за Јавното обвинителство ("Службен весник на Република Македонија" бр. 38/04). Инаку, Јавниот обвинител на Република Македонија го именува Собранието.
Народната банка на Република Македонија, чиј гувернер го именува Собранието, до Собранието поднесува полугодишни и годишни извештаи за работењето, за супервизијата и преземените мерки спрема банките и штедилниците и за ракување со девизни резерви, член 55 од Законот за Народната банка на Република Македонија ("Службен весник на Република Македонија" бр. 3/02; 51/03;85/03 и 40/04).
Државниот завод за ревизија чиј што главен државен ревизор го избира Собранието, поднесува годишен извештај за извршените ревизии и за својата работа до Собранието, член 12 од Законот за државната ревизија („Службен весник на Република Македонија" бр. 65/97; 70/01;31/03 и 19/04).
Комисијата за хартии од вредност чиј што претседател и членови ги именува Собранието, за својата работа до Собранието поднесува годишен извештај и годишна пресметка (член 163 од Законот за хартии од вредност „Службен весник на Република Македонија" бр. 63/00; 103/00; 34/01; 4/02 ; 37/02 ; 31/03 и 85/03).
Државната комисија за спречување на корупцијата чии членови ги именува Собранието, поднесува годишен извештај за својата работа и за преземените мерки и активности (член 49 став 1 алинеја 10 од Законот за спречување на корупцијата „Службен весник на Република Македонија" бр. 28/02 и 46/04).
Директорот на Агенцијата за државни службеници кој го именува Собранието, до Собранието поднесува извештај за својата работа ( член 8 од Законот за државните службеници "Службен весник на Република Македонија" бр. 59/00; 112/00; 34/01; 103/01; 43/02; 98/02; 17/03; 40/03; 85/03; 17/04 и 69/04).
Генералниот директор на МРТ, кој исто така го именува Собранието, еднаш годишно до Собранието доставува извештај за работењето на МРТ, член 18 од Законот за основање на Јавно претпријатие Македонска - радиотелевизија ("Службен весник на Република Македонија" бр. 6/98; 98/00 и 78/04).
III. Постапка за донесување на закони
Право да предлага донесување на закон има секој пратеник, Владата и најмалку 10.000 избирачи.Постапката за донесување на закони е уредена со Деловникот. Законите по правило се донесуваат во редовна постапка во две фази, предлог за донесување на закон и предлог на закон, а по исклучок, Собранието може да заклучи законот да се разгледува и како нацрт.
Предлогот за донесување на закон како прва фаза, пред да се претресе на седница на Собранието, го разгледува работното тело во чиј делокруг спаѓаат прашањата што се уредуваат со закон и Законодавно-правната комисија.Работните тела го разгледуваат од гледна точка на потребата од донесување на законот, начелата врз кои треба да се засновува, основните односи што се уредуваат и начинот на кој се предлага нивното уредување. Законодавно-правната комисија, го разгледува од гледна точка на потребата од донесување на законот и неговата усогласеност со Уставот, како и усогласеноста со законодавството на Европската унија. Предлогот за донесување на закон што не го поднела Владата, претседателот на Собранието го доставува до Владата, заради давање на мислење. Ако Собранието оцени дека има потреба законот да се донесе, донесува заклучок за усвојување на предлогот за донесување на закон.
Предлог на закон како втора фаза, се поднесува во рок од 60 дена од денот на завршувањето на првата фаза и одредбите на Деловникот што се однесуваат на предлогот за донесување на закон и неговото разгледување во работните тела и во Законодавно-правната комисија, соодветно се применуваат и на предлогот на законот. Во текот на претресот по текстот на предлогот на законот се одлучува и за амандмани, кои може да ги поднесе пратеник, работно тело, Владата и најмалку 10.000 избирачи, во рокови утврдени со Деловникот. Владата може да се изјаснува за амандманите и кога не е предлагач.
Деловникот дава можност законите да се донесуваат и во т.н. скратена постапка. Имено, ако не е во прашање сложен или обемен закон, на предлог на предлагачот, Собранието може да одлучи на иста седница да се претресат и двете фази од законот (предлог за донесување и предлог на законот).
Ако со законот се уредува сложена или обемна материја, Собранието може да заклучи пред предлогот на закон, предлагачот да подготви и нацрт на законот, кој се разгледува по иста постапка како и предлогот за донесување на закон. Собранието може да одлучи по нацрт на закон кој е од поширок интерес, да се спроведе јавна дискусија.
По исклучок, закон може да се донесе и по итна постапка и тоа само во случаите определени со Деловникот (кога тоа е неопходно заради спречување и отстранување на поголеми нарушувања во стопанството, кога тоа го бараат интересите на безбедноста и одбраната на Републиката или во случаи на поголеми природни непогоди, епидемии или други вонредни и неодложни потреби). Кон предлогот законот да се донесе по итна постапка, предлагачот го поднесува и предлогот на закон.За оправданоста на предлогот, законот да се донесе по итна постапка, Собранието одлучува без претрес. Ако предлогот не го поднела Владата, пред одлучувањето, Собранието ќе побара мислење од Владата. Пред или во текот на претресот Собранието може да побара од надлежното работно тело и од Законодавно-правната комисија, секој од својот делокруг, итно да даде мислење.
Постапка за донесување на закони поврзани со acquis
Опишаните постапки за донесување на закони овозможуваат донесување и на закони поврзани со acquis. Тоа значи дека овие закони, во зависност од карактерот и обемот на прашањата што ги регулираат, можат да се донесат во редовна постапка (две фази), по скратена или по итна постапка, односно постапките регулирани со Деловникот не се пречка за навремено донесување на овие закони.
Законите поврзани со acquis, во зависност од прашањата што ги регулираат, ги разгледуваат надлежните работни тела. Законодавно-правната комисија законите ги разгледува од аспект на нивната усогласеност со Уставот и правниот систем на Републиката, како и нивната усогласеност со законодавството на Европската унија.Комисијата за европски прашања ги разгледува прашањата што се однесуваат на усогласеноста на предлозите за донесување закони, односно предлозите на закони со законодавството на Европската унија. Исто така, оваа Комисија го следи и поттикнува процесот на усогласување на законодавството на Републиката со законодавството на Европската унија, предлага мерки за унапредување на постапките за усогласување, дава мислења и предлози за активностите на работните тела на Собранието на овој план.
3. Кои мерки се преземени да се овозможи употребата на албанскиот јазик во Парламентот? Како истите се применуваат во праксата?
Со Деловникот на Собранието, а во согласност со измените на Уставот од 2001 година (Амандман V точка 1 став 5), во работата на Собранието, покрај службениот македонски јазик и неговото кирилско писмо, пратениците Албанци можат на седници на Собранието и на седници на работните тела да зборуваат на својот јазик.
За овозможување на употребата на албанскиот јазик во работата на Собранието и на работните тела, обезбедени се потребните технички услови и соодветен стручен кадар. Салата за пленарни седници и салите во кои се одржуваат седници на работните тела се опремени за симултан превод. Во Службата на Собранието се вработени пет преведувачи, двајца лектори и двајца сравнувачи на текстови, на албански јазик. За седниците на Собранието и на работните тела, дополнително преку Авторска агенција се ангажираат најмалку двајца професионални преведувачи за симултан превод. За преведувачите и за лекторите, Собранието обезбедува континуирана обука во соработка со Филолошкиот факултет од Скопје - Катедра за албански јазик. Ова е обезбедено од сопствени средства и со помош на Владите на Белгија и Канада. Националната телевизија (МТВ) врши директен пренос од седниците на Собранието, а на третиот канал на гледачите им е овозможено седниците на Собранието да ги следат на албански јазик .
Комплетниот превод на албански јазик и лекторирањето на законите што ги донесува Собранието, пред нивното објавување, го вршат посебни одделенија за преведување и за лекторирање во Службата на Собранието, бидејќи согласно Законот за објавување на законите и другите прописи и акти во “Службен весник на Република Македонија” (“Службен весник на Република Македонија” бр. 56/99 и 43/02) , законите, покрај на македонски јазик се објавуваат и на албански јазик. За таа цел, во Собранието е инсталиран софтвер TRADOS за превод на текстови.
Со преземените технички и други мерки, обезбедена е и во праксата се остварува непречена употреба на албанскиот јазик во работата на Собранието и на работните тела.
4. Колку политички партии се регистрирани во вашата земја? Колку од нив se застапени во Парламентот? Колкав процент од членовите на Парламентот се (а) жени и (б) припадници на етничките малцинства?
Со Уставот на Република Македонија (член 20) на граѓаните им се гарантира слободата на здружување заради остварување и заштита на нивните политички, економски, социјални, културни и други права и уверувања. Граѓаните можат слободно да основаат здруженија на граѓани и политички партии да пристапуваат кон нив и од нив да истапуваат.
Со Законот за политичките партии (“Службен весник на Република Македонија” бр. 76/04), се уредуваат начинот, условите и постапката за основање, регистрирање и престанок на политичките партии. Граѓаните слободно основаат политички партии со цел да ги остваруваат
изаштитуваат политичките, економските, социјалните, културните и други права и уверувања
ида учествуваат во процесот на донесување на политички одлуки и во постапката за избор на пратеници во Собранието на Република Македонија и членови на советите и градоначалници во општините и градот Скопје. Членови на политичка партија можат да бидат само државјани на Република Македонија. Работата на политичките партии е јавна и тие се организираат и делуваат на територијален принцип.
Политичка партија можат да основаат најмалку 500 полнолетни граѓани (кои имаат избирачко право), државјани на Република Македонија и кои потпишале изјава за основање на политичка партија. Политичката партија е должна 15 дена пред истекот на секоја година да доставува писмен доказ до надлежниот суд, со кој се утврдува дека бројот на оснивачите не е намален. Член на политичка партија може да биде секој полнолетен граѓанин и деловно способен, кој ќе даде изјава за доброволно членство во политичката партија. Секој член може слободно да истапи од политичката партија. Политичката партија се оснива на Собрание на оснивачите на кое се донесува одлука за основање, програма, статут и се избираат нејзините органи. Одлуката за оснивање на политичка партија содржи име и скратено име на политичката партија, седиште на политичката партија, личното име на овластеното лице кое ќе ги врши работите на упис во судскиот регистар и лични имиња на оснивачите, со единствен матичен број и адреса во постојано место на живеење во Република Македонија. Програмата на политичката партија содржи одредби за целите и изборот на формата и методот на дејствувањето на политичката партија. Статутот на политичката партија содржи одредби за името и скратеното име на политичката партија, седиштето на политичката партија, политичките цели на дејствување, остварување на јавноста во работата и начинот на дејствување, условите и начинот на зачленување и престанување на членството и правата, обврските и одговорностите на членовите, застапувањето и престанувањето на политичката партија, органите на политичката партија, начинот на нивниот избор и отповикување, траењето на мандатот и начинот на одлучувањето, стекнување и располагање со средствата, престанок на политичката партија, постапката со имототот во случај на престанок на политичката партија, постапување со имотот по престанок на политичката партија и ознаките на политичката партија (знаме, симбол, амблем и друго). Политичката партија започнува со работа и стекнува својство на правно лице со денот на уписот во судскиот регистар.
Политичката партија престанува да постои со бришење од Судскиот регистар кога: политичката партија сама ќе поднесе барање за бришење од судскиот регистар, врз основа на правосилно решение за бришење на политичката партија од Судскиот регистар, донесено од страна на Судот врз основа на Законот за политичките партии, кога на политичката партија и е забрането дејствување со правосилно решение, во согласност со Законот за политички партии и кога Уставниот суд на Република Македонија утврди дека програмата или статутот на политичката партија не се во согласност со Уставот.
Во Република Македонија заклучно со 31.12.2004 година регистрирани се вкупно 75 политички партии. Сегашниот состав на Собранието според застапеноста на партиите е следен:
−Социјалдемократски сојуз на Македонија (СДСМ) - 44 пратеници (36,66%);
−Демократска унија за интеграција (ДУИ) - 15 пратеници (12,5%);
−ВМРО –Народна партија-12 пратеника (9,96%);
−ВМРО-Демократска партија за македонско национално единство (ВМРО-ДПМНЕ) - 11 пратеника (9,13%);
−Либерално-демократска партија (ЛДП) - 10 пратеници (8,33%);
−Демократска партија на Албанците (ДПА) - 7 пратеника (5,83%);
−Либерална партија на Македонија (ЛПМ) - 5 пратеника (4,16%);
−Партија за демократски просперитет во Македонија (ПДП)- 2 пратеника (1,66%)
−Демократска партија на Турците на Македонија (ДПТМ) - 2 пратеника (1,66%);
−Демократска лига на Бошњаците во Република Македонија (ДЛБРМ) - 1 пратеник
(0,83%);
−Обединета партија на Ромите од Македонија (ОПРМ)- 1 пратеник (0,83%);
−Демократска партија на Србите во Македонија (ДПСМ) - 1 пратеник (0,83%);
−Социјалистичка партија на Македонија (СПМ) - 1 пратеник (0,83%);
−Национална демократска партија (НДП) - 1 пратеник (0,83%);
−Независни пратеници – 7 (5,83%).
Сегашниот состав на Собранието според националната структура е следен:
−Македонци - 85 (70,83%);
−Албанци - 26 (21,66%);
−Турци - 3 (2,5%);
−Срби - 2 (1,66%);
−Бошњаци - 2 (1,66%);
−Роми - 1 (0,83%) и
−Власи - 1 (0,83%)
Сегашниот состав на Собранието според половата структура е следен:
−машки - 97 (80,87%)
−женски - 23 (19,13%)
