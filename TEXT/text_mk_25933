18/01/2010
ПРИШТИНА, Косово -- Премиерот Хашим Тачи во неделата (17-ти јануари) ја посети општината Штрпце, каде што живее претежно српско население, за да го поддржи нејзиниот нов градоначалник, Бранислав Николиќ, кој ја презеде функцијата пред два дена. Зградата во која се наоѓа неговата канцеларија претходно беше користена од српските паралелни структури активни во регионот. Придружуван од министерот за економија и финансии, Ахмет Шаља, и министерот за локална власт и администрација, Садри Ферати, Тачи се состана со Николиќ во ресторан. Од особен интерес за Приштина е приватизацијата на ски-центарот Брезовица, што според Николиќ претставува приоритет. „Се надеваме дека ќе продолжиме со соработката и, се разбира, ни треба поддршка од владата. Имаме многу проекти и поддршката на Приштина е многу важна“, додаде тој. (Коха Диторе, Зери, Експрес, Косова Сот - 18/01/10)
