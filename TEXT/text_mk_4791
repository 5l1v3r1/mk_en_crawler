05/12/2008
(Заман, Хуријет - 05/12/08; AФП, Ројтерс, ДПА, ББС, Њујорк тајмс, Бианет - 04/12/08)
Турскиот кривичен суд во четвртокот (4-ти декември) ја осуди курдската политичарка Лејла Зана, добитничка на наградата за човекови права „Сахаров“ на Европскиот парламент (ЕП) во 1995 година, на десет години затвор за вршење кривични дела во име на терористичка група“. 
Судиите во југоисточниот град Дијарбакир ја осудија поранешната турска пратеничка за ширење пропаганда за терористичката Курдистанска работничка партија (ПКК). Судот ја прогласи за виновна за кршење на кривичниот законик и антитерористичкиот закон во говорите што ги одржа пред ЕП, протестните состаноци и прес-конференцијата во текот на изминатите неколку години. 
Судот, исто така, го одзеде й го одзеде правото на Зана да гласа и да врши изборна функција, со оглед на тоа што нејзината казна е подолга од две години. Според турскиот весник Заман, таа била потенцијален кандидат за градоначалник од прокурдската Партија за демократско општество (ДТП) на локалните избори следниот март.
Ниту Зана, ниту нејзината адвокатка, Фети Гумус, не беа присутни на читањето на пресудата. Тие навестија дека ќе се жалат. 
ББС ја цитираше изјавата на Гумус од четвртокот, дека говорите кои доведоа до судење на нејзината клиентка биле во границите на слободата на говорот. Пресудата на судот, рече така, е „несреќна“ одлука за една земја што сака да влезе во ЕУ. 
Зана стана позната во 1991 година кога стана првата Курдијка која освои место во турскиот парламент. Нејзината одлука да кажува дел од својата заклетва на функцијата на курдски јазик, кој Анкара не го смета за официјален јазик, предизвика шокираност. 
Зана (47) и тројца други парламентарци на сега веќе непостоечката Демократска партија (ДЕП) Хатип Дикле, Селим Садак и Орхан Доган -- го изгубија својот пратенички имунитет во 1994 година и добија 15-годишна затворска казна за нивните наводни врски со милитантите од ПКК. 
ЕУ и групите за човекови права, вклучително и Амнести интернешнал, ги сметаат четворицата затвореници на совеста. Во 1995 година, нејзиниот сопруг, Мехди Зана, ја прими Сахаровата награда на ЕП за слобода на мислата во нејзино име, додека таа беше зад решетки. 
Зана, Дикле, Садак и Доган беа ослободени во јуни 2004 година, откако поминаа десет години во затвор. Апелациониот суд ги поништи нивните пресуди неколку месеци подоцна. 
Соединетите Држави и ЕУ ја сметаат ПКК за терористичка група. 
Од другите настани, според извештаите во четвртокот затворениот водач на ПКК, Абдула Оџалан, бара 20.100 евра надоместок од Грција за нејзината улога во неговото апсење во 1999 година и затворањето од страна на Турција.
