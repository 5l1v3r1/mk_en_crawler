06/09/2004
Од Даниел Даиану за Southeast European Times во Букурешт - 06/09/04
Едноцифрените стапки на инфлација станаа главна особина на европските економии во транзиција.Ова е добро само по себе и, исто така, предност за земјите во транзиција кои пристапија или сакаат да пристапат во ЕУ. Значајно прашање, сепак, е дали ниските стапки на инфлација ќе бидат задржани во текот на подолг период, со оглед на барањата на ЕУ. 
 Според едно резонирање, во економиите во транзиција постои баланс меѓу порастот и инфлацијата поради т.н Баласа-Самуелсоновиот ефект. Во рамките на овој контекст, вреди да се разгледа еден релативно нов режим на монетарната политика познат како „инфлациско остварување“ (ИО). Меѓу земјите кои први го воведоа овој систем се: Нов Зеланд, Канада, Чиле, Израел, Велика Британија, Австралија и Шведска. Во текот на доцните 1990-ти, тој беше официјално прифатен од Република Чешка, Полска и Унгарија. 
Со ИО, централната банка ги управува средствата на монетарната политика со директната цел задржување на инфлацијата во текот на среден период. Инфлацијата станува најважна цел на монетарната политика. Сите други показатели (производствениот дефицит, порастот на паричните резерви, девизниот курс) стануваат помошни варијабли; централната банка ги зема предвид само ако таа информација помага да се подобри предвидувањето на инфлацијата. Овие предвидувања зависат од ставот на централната банка за механизмот на пренесување, актуелната економска состојба и планиран пат за средството.
Од гледна точка на реализација, основен предуслов за инфлациското остварување е целосна автономија на централната банка. Мора да биде одреден соодветен индекс на цените; општо земено, тоа е традиционален индекс на потрошувачките цени. Земјите кои го прифатиле ИО потоа мора да изберат цел и асортиман, а банката мора да одлучи кои средства сака да ги користи. Во последниве години, централните банки низ светот одбраа да одлучуваат во однос на краткорочни каматни стапки, главно преку рецерс-репо операции спроведени на пазарот на пари. 
Многу влијателни економисти тврдат дека инфлациското остварување не исклучува инфлациска пристрастност, бидејќи централната банка има единствена цел со овој режим: стабилност на цените. Така, не може да има конфликти на интерес помеѓу многубројните цели, како што е стандардниот конфликт помеѓу инфлацијата и економската активност. Според ИО одговорноста на креаторот на политиката треба да биде доста голема бидејќи перформансата може да биде директно измерена, на пример преку девијацијата помеѓу реалната инфлација и целта. 
Сепак, бенефициите кои теоретски произлегуваат од ИО може да не се постигнат лесно, особено кога станува збор за помалку развиените економии во транзиција. Европската централна банка одлучи да не го прифати монетарното остварување, бидејќи во една нова економска средина -- окарактеризирана со широка хетерогеност меѓу земјите-членки, со нови монетарни институции и пазар на пари во актуелен развој -- невозможно е да се изведе, од недоволен број податоци, сигурна функција на монетарната побарувачка. Исто како Соединетите Американски Држави, Европската монетарна унија има за цел да се справи со голем број закани за стабилноста на цената, вклучувајќи и исклучителни настани како што се дефлација, војна, терористички напади, потреси на увозните цени и кризи на берзата. 
Во развиените земји, прифаќањето на ИО покажува дека централната банка има техничка способност да направи сигурна условна прогноза на инфлацијата и може да ги приспособи своите средства за да ја приближи прогнозата до целта. Сите бенефиции кои произлегуваат од ИО во поглед на одговорноста и кредибилитетот потекнуваат од овие услови. Сепак, добивањето на една сигурна условна прогноза е многу голем предизвик, на кој што не се нафаќа и самата ЕЦБ .Што ако прогнозата е грешна? Врската помеѓу средствата општо се зема за позната; но дали е таа врска врежана во камен за една економија во развој со голема структурна нежност. 
Севкупната перформанса на земјите од ИО групата не е многу убедлива. Серија испитувања покажуваат дека инфлациското остварување се покажа, во целина, како успешна политика. Се чини дека ИО ја зајакнува одговорноста, кредибилитетот и отпорноста на надворешни потреси и помага земјите со висока инфлација да ја намалат истата до нормално ниво. Во исто време, овие испитувања покажуваат дека инфлацијата во ИО земјите не е пониска од таа во не-ИО земјите. Во економииите во транзиција искуството е мешано. Централните банки во овие земји често не го погодуваат инфлациското остварување и тоа со голема разлика.. Во Република Чешка, Унгарија и Полска, напредокот кај дефлацијата е добар но, постојаноста на едно релативно високо ниво на несигурност го усложнува предвидувањето на инфлацијата за време на среден период, како што се бара од ИО. Ова не е мал недостаток. Тој им дава лекција на другите економии во транзиција кои размислуваат за прифаќање на ИО. 
За ИО да се покаже корисен, мора да бидат исполнети соодветните услови или централната банка ризикува да изгуби кредибилитет. Постои голема можност да се направи погрешно предвидување и да не се постигнат инфлациските цели. Така, не е препорачливо да се прифати ригорозна рамка за монетарната политика ако не се исполнети критериумите за добро функционирање на системот. 
Освен тоа, како што покажуваат последните податоци, инфлацијата во скоро сите земји од Централна и Источна Европа следи надолен тренд, независно од изборот на монетарните аранжмани и режимите на централните банки на овие земји. Ако се спроведува разумна внатрешна фискална и монетарна политика, нема причина да се мисли дека дефлација нема да продолжи во отсуство на вистински ИО режим. 
