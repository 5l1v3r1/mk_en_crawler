03/01/2012
Пол Чикои за Southeast European Times во Букурешт -- 03.01.12
По неколку години застој, Романија ја забрза изградбата на автопати во услови на поголема побарувачка од странските инвеститори и туристи. Поголемите инвестиции во инфраструктурните проекти, исто така, го зголемија бројот на работни места, помагајќи й на земјата да ја издржи глобалната економска криза. 
Околу 60 километри од автопатите станаа функционални во 2011-та година, проширувајќи ја националната мрежа во употреба на 370 километри. Уште 440 километри се во изградба, додека другите договори за околу 140 километри чекаат јавно наддавање. 
„2011-та година беше најдобра година за транспортот“, изјави министерот за транспорт Анка Боаџију неодамна. Овој бум беше делумно предизвикан од одлуката на романската влада или да ја поништи или повторно да преговара за серијата договори со странски компании, кои беа сериозно зад заеднички договорениот рок. 
Во исто време, властите одлучија да ги казнуваат, од сега па натаму, сите изведувачи кои нема да го почитуваат рокот за изградба. Овој потег предизвика забрзување на работите. 
„Ова е победа „Да, тоа е можно“ над негативизмот. Победа - „да, нешто добро и трајно може да се направи со време“, изјави премиерот Емил Боц во почетокот на декември, присуствувајќи на инаугурацијата на автопатот долг 30 километри, кој ги поврзува западните градови Темишвар и Арад. 
Патот е дел од Пан-европскиот коридор IV кој го поврзува граничниот премин Надлац и црноморското пристаниште Констанца. 
„Може да се забележи дека ако инвестираме повеќе пари во инфраструктурата, ефектите се видливи“, додаде тој.
Аналитичарите го потврдуваат скокот во развојот на инфраструктурата направен оваа година. „Освен завршените 58 километри од автопатите, ние исто така треба да ги земеме предвид 500 километри од магистралните патишта и 230 километри од железниците, кои беа модернизирани во 2011-та година, новиот терминал отворен на аеродромот Хенри Коанда и двете нови метро станици во Букурешт“, изјави за SETimes Кристина Сбирн, уредник на економскиот неделник „Капитал“.
„Инвестициите направени од страна на министерството за транспорт во 2011-та година се значајни: 1,8 милијарди евра, кои главно доаѓаат од фондовите на ЕУ“, додаде Сбирн. „Буџетот за следната година е, исто така, ориентиран кон инвестициите, со тоа што повеќе од 2,5 милијарди евра, односно 74 отсто од буџетот на министерството, ќе одат за автопатите и модернизација на националните патишта и железници“. 
Се очекува дополнителни 550 километри автопат да бидат завршени до крајот на 2013-та година, истакна таа. 
Автопатите се од суштинско значење за економскиот развој на една држава. „Ако до сега имавме таква инфраструктура, големите инвеститори како европските автомобилски компании немаше да нé одбегнат“, изјави за SETimes Пол Барбу, економски уредник во телевизијата Прима.
Тој алудираше на одлуката на германската компанија „Мерцедес“ да отвори погон за производство на автомобили во Унгарија, а не во Романија во 2008-та година, поради недоволно развиената инфраструктура. Странските инвеститори постојано го истакнуваат овој проблем кога се запрашани за недостатоците на водење бизнис во Романија. 
„Во исто време, извозот, кој во моментов е придвижувачка сила на романската економија, ќе доживееше побрзо темпо кое ќе се претвореше во поголем економски раст. Во еден попроширен систем на автопати, Романија, исто така, може да има корист од патарини за нив, но тоа не важи во сегашните околности“, изјави Барбу.
Забрзувањето на темпото на изградба е добра вест за обичните Романци, кои долго време се жалат на сообраќајниот метеж на патиштата кои водат до приморјето или брдовитата долина Прахова, две од главните туристички дестинации во земјата, поради недовршените патишта до овие региони. 
„Ако одите со автомобил, ризикувате да заглавите некаде каде автопатот завршува. Ако одите со воз, тоа трае премногу долго поради стариот железнички систем, кој не дозволува голема брзина“, изјави за SETimes Андреј Рупчеа, инженер, кој редовно патува од Букурешт до Костанца. 
Во јули, откако заврши долгогодишниот процес на модернизација на железницата, патување со воз помеѓу двата града се намали од шест на само два и пол часа. Возот сега нуди алтернатива за оние кои сакаат да одат на море во лето пред да биде завршена изградбата на автопатот Букурешт-Констанца на почетокот од 2013-та година. Речиси три четвртини од овој автопат се во употреба сега.
„Ова е почеток. Копнеам за денот кога ќе можам да возам низ цела Романија без да се изнервирам секогаш губејќи време во долгите редици. Најпосле, ова е Европа“, заклучи Рупчеа.
