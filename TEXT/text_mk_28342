14/05/2010
БРИСЕЛ, Белгија -- Претставникот на Европскиот парламент (ЕП) Ханес Свобода во четвртокот (13-ти мај) рече дека едно решение за Србите во северно Косово би било широка автономија, слична на онаа што им е понудена на Србите во Босна и Херцеговина (БиХ), врз основа на Дејтонскиот мировен договор. Во интервју за белградскиот дневен весник „Дневник“, Свобода рече дека ова ќе бара северниот дел од Косово, каде што доминира српското население, да биде заедничка одговорност на Белград и на Приштина. „Ни треба решение кое нема да ја доведе во прашање независноста на Косово, но ќе обезбеди широка автономија за Србите“, рече Свобода. Тој е заменик-претседател на групата на Напредната алијанса на социјалистите и демократите во ЕП. (Дневник, РТК, МИА - 13/05/10)
