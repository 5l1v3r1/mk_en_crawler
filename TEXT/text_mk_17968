21/02/2007
AНКАРА, Турција -- Високи ирански и ирачки официјални претставници во вторникот (20-ти февруари) пристигнаа во Анкара, во одделни посети, дел од напорите на Турција за придонес во регионалната стабилизација. Според извештаите на печатот, дводневната посета на иранскиот министер за надворешни работи, Манучехр Мотаки, се фокусираше на ситуацијата на Блискиот Исток, Ирак и иранската нуклеарна програма, во врска со крајниот рок на Советот за безбедноста на ОН за ставање крај на збогатувањето на ураниумот. На агендата беа, исто така, и билатералните економски врски. 
Ирачкиот заменик-претседател Адел Абдул Махди, исто така, ја започна дводневната посета на Турција, по неодамнешните тензии помеѓу двете земји во врска со терористичката организација Курдистанска работничка партија (ПКК) и планираниот референдум во ирачкиот град богат со нафта, Киркук. На состанокот со Махди, турскиот премиер Реџеп Тајип Ердоган повторно побара од властите да ги елиминираат базите на ПКК во северен Ирак. Ердоган, чија земја е загрижена дека ирачките Курди ќе ја преземат контролата над Киркук, исто така побара од Махди да го одложи референдумот. (Заман, ИРНA - 21/02/07; TurkishPress.com, AП - 20/02/07)
