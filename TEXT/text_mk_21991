21/10/2008
БЕЛГРАД, Србија -- Судот во понеделникот (20-ти октомври) покрена обвинение против поранешниот офицер на југословенската армија Дамир Сирета за воени злосторства, за неговата наводна улога во одредот кој уби повеќе од 200 хрватски воени затвореници во Овчара, источна Хрватска. Тој беше член на вуковарската територијална одбрана, која беше дел од поранешната Југословенска народна армија. Норвешка го екстрадираше Сирета во Србија во мај.
Во другите вести од понеделникот, Хрватска поднесе извештај до Хашкиот трибунал за воени злосторства и обвинителството, кој ги вклучува сите документи во врска со акциите на хрватската артилерија и специјални полициски сили за време на операцијата Бура. Офанзивата на хрватската армија започна во август 1995 година и заврши со елиминирање на самопрогласената Република Српска Краина, која зафаше скоро една третина од територијата на Хрватска. Во воената операција загинаа стотици српски цивили. (AФП, Јавно, Бета, Б92 - 20/10/08)
