01/09/2009
БУКУРЕШТ, Романија -- Судиите во Букурешт во понеделникот (31-ви август) објавија дека ќе прекинуваат со работа три часа секој ден, почнувајќи од четврток, во знак на протест поради одлуката на владата за намалување на нивните плати. Во обид за намалување на јавните трошоци, Романија одлучи да укине одредени бонуси што им се плаќаа на државните службеници и да ги замрзне платите во јавниот сектор. За судиите, конкретно, ова значи укинување на нивните бонуси за стрес на работно место, кој изнесува околу половина од нивната нето-плата. Мона Пивницеру, претседателка на романското Здружение на судии, го критикуваше овој чекор на владата и предупреди дека протестите ќе продолжат секој ден. Министерот за правда, Каталин Предои, вели дека прекинувањето на работата е „нелегално“. (Ројтерс, Агерпрес, МИА - 31/08/09)
