03/11/2005
(Ксинхуа - 03/11/05; AП, Атинска новинска агенција, Македонска прес-агенција, Reporter.gr, SEE Security Monitor, Софиска новинска агенција, Ромпрес, Медиапул, Дневник - 02/11/05)
Грчкиот парламент во средата (2-ри ноември) ја ратификуваше спогодбата за пристапување на Бугарија и Романија со ЕУ, со која двете балкански земји треба да влезат во блокот во јануари 2007 година. На специјалната седница на собранието присуствуваа бугарскиот и романскиот претседател, Георги Парванов и Трајан Башеску, како и нивниот грчки колега, Каролос Папуљас. 
Мнозинството пратеници во парламентот од вкупно 300 пратенички места ја поддржа спогодбата за пристапување на двете земји. Само Комунистичката партија гласаше против, од истите причини поради кои се спротивстави и на влезот и на самата Грција во ЕУ пред 30 години. 
Со тоа Грција стана петтата земја-членка на ЕУ по Словачка, Унгарија, Словенија и Кипар, која ја одобри спогодбата, потпишана на 25-ти април во Луксембург. Документот, кој мора да биде ратификуван од страна на сите земји-членки на ЕУ до 31-ви декември за да можат Бугарија и Романија да влезат во Унијата според планираното, се очекува до крајот на оваа година да биде одобрен и од страна на Чешка, Данска, Естонија, Латвија и Литванија. 
Минатиот месец Европската комисија (ЕК) ги предупреди Бугарија и Романија дека мораат да го забрзаат спроведувањето на потребните реформи со цел да избегнат одложување на пристапувањето за една година. ЕК треба да одлучи дали двете земји се подготвени да ги исполнат обврските за членство во ЕУ во април или мај следната година. 
Заблагодарувајќи й се на Грција за ратификувањето на спогодбата, Парванов изрази уверување дека и покрај тешкотиите Бугарија ќе ги исполни своите обврски кон ЕУ. Башеску даде слична изјава. 
„Пристапувањето на Бугарија и Романија во ЕУ ќе го засили гласот на Балканот во Европа“, рече грчкиот премиер Костас Караманлис во своето обраќање пред пратениците. „Со ова се отвораат нови перспективи за зајакнување на регионалната соработка.“ 
Изразувајќи надеж дека другите балкански земји, исто така, ќе постигнат напредок на патот кон членството во ЕУ, Караманлис рече дека со тоа ќе се „осигури регионалниот мир, стабилноста и демократијата“. 
Подоцна истиот ден Караманлис, Парванов и Башеску го одржаа својот четврт трипартитен самит за соработка. Тие разговараа за голем број прашања, меѓу кои и европската перспектива на Балканот, статусот на Косово, формирањето на Центарот за регионалната состојба за координирање на реакциите во случај на природни катастрофи.
За време на нивната посета на Атина, Парванов и Башеску, исто така, одржаа одделни состаноци со Папуљас и Јоргос Папандреу, водачот на главната опозициска партија ПАСОК. В чеврток Парванов ќе отпатува во дводневна официјална посета на Букурешт на покана од Башеску. 
