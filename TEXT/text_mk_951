01/05/2007

Генерал Весли Кларк, поранешен врховен командант на сојузничките сили на НАТО во Европа, беше во дводневна посета на Aлбанијa, која почна во средата (25-ти април). Тој се состана со претседателот Алфред Мојсиу. Кларк беше во Тирана за да го претстави еден од понудувачите на тендерот за приватизација на албанското претпријатие за нафта и маркетинг. 
*** 
Хрватскиот премиер Иво Санадер и претседателот Стипе Месиќ се состанаа со израелскиот заменик-премиер Шимон Перес во Загреб во четвртокот (26-ти април). Тој го пофали нивото на напредокот што Хрватска го постигна по патот на интеграцијата во ЕУ. 
*** 
За време на нивниот состанок во четвртокот (26-ти април) во Атина, грчкиот министер за одбрана, Евангелос Меимаракис, и неговиот бугарски колега, Веселин Близнаков, се согласија двете земји наскоро да потпишат нови договори за соработка во областа на одбраната. Министрите, исто така, разговараа за Косово. Меимаракис го потврди ставот на Грција дека во Косово мора да остане меѓународна воена сила за да осигури непречена транзиција. 
*** 
Грчкиот заменик-министер за култура, Јоргос Орфанос, во четвртокот (26-ти април) беше во Лондон. Тој и британските власти разговараа за безбедносните мерки што Грција треба да ги преземе во поглед на престојниот финален натпревар од Лигата на шампионите, кој ќе се одигра во Атина на 23-ти мај. 
*** 
Aлбанската министерка за интеграции, Мајлинда Брегу, во четвртокот (26-ти април) пристигна во Брисел, на разговори со комесарот за проширување на ЕУ, Оли Рен. Брегу го информираше за актуелната политичка ситуација, уверувајќи го дека албанската надворешна политика нема да се промени и покрај оставката на министерот за надворешни работи, Бесник Мустафај.
*** 
Началникот на македонската армија, генерал-полковник Мирослав Стојановски, и неговиот австриски колега, генерал Роланд Ертл, осварија разговори во средата (25-ти април) во Скопје. Тие се согласија за потребата од интензивирање на билатералната соработка. 
*** 
Емирот на Катар, Шеик Хамад бин Калифа ал Тани, се состана со бошњачкиот член на претседателството на Босна и Херцеговинa, Харис Силајџиќ, во средата (25-ти април) во Доха. Ал Тани рече дека неговата земја е заинтересирана за унапредување на билатералните врски со БиХ. Силајџиќ беше во главниот град на Катар на меѓународната конференција за демократијата, развојот и слободната трговија. 
(Разни извори 24/04/07-01/05/07)
