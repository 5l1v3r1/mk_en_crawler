15/12/2009
БУКУРЕШТ, Романијa -- Уставниот суд во понеделникот (14-ти декември) ги потврди резултатите од претседателските избори, потврдувајќи ја победата на актуелниот претседател Трајан Башеску над неговиот противкандидат Мирчеа Џоана, од Социјалдемократската партија (ПСД). Соопштението уследи по пребројувањето на само нешто повеќе од 2.000 гласови претходно прогласени за неважечки. Сепак, тоа не ги промени резултатите: Башеску од Либералдемократската партија (ПДЛ) го победи Џоана за влакно -- со само 0,74 отсто.
Во меѓувреме, Националлибералната партија (ПНЛ) го избра водачот Крин Антонеску за премиер, ако партијата учествува во коалициската влада. Сé уште не се знае дали партијата ќе ја вклучува ПСД или ПДЛ. ПСД на Џоана вели дека е подготвена Антонеску да ја предводи следната влада. ПДЛ, од друга страна, е близу до потпишување коалиција со Демократската алијанса на Унгарците, помала партија што го претставува етничкото унгарско малцинство. Сепак, на ПДЛ ќе ѝ треба ПНЛ за да формира стабилна влада. (Зиарул финансиар, Евениментул зилеи - 15/12/09; AП, Ројтерс, Медиафакс - 14/12/09)
