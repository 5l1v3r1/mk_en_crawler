25/07/2012
Линда Карадаку, Сафет Кабашај и Билјана Пекушиќ за Southeast European Times во Приштина и Белград -- 25.07.12
Генералниот секретар на ОН, Бан Ки-мун, им препорача на Косово и Србија да се придвижат кон нормализација на односите меѓу соседните држави, за време на состаноците со властите во Приштина и Белград оваа недела.
„Им ја нагласив на сите водачи суштинската важност на преземањето понатамошни чекори за поголемо разбирање“, изјави Бан Ки-мун за новинарите на аеродромот во Приштина, каде што во вторникот (24-ти јули) се состана со косовската претседателка Атифете Јахјага и премиерот Хашим Тачи.
Шефот на ОН изрази загриженост во врска со ситуацијата во северно Косово и ескалацијата на тензиите во текот на изминатата година.
„Основно е ... прашањата што се однесуваат на северно Косово да бидат решени преку мирен дијалог. Ставовите на заедниците најдиректно засегнати од тензиите, се најважни. Нивните основни потреби и права мора да се демократски претставени“, рече Бан.
Во меѓувреме, властите во Србија му рекоа на Бан дека сакаат ОН да станат дел од тековните разговори меѓу Белград и Приштина. Дијалогот беше инициран, и олеснат, од ЕУ.
„ОН треба да имаат поактивна улога во борбата за принципите на меѓународното право, територијалниот интегритет и суверенитетот на меѓународно признаените држави, земјите-членки на ОН, и спроведувањето на Резолуцијата 1244“, рече српскиот претседател Томислав Николиќ во понеделникот.
Според Мартин Несирки, портпарол на генералниот секретар на ОН, организацијата ќе остане во својата улога на помагање на двете држави.
„Додека Европската унија продолжува со предводењето на меѓународните напори во регионот, ова наследство мора да се зачува, и секоја ,незавршена работа’ мора да се реши преку дијалог и со мирни средства. ОН ќе продолжат да бидат партнер и да им помагаат на сите заедници да ја обликуваат својата сопствена иднина“, рече Несирки.
Тачи рече дека би било невозможно ОН да се приклучат на техничкиот дијалог, кој беше започнат во март 2011 година.
Во Белград Бан се состана со министерот за надворешни работи, Вук Јеремиќ, и мандаторот Ивица Дачиќ. Шефот на ОН рече дека е убеден оти „Србија ќе даде целосен придонес во работата на ОН, особено во годината што следи, кога Јеремиќ ќе претседава со Генералното собрание на ОН“.
Душан Јањиќ, координатор на Форумот за меѓуетнички односи, рече дека Бан упатил јасна порака.
„Генералното собрание се занимава со глобални прашања, а не со српските интереси“, изјави Јањиќ за SETimes.Тој рече дека ако Јеремиќ се обиде да ја наметне домашната агенда во светското тело, тоа ќе предизвика поголема штета за Србија.
Во Косово, основата на посетата на Бан покрена одредени прашања.
Белул Беќај, косовски универзитетски професор и политички аналитичар, рече дека посетата е само дел од хрониките на историчарот. „Тоа нема никакво суштинско влијание -- објаснувањето за неговото доаѓање во Косово [беше поврзано со Резолуцијата 1244], која стана дел од историјата уште одамна“, рече Беќај за SETimes.
Рамадан Иљази, коосновач на косовското движење Фол (Крени го гласот!), рече дека посетата е поврзана со крајот на надгледуваната независност на Косово.
„[Тој] има намера да најде нови модалитети за статусот и улогата на ОН во Косово. На Косово му треба поддршката на ОН и улогата на оваа организација е неопходна во процесот на нормализирање на односите меѓу Косово и Србија ... “. рече Иљази за SETimes.
За време на посетата на Косово, Бан ќе ги посети припадниците на УНМИК, и ќе отпатува до Локалитетот од листата на светското наследство на УНЕСКО, српскиот православен манастир Високи Дечани.
