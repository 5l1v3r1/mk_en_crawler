19/09/2007
Од Блерта Фониќи-Кабаши за Southeast European Times во Приштина - 19/09/07
Косово планира да одржи избори на 17-ти ноември, но не се знае до кој степен ќе учествуваат покраинските Срби на истите. Властите во Белград ја повикуваат заедницата да го бојкотира гласањето, додека некои водачи на локалните Срби го бараат спротивното. 
„Не можеме да го поддржиме учеството на Србите на изборите“, изјави српскиот претседател Борис Тадиќ за новинарите, за време на посетата на Лисабон, велејќи дека тоа би било „контрапродуктивно“. Србија апелира до меѓународната заедница да ги одложи изборите поради тековниот процес на решавање на статусот. 
Но, Оливер Ивановиќ, водач на косовските Срби, за Southeast European Times изјави дека верува оти Србите треба да гласаат. „Ја охрабрувам нашата заедница да учествува на косовските избори, бидејќи нема друга алтернатива“, рече Ивановиќ. Истовремено, тој потврди дека многумина се соочуваат со силен притисок да не гласаат. 
Голем број косовски Срби работат за српските институции и се плашат дека ќе бидат казнети, рече Ивановиќ. „Исто така, тие се плашат дека ќе го уништат процесот на статусот“, додаде тој. „Досега бевме претставувани од белградската делегација, па како можеме истовремено да бидеме дел од косовските институции?“ 
Мислењата во самата заедница се чини дека се различни. Еден постар Србин, Слободан Марковиќ, вели дека ќе учествува, но само ако гласањето биде навистина отворено за секого. „Ќе учествувам на изборите ако бидат за сите“, изјави тој за Southeast European Times. 
Неговиот пријател Драган вели дека нема да учествува. „Не. Зошто да гласам? Не сум заинтесиран за тоа“, рече тој. 
Милица Лајиќ, пак, вели дека дефинитивно ќе гласа. „Ќе учествувам бидејќи нема да го напуштам Косово. Ова е мое место и јас останувам тука“, рече таа. 
Претседателот на Косово, Фатмир Сејдиу, апелираше до косовските Срби да излезат на гласање.
„Ова се избори за сите граѓани и сите треба да имаат почит за овие избори“, изјави тој за Southeast European Times. 
Шефот на тимот за планирање на ЕУ за Косово, Каспер Клинџ, рече дека Белград треба да ги охрабри Србите да гласаат. „Тие требаше да ги изберат изборните претставници бидејќи тоа е единствениот пат кон подобра иднина“, рече тој. 
Шефот на УНМИК, Јоаким Рикер, истакна дека изборите не треба да се мешаат со процесот на статусот, додавајќи: „Сите мислиме дека е можно да се ускладат двата процеси.“
