18/01/2010
Од Марина Стојановска за Southeast European Times во Скопје -- 18/01/10
Како што ветија, македонските власти стого ја спроведуваат забраната за пушење на јавни места од 1-ви јануари, навлекувајќи ја лутината на локалните бизнисмени кои се плашат од крајниот исход. 
„Сега засега, редовните посетители го почитуваат законот поради високите казни ... Но прометот опадна“, изјави сопственикот на популарниот скопски кафе-бар Плеј за Southeast European Times.
Намалената заработувачка може да води до намалување на работните места, предупредуваат рестораните. Околу 17.000 од вкупно 2,1 милиони жители на Македонија работат директно или зависат од бизнисите со ресторани/кафулиња. 
В петок многу објекти планираат да затворат за 24-часовниот протест, вели Огнен Циговски, претседател на македонската Комора на сопственици на кафе-барови и ресторани. Неговото здружение бара измена на законот, така што би предвидувал делови за пушачи и за непушачи, и бара средба со официјалните претставници за да се најде решение.
Но, владата останува цврсто на својот став. „Македонија не е прва и нема да биде последна земја што се одлучи за целосно спроведување на забраната за пушење на јавни места“, вели вицепремиерот Владимир Пешевски. 
Јавноста ја почитува забраната. Власта спроведе 1.350 инспекции на ресторани, кафулиња, пабови и клубови низ земјата и откри само две прекршувања, во Куманово и Гостивар. Лицата вклучени во истите беа казнети на лице место, а бизнисмените добија налог за плаќање казна.
Казните се движат меѓу 150 и 300 евра за поединци и 2.500 до 4.500 евра за бизнисмените. Претпријатијата кои постојано го кршат законот може да бидат затворени до 30 дена.
Инспекторите, исто така, спроведоа 208 инспекции во јавните претпријатија и канцелариите на локалната власт и не најдоа ниту едно прекршување. Сепак, тие издадоа 19 налози за плаќање казна заради непоставување знаци „забрането пушење“.
„Законот е добар и не треба да се менува“, изјави жителот на Скопје Зоран Стефановски за SETimes. „Пред неколку дена ручав со семејството во еден ресторан и навистина уживавме бидејќи немаше чад од цигари. Пушењето не смее да се дозволи на места каде што се јаде.“
Пушачите сметаат дека законот е премногу ригорозен. Оливера Панкова верува дека „европските закони“ треба да се прилагодат на локалниот менталитет и дека владата сега мора да дозволи да има кафулиња за пушачи.
„Ако има кафулиња за пушачи, тогаш непушачите можат да одлучат дали ќе влезат во тие кафулиња или не“, вели таа. 
Опозициските пратеници Владо Бучковски и Ѓорѓи Оровчанец почнаа со собирање потписи во парламентот за отпочнување процедура за измена на законот.
„Немаме ништо против овој закон, но сметаме дека е премногу рестриктивен и дека Македонија треба да го примени австрискиот модел“, рече Бучковски, мислејќи на моделот според кој кафулињата со површина поголема од 100 метри квадратни може да обезбедат делови за пушачи, а сопствениците може да аплицираат за лиценца ако сакаат нивниот објект да биде предвиден за пушачи. 
