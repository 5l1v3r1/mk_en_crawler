22/06/2009
АТИНА, Грција -- Полицијата во неделата (21-ви јуни) уапси двајца бугарски државјани, кои носеле пиштоли и експлозиви во Проком, во близина на граничниот премин Промахонас долж грчко-бугарската граница, објавија медиумите. Двајцата, наводно, се обиделе да му продадат на полицаец во цивил четири пиштоли со придушувачи, автоматска пушка АК-47, 1,4 килограми ТНТ и 5,4 килограми амониум нитрат, кој се користи како ѓубриво, но и за правење бомби. Полицијата, исто така, открила мала количина кокаин. Властите веруваат дека осомничените имале намера да го продадат оружјето и експлозивите на локална група на организиран криминал.
Во другите вести, полицијата во Атина објави дека сослушува осомничен кој се предал тврдејќи дека е одговорен за убиството на полицаец во декември 2004 година, објавија медиумите во саботата. Полицаецот Хараламбос Аманатидис беше застрелан пред резиденцијата на британското воено аташе во северното атинско предградие Кифисија. Триесетидвегодишниот осомничен се предал во петокот, по ослободувањето од затворот каде што поминал 17 месеци за други кривични дела. (AНА-МПА, Катимерини, Нафтемборики, БНР, Софиска новинска агенција - 22/06/09; AНА-МПА, Катимерини - 20/06/09; AП - 19/06/09)
