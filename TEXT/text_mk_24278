13/05/2009
AНКАРА, Турција -- Судот во југоисточниот град Дијарбакир во вторникот (12-ти мај) им изрече доживотни затворски казни на тројца припадници на радикалната исламистичка група Хезбулах, во врска со 32 убиства. Петмина други обвинети добија затворски казни меѓу шест и четиринаесет години. Сите беа обвинети за членување во терористичка организација и вмешаност во убиствата на 32 лица меѓу 1993 и 2001 година во јужниот град Адана и југоисточниот град Батман, како дел од вооружената кампања на Хезболах против секуларниот систем на Турција.
Во другите вести од вторникот, Бугарија го објави апсењето на турски државјанин, осуден на седум години затвор во Турција, по обвиненијата за тероризам. Пограничната полиција во понеделникот го уапси мажот, идентификуван само како МЕ, во северозападниот град Видин, откако влезе во Бугарија од Романија. Турските власти трагаа по осомничениот поради обвиненијата за „учество и основање на терористичката организација ТХКП/Ц-Дев-Сол и вршење терористички активности“. Во 2007 година турскиот суд го осуди во отсуство на седум години затвор. (Новинска агенција Анадолу, АФП, Ројтерс, News.bg - 12/05/09)
