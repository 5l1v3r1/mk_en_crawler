21/09/2007
Од Ахмет Гормез за Southeast European Times - 21/09/07
Турскиот премиер Реџеп Тајип Ердоган предизвика контроверзност претходно оваа недела, повикувајќи на укинување на забраната за носење шамии на универзитетите. Повикот доаѓа во време кога премиерот се обидува да го промени уставот на земјата, кој стапи на сила по државниот удар во 1980-тите.
Според постојниот устав, незаконски е жените да носат шамии на глава во државните институции, како на што се болниците и универзитетите. Ова правило беше првично замислено како начин да се спречат исламските активисти да „пуштат корени“ помеѓу помладата генерација, но беше критикувано од широката јавност како претерано. 
Ердоган, кој одржа прес-конференција во средата (19-ти септември) во Анкара, во одбрана на својот нацрт-устав, рече дека напорите се фокусирани на подготвувањето нови закони за Турција, а не за неговата владејачка партија АКП. „Тргнавме по овој пат за да го подготвиме уставот на Република Турција“, рече тој. „Ќе го поднесеме нацрт-уставот до парламентот откако ќе биде спроведена широка расправа за истиот.“ 
Премиерот, чија жена и ќерки ги покриваат главите со исламски шамии, рече дека шамијата не претставува политички симбол. „Тука се работи за слободите“, рече Ердоган, додавајќи дека „шамијата не претставува симбол за политичка партија“. Тој инсистираше на тоа дека сегашниот закон оневозможува сите девојки и жени да добијат соодветно образование. Сепак, членовите на опозицијата ја обвинија владата дека се обидува да стави исламски печат на уставот и да ги поткопа секуларните традиции. 
За некои, прашањето не е како студентите ќе ја носат косата, туку како секуларните жени може да просперираат во едно муслиманско општество. „Јас сум 100 проценти убеден дека забраната за носење шамии е антидемократска практика“, рече Шериф Мардин, истакнат либерален социолог, за турскиот весник Хуријет. „Но, јас исто така верувам дека турските жени оправдано размислуваат дека нивниот статус е загрозен.“ 
По најавата од вторникот, универзитетските ректори -- еден од најсилните сектори во секуларната структура на Турција -- повикаа на „итен“ состанок со шефот на турскиот Одбор за високо образование, професорот Ердоган Терзиќ.
„Само [уставните] членови, различни од оние што ги регулираат основите на државата, може да се изменат“, рече Тезиќ по состанокот. „Кворумот потребен за уставните амандмани во фаза на предлог или дискусија, кој е различен од обичните закони, ја покажува потребата измените да бидат направени во консензус помеѓу политичките партии.“
„Секој треба да го знае своето место“, рече Ердоган како одговор на изјавата на ректорот. „Должност на парламентот е да прави закони, а не на ректорите.“
Владејачката Партија на правдата и развојот (АКП) беше критикувана дека има „тајна исламска агенда“, од страна на некои секуларисти во Турција. Овие критики кулминираа кога Ердоган објави дека министерот за надворешни работи, Абдула Ѓул, е изборот на партијата за претседател. По протестите и двата неуспешни избори, Ѓул ја повлече својата кандидатура, и земјата одржа предвремени избори во јули. Гласањето заврши со победа на АКП на Ердоган, и избор на Ѓул за претседател.
„Отсекогаш знаевме дека АКП сакаше да ја укине забраната за носење шамии, но демократијата е исто онолку прашање на стилот, колку е и прашање на институции. Ќе беше подобро ако [Eрдоган] помалку ја игнорираше секуларната загриженост во оваа земја“, рече Хакан Алтинај, шеф на институтот Отворено општество, продемократска група во Истанбул.
