26/09/2008
TИРАНА, Албанија -- Загриженоста на Eвропската комисија (ЕК) во врска со изборниот законик на земјата и личните карти предизвикаа реакции од страна на парламентарните групи на владејачката Демократска партија (ДП) и најголемата опозициска партија, Социјалистичката партија (СП) во четвртокот (25-ти септември). Шефицата на парламентарната група на СП, Валентина Лескај, рече дека владејачката коалиција е одговорна за издавањето електронски лични карти и завршувањето на изборните реформи. „[Премиерот Сали] Бериша веќе води кампања да се гласа со користење на личните карти, но не одреди краен рок за финализирање на овој процес“, рече Лескај. Заменик-претседателот на ДП, Астрит Патози, рече дека изборните реформи се движат во вистинската насока и владејачкото мнозинство е целосно посветено на нивното комплетирање.
Во другите вести од четвртокот, опозициските партии останаа поделени околу стратегијата против владата откако водачот на СП, Еди Рама, го критикуваше Илир Мета, водачот на Социјалистичкото движење за интеграција. Рама во четвртокот ги опиша политичките чекори на Мета како „некомпетентни и застарени“. Опозицијата не може да изврши притисок владата да се повлече со тоа што ќе ги бојкотира парламентарните седници, туку со претставување на алтернативи, рече Рама. (Шекули, Коха Јоне, Газета шкиптаре - 26/09/08; Топ ченал, Телеграфи, ББС - 25/09/08)
