12/10/2010
Претседателот на Европскиот парламент, Јержи Бузек, во неделата (10-ти октомври) ја отпочна тридневната посета на Кипар, во обид за поттикнување на напорите за изнаоѓање решение на долготрајниот кипарски спор. Бузек се состана со претседателот Деметрис Христофиас и други високи претставници. Тој, исто така, отпатува за турскиот дел од поделениот остров да одржи разговори со водачот на кипарските Турци, Дервиш Ероглу. Комесарот за проширување на ЕУ, Стефан Фуеле, се очекува да го посети Кипар в среда.
*** 
Германската канцеларка Ангела Меркел во понеделникот (11-ти октомври) беше во Бугаријa, каде што се состана со премиерот Бојко Борисов на разговори околу серија прашања од заеднички интерес, вклучително и влезот на Бугарија во Шенген зоната. Канцеларката, исто така, се состана со претседателот Георги Парванов. Меркел во вторникот отпатува за Букурешт.
*** 
 Tурскиот премиер Реџеп Тајип Ердоган во понеделникот (11-ти октомври) беше во Сирија, на разговори за безбедносните прашања и регионалната соработка против забранетата Курдистанска работничка партија (ПКК). Во вторникот Ердоган отпатува за Пакистан, кој е погоден од поплави. 
*** 
Словенечкиот премиер Борут Пахор и неговиот црногорски колега Мило Ѓукановиќ се состанаа во Љубљана во петокот (8-ми октомври), каде што искажаа пофалби за нивото на билатералните економски и политички односи и ја потврдија својата поддршка за интеграцијата на ЕУ во западен Балкан. Ѓукановиќ рече дека неговата земја очекува да добие кандидатски статус во ЕУ во ноември. Пахор рече дека „проширувањето ќе донесе полза не само за земјите од југоисточна Европа, туку и за ЕУ“. 
*** 
Германската канцеларка Ангела Меркел и турскиот премиер Реџеп Тајип Ердоган во саботата (9-ти октомври) во Берлин се согласија дека се потребни повеќе напори за подобрување на интеграцијата на турското малцинство од 2,5 милиони во Германија. „Сé уште постојат јасни проблеми кои сакаме да ги решиме кога станува збор за интеграцијата“, истакна Меркел, додавајќи дека Анкара покажала „голема желба да помогне колку што може и да застане покрај нас на конструктивен начин“.
*** 
 Tурција и Кина во петокот (8-ми октомври) постигнаа осум договори за зајакнување на билатералната трговија и соработка во инфраструктурните проекти, транспортот и културната размена. Кинескиот премиер Вен Јиабао, кој беше во последна посета на својата европска турнеја која ги вклучи Грција, Белгија и Италија, се состана со својот турски колега, Реџеп Тајип Ердоган, во Анкара. Ердоган рече дека билатералната соработка во врска со меѓународните прашања е „за пример“, додека Вен потврди дека Кина ја признава зголемената регионална и светска моќ на Анкара. 
*** 
Папата Бенедикт Шеснаесетти се состана со хрватскиот претседател Иво Јосиповиќ во Ватикан во саботата (9-ти октомври), на разговори околу серија прашања од заеднички интерес. Папата вети поддршка за кандидатурата на Хрватска за пристапување во ЕУ. Двајцата претставници, исто така, разговараа за важноста на одржувањето на „христијанскиот идентитет“ на претежно римокатоличката Хрватска. Други теми на разговорите беа ситуацијата на Хрватите во Босна и Херцеговина и враќањето на бегалците. 
*** 
Главниот преговарач на  Хрватска во ЕУ, Владимир Дробњак, вели дека земјата треба да се фокусира на затворањето на шесте од 11 преостанати отворени поглавја од своите преговори со ЕУ. Неговиот коментар уследи по состанокот со комесарот за проширување на ЕУ, Штефан Филе, во Брисел во четвртокот (7-ми октомври). Тој рече дека разговорите со Унијата се „на добар пат“ и се доближуваат до завршеток. 
 (Разни извори -- 5/10/10-12/10/10)  
