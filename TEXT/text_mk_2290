06/06/2005
(Амнести интернешнал - 06/06/05)
„Амнести интернешнал“ во понеделникот (6-ти јуни) побара од Советот за безбедност на ОН да го продолжи мандантот на Меѓународниот кривичен трибунал за поранешна Југославија (МКТЈ) и да обезбеди средства за реализирање на неговите задачи. Ако не биде продолжен рокот за завршување на активностите на МКТЈ до 2010 година, правдата би можела да биде сериозно компромитирана, предупредува оваа организација. 
„На илјадници лица сé уште не им е судено за воени злосторства, злосторства против човештвото и геноцид вршени за време на распадот на Југославија, кога се случија жестоки насилства“, се вели во извештајот на директорот на „Амнести интернешнал“ за Европа и Централна Азија, Никола Дакворт. „Стотици илјадници бегалци сé уште не можат да се вратат во своите домови и да добијат целосен надомест за штетите.“ 
Изјавата е дадена пред состанокот на Советот за безбедност следната недела, за време на кој главниот обвинител на МКТЈ, Карла дел Понте, и претседателот на Трибуналот, Теодор Мерон, ќе ги презентираат извештаите за спроведувањето на стратегијата за завршување на работата. Според предвидениот распоред, сите отпочнати судски процеси треба да бидат завршени до 2008 година, а сите жалби до 2010 година, кога судот засекогаш ќе биде затворен. 
Според „Амнести интернешнал“, само 37 од сите обвинети од страна на МКТЈ добиле конечна пресуда за своите улоги во воените злосторства извршени за време на балканските конфликти во 1990-тите, а десетмина осомничени сé уште се наоѓаат на слобода. Помеѓу нив се и тројцата најбарани обвинети од страна на МКТЈ, поранешниот водач на босанските Срби, Радован Караџиќ, неговиот воен командант, Ратко Младиќ, и пензионираниот хрватски генерал, Анте Готовина. 
Дел Понте „јасно посочи дека ако тие не бидат уапсени и предадени во следните неколку месеци, можеби ќе биде потребно да се ревидираат одредените датуми на стратегијата за завршување со работата“, рече Дакворт. 
За сретнување на крајниот рок во 2010 година, канцеларијата на Дел Понте неодамна побара десет случаи од пониско ниво за 18 обвинети да им бидат предадени на националните судови во соодветните поранешни југословенски републики. Оваа одлука има за цел олеснување на товарот на судовите за тие да може да се фокусираат на обвинетите од повисок профил. 
„,Амнести интернешнал’ смета дека стратегијата за завршување на работата на Трибуналот се чини дека во најголем дел е диктирана од финансиските ограничувања кои се под влијание на променливиот геополитички амбиент, и се заснова на претпоставката дека локалните судови во поранешните југословенски републики имаат капацитет да ги продолжат задачите на Трибуналот“, вели оваа група за права. 
Групата тврди дека стратегијата на завршување на работата игнорира некои „клучни факти“ и, затоа, треба да биде проверена. Помеѓу нив е неапсењето и непредавањето на обвинетите од страна на поранешните југословенски републики и континуираниот недостаток на политичка волја помеѓу нивните власти за испитување и судење на сите воени злосторства што произлегуваат од конфликтите во 1990-тите. Покрај тоа, „Амнести интернешнал“ вели дека домашното законодавство за воените злосторства честопати не е во согласност со меѓународното право, заштита на жртвите и сведоците генерално не постои или не е доволна, а одредбите за обештетување се несоодветни. 
„Сé додека властите во земјите на територијата на поранешна Југославија не се подготвени или не се во состојба да се справат со прашањето на неказнетоста на воените злосторства, злосторствата против човештвото и геноцидот, задача на меѓународната заедница е да обезбеди спроведување на правдата, како на меѓународно, така и на национално ниво, како во земјите на поранешна Југославија, така и во другите земји“, рече Дакворт. 
