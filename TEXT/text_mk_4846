30/09/2009
(AФП, ЕФЕ, ХИНА, Шведско претседателство на ЕУ - 29/09/09; Европски глас - 24/09/09)
Политичката ситуација во Босна и Херцеговина (БиХ) и понатаму е сложена, така што сега засега нема да има промени во мандатот на ЕУФОР, рече во вторникот (29-ти септември) шефот за надворешна политика на ЕУ, Хавиер Солана.
Но, планирањето на транзицијата од актуелната извршна војска во „неизвршна“ мисија која ќе има задача да ги обучува и подготвува војниците во владата на БиХ е во тек, рече тој во Гетеборг.
„Имаме големи надежи дека ова може да се случи во блиска иднина“, изјави Солана за новинарите на прес-конференцијата по завршувањето на дводневниот неформален состанок на министрите за одбрана на ЕУ во најголемиот град во Шведска. „Но, знаеме дека работата во Босна и Херцеговина бара одредени напори и бара да бидеме внимателни во врска со домашната политичка ситуација.“
Домаќин на разговорите во Гетеборг беше шведскиот министер за одбрана, Стен Толгфорс, чија земја моментно претседава со ЕУ.
Францускиот генерал Хенри Бентегат, шеф на воениот комитет на ЕУ, ги повтори зборовите на Солана. 
„Безбедноста владее, но политичката ситуација е ноќна мора“, изјави за новинарите Бентегат, на маргините од состанокот.
ЕУФОР, кој беше формиран во декември 2004 година, првично броеше 6.300 војници. Истиот беше намален на околу 2.300 војници, чија главна задача е да го спречи враќањето на насилството и да придонесе за побезбедна и посигурна ситуација на теренот. 
Неименуван дипломат на ЕУ за новинарите во вторникот изјави дека плановите се ЕУФОР да „се намали на 200 до 300 припадници“, чија единствена улога ќе биде да обезбедуваат обука и менторство за безбедносните сили на БиХ. 
„За ЕУ да донесе ваква одлука, ќе ѝ требаат бројни гаранции“, истакна Бентегат. Тој ги наведе континуираните взаемни обвинувања и недостатокот на соработка меѓу бошњачката, српската и хрватската заедница во БиХ, како причина за одложувањето на трансформацијата на ЕУФОР.
Солана посочи дека ЕУ ќе го ревидира ова прашање откако Советот за спроведување на мирот ќе се состане во ноември. Меѓународото тело што го надгледува мировниот процес во БиХ се очекува да расправа за можното затворање на Канцеларијата на високиот претставник (ОХР) и да ги пренесе нејзините должности на Специјалниот претставник на ЕУ (ЕУСР).
„Ќе зависи од тоа колку брзо ОХР ќе биде трансформирана во ЕУСР за да видиме како ќе ја трансформираме и извршната мисија која сé уште ја имаме од воена во -- како што ја нарекуваме -- неизвршна мисија“, рече Солана на заедничката прес-конференција во вторникот со Толгфорс. 
Минатата недела високиот претставник Валентин Инцко, кој, исто така, има исто така ја има и позицијата на ЕУСР во БиХ, и оперативниот командант на ЕУФОР, генерал Џон Мек Кол, ги информираа безбедносните претставници на ЕУ за актуелната ситуација. 
Иако е во голема мера стабилна, европските трупи се сé уште потребни на терен како „резервна мерка“ во случај на зголемување на политичките тензии, рече Инцко, според извештајот на бриселскиот неделник Европски глас, објавен на неговата веб-страница минатиот четврток. 
„Политиката на ЕУ е јасна“, рече Солана во вторникот. „Сакаме да видиме трансфер од Меѓународен висок претставник во Специјален претставник на ЕУ, мислејќи и верувајќи дека најдобрата цел ... која народот во Босна и Херцеговина може да ја има е да стане дел од ЕУ.“ 
