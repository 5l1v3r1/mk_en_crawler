19/10/2005
(Journal of Turkish Weekly, Стандардњус, Монитор, ВОА - 19/10/05; Трансперенси интернешнал, ББС, Макфакс, ХИНА, БЕТА, ФОКУС, Софиска новинска агенција, Медиапул, Дневник, SEE Security Monitor - 18/10/05; Советот на Европа - 14/10/05)
Нивото на корупција и понатаму е високо во Југоисточна Европа (ЈИЕ), се вели во овогодинешната студија за индексот на корупција од страна на „Трансперенси интернешенал“ (ТИ) во 159 земји. 
Според Индексот на перцепција на корупцијата (ИПК) за 2005 година, објавен во вторникот (18-ти октомври), Исланд, Финска и Нов Зеланд се најнекорумпирани земји од испитаните. На дното на лисата се наоѓаат некои од најсиромашните земји во светот, како на пример: Бангладеш, Чад и Турменистан. 
ИПК претставува комбинирана студија, која ги земе предвид перцепциите на бизнисмените и аналитичарите во земјите, како на оние што живеат во земјата, така и на оние однадвор, и истата анализира 16 различни анкети од десет независни институции. Земјите во студијата се рангираат врз база на скалата на перцепција од 10 до 0, при што 10 означува најчесни, а 0 најкорумпирани држави. 
Сите земји од ЈИЕ, освен Кипар, имаат помалку од 5,0 поени, со што тие се наоѓаат помеѓу 113-те земји во светот, или помеѓу 70-те отсто од испитаните земји, каде што „корупцијата е присутна во сите аспекти на јавниот живот“, рече претседателот на ТИ, Питер Еиген. 
Од земјите во ЈИЕ најдобра е состојбата во Грција, односно со 4,3 поени таа се рангира на 47-мото место во светот, пред Бугарија, која се рангираше на 55-тото место со 4,0 поени. Турција се рангираше на 65-тото место со 3,5 поени, Хрватска е на 70-тото место со 3,4 поени, додека Романија е 85-та со 3,0 поени. 
Турција, која доби 3,2 поени во минатогодишниот ИПК беше рангирана помеѓу оние земји и територии кои покажале „забележителни подобрувања“. Во споредба со индексот од 2004 година оваа година Бугарија доби 0,1 поени помалку, додека Хрватска и Романија имаа по 0,1 поени повеќе. 
Босна и Херцеговина (БиХ), Србија и Црна Гора, Македонија и Албанија се помеѓу 70-те земји со помалку од 3,0 поени, што покажува „раширена корупција која претставува сериозна закана за институциите, како и за социјалната и политичката стабилност“. 
Со 2,9 отсто БиХ се рангираше на 88-тото место, по што следи Србија и Црна Гора на 97-мото место со 2,8 поени и Македонија на 103-тото место со 2,7 поени. Со 2,4 поени Албанија се наоѓа во најлоша позиција помеѓу земјите од ЈИЕ, на 126-тото место. Во споредба со ИПК од минатата година БиХ и Албанија забележале најголем пад од 0,2 поени, односно 0,1 поени, додека Србија и Црна Гора има мало зголемување од 0,1 поени. Македонија останува со истите поени. 
Лошите резултати, според ТИ, не треба да послужат како основа за казнување на земјата или одбивање на поддршката за подобрување на развојот на нејзините луѓе. Токму спротивното, тие треба да се толкуваат како сигнал дека нивната структурна состојба се влошува и дека им е потребно итно внимание. 
„Корупцијата е главна причина за сиромаштијата, како и бариера за нејзиното надминување“, рече Еиген во вторникот на презентацијата на ИПК за 2005 година. „Двете зла се надополнуваат меѓусебно, затворајќи ги своите народи во круг на мизерија. Потребна е енергична борба против корупцијата ако се сака да се постигне вистинска разлика со ослободување на луѓето од сиромаштијата.“
На претпријатијата, вклучувајќи ги и оние со седишта во богатите земји, „премолчено или експлицитно им се дозволува да го потхрануваат барањето за корупција со постојан прилив на поткуп“ - практика која земјите со низок и висок приход мора да направат напори да ја прекинат, вели Еиген. 
На меѓународната конференција за борбата против корупцијата минатата недела во Бугарија официјален претставник на Советот на Европа рече дека секое претпријатие кое работи во Централна и Источна Европа одвојува околу 2,2 отсто од своите буџетски ресурси за мито. 
Опишувајќи ја корупцијата како „ладна, пресметана кражба на можностите за мажите, жените и децата, кои се најмалку способни да се бранат себеси“, генералниот директор на ТИ, Дејвид Нусбаум, ги повика водачите да „ги исполнат своите ветувања за обезбедување на посветеност и ресурси за подобрување на управувањето, транспарентноста и одговорноста“. 
