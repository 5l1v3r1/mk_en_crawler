10/03/2005
(АП, АФП, ББС - 09/03/05)
На церемонијата на отворање на судот за воени злосторства во средата (9-ти март) во Босна и Херцеговина (БиХ) присустуваше претседателот на Меѓународниот кривичен трибунал за поранешна Југославија (МКТЈ), Теодор Мерон, и главниот обвинител на ОН за воени злосторства, Карла дел Понте. Отворањето на судот во старата касарна на Југословенската армија во Сараево беше придружено со силно обезбдување. 
„Јасно е дека ќе има голем број предизвици и пречки, но ќе го имате тој луксуз да немате крајни рокови за завршување на задачата“, рече Дел Понте во средата. Таа предупреди дека „се потребни огромни напори и кристално јасна правичност за да се уништат сомневањата, предрасудите и недостатокот од доверба“ во локалното судство. 
„На многу начини вашата задача ќе биде потешка, бидејќи ги немате овластувањата на меѓународниот Трибунал. Сепак, вашите овластувања и моќ се дури и поголеми бидејќи ова е ваша земја“, додаде таа.
Високиот претставник на меѓународната заедница во БиХ, Педи Ешдаун, рече дека овој локален суд претставува „главниот чекор напред кон целосната сувереност“, под услов земјата да биде целосно способна да ги спроведе случаите на воени злосторства. „Ова претставува огромен чекор напред во обезбедувањето на практичниот капацитет на БиХ за примена на правдата“, рече Ешдаун. „Она што Хаг го започна, БиХ ќе го заврши.“
Досега на локалните судови во регионот им беше дозволено да водат само помали случаи со претходно одобрение од страна на Трибуналот на ОН. Од средата, судот на БиХ ќе биде прв во регионот што ќе го спроведува целиот процес во рамките на земјата. Судот за воени злосторства во БиХ се очекува да му го олесни товарот на МКТЈ, преземајќи дел од неговите случаи и овозможувајќи му на судот на ОН -- кој треба да се затвори во 2010 година -- да се концентрира на осомничените од највисок ранг. 
На почетокот, во судот ќе бидат ангажирани меѓународни судии и обвинители, а локалните правници постепено ќе ги преземаат должностите. Следниот месец УНДП и јапонската Влада ќе започнат со обука на правни професионалци и официјални претставници за спроведување на законот во рамките на новата структура. Србија и Хрватска се надеваат дека во иднина ќе го следат примерот на БиХ. 
Предавањето на првите случаи на новиот суд во Сараево се очекува наскоро. „Ова би можело да го излечи нашето општество“, рече Мирсад Токаца, шеф на државната комисија за собирање на факти за воените злосторства во БиХ. „Хашкиот трибунал беше физички премногу далеку од жртвите“, рече тој.
