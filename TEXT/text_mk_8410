13/07/2011
(Веб-страница на македонскиот претседател, АФП, Ксинхуа, МИА, Сител, Телма - 12.07.11; американски Стејт департмент - 11.07.11)
Македонскиот претседател Ѓорге Иванов, албанскиот претседател Бамир Топи, црногорскиот претседател Филип Вујановиќ и косовската претседателка Атифете Јахјага присуствуваа на регионалниот самит што се одржа во Охрид во вторникот (12-ти јули). 
Четворицата шефови на држави истакнаа дека начинот да се забрза евроатланската интеграција на регионот е со зајакнување на економската соработка, поддршка на слободното движење на луѓе и капитал, промовирање на претприемништвото и зајакнување на регионалните инвестиции. 
Иванов истакна дека целта на годишните состаноци е забрзување на развојот на четирите држави, но исто така и придонес за стабилноста, безбедноста и благосостојбата на Балканот во целина.
„Она што треба да не обедини е нашата иднина, и затоа сите овие состаноци треба да претставуваат поттик за сите парламенти, влади, стопански комори, невладини организации и образовни институции да се погрижат ова што го правиме ние на претседателско ниво да го почувствуваат и граѓаните“, рече Иванов.
„На патот кон исполнувањето на нашите стратешки цели -- членството во ЕУ и во НАТО -- ние ги исполнуваме стандардите, што создава компатибилност на нашите општества, поголема сигурност за нашите граѓани и извесна иднина“, додаде тој. 
Вујановиќ, чија земја ќе биде домаќин на следниот регионален самит, рече дека ќе ја покани Србија да се придружи на собирот. Тој рече дека разговорите треба да се придружени со дијалог „на највисоко ниво и под патронат на ЕУ“ меѓу косовската претседателка Атифете Јахјага и нејзиниот српски колега, Борис Тадиќ. Тадиќ одбива да присуствува на какви било настани каде што Косово е покането како независна држава. 
Јахјага, исто така, изрази надеж дека на овие претседателски состаноци ќе им се приклучат шефовите на држави од остатокот на регионот, посочувајќи дека соработката ќе ја забрза нивната евроатланска интеграција.
Топи се согласи дека постои нова реалност на Балканот денес и дека регионот повеќе не може да се гледа како во минатото. 
Тој изрази надеж дека ќе се случи природна промена во ставот на Србија кон Косово и посака да види конкретни резултати во дијалогот меѓу двете земји. „Можеме само да го поддржиме овој дијалог, кој ќе донесе повеќе мир, помалку тензиии поголема соработка меѓу земјите“, рече Топи.
Во меѓувреме, американската државна секретарка Хилари Клинтон и шефицата за надворешна политика на ЕУ, Кетрин Ештон, се согласија на состанокот во Вашингтон во понеделникот дека нормализирањето на врските и градењето на доверба во дијалогот Белград-Приштина ќе го отвори нивниот пат за европска иднина. 
„Неодамнешните договори меѓу Косово и Србија во дијалогот олеснат од ЕУ, се позитивен и взаемно корисен чекор. Но, ова е само почеток. Сега договорите мора да се спроведат, и мора да видиме поголем напредок, особено во северниот дел од Косово“, рече Клинтон на маргините од состанокот на блискоисточниот квартет. 
Ештон се осврна на нејзиниот состанок минатата недела со косовскиот премиер Хашим Тачи во Брисел.
„Говоревме за потенцијалот на она што се обидуваме да го сториме со разговорите, што всушност значи олеснување на животот на практичен начин за луѓето од северниот дел од Косово ... и наоѓање начин да се изгради доверба, за да можеме да се придвижиме напред со нив кон иднината, која за двете лежи во ЕУ“, рече таа. 
