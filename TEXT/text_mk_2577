19/09/2005
Од Ерлис Селимај за Southeast European Times во Тирана -- 19/09/05
Високи функционери од Србија и од Косово во петокот (16-ти септември) разговараа на состанокот инициран од страна на претставникот на ОН за спроведувањето на стандардите во Косово, Каи Еиде, кој се очекува да даде зелено светло за клучните разговори околу конечниот статус. Косово сака да стане независно од Србија, додека Србија инсистира дека тоа треба да остане српска покраина. 
Разговорите помеѓу министрите за локална власт на Косово и Србија - Лутфи Хазири и Зоран Лончар - беа окарактеризирани како деловни и пристојни, фокусирани на некои од понеконтроверзните прашања кои го спречуваат трајниот мир во Косово, како што се реформите во локалната власт и враќањето на десетиците илјадници Срби и други малцинства кои ја напуштија покраината по војната. 
Тие, исто така, разговараа и за враќањето на имотните документи, кои српските власти ги зедоа додека им ја предаваа контролата во покраината на силите предводени од НАТО и на администрацијата на ОН, објавија властите. 
Еиде рече дека состанокот претставува позитивен чекор и дека двајцата министри се согласиле да разговараат за прашањата заеднички. „Не можеме да очекуваме од овој состанок да се постигне решение за тешките прашања. Ако тоа беше можно целиот процес ќе беше пократок. Но, мислам дека е важно сите елементи да се стават на маса и дека разговорите беа отворени и искрени“, изјави тој за новинари. 
Аналитичарите велат дека Косово - кое се наоѓа под управа на ОН од 1999 година - прави напори за да ја покаже подготвеноста за соработка со цел да се види дека е подготвено за разговорите околу статусот со поддршка на ОН. 
Соседна Албанија внимателно ги следи настаните на Косово во текот на изминативе години и ја поддржува неговата независност. 
„Сметаме дека е време да се заклучи оти независноста претставува најдоброто решение. Независно Косово ќе понуди повеќе безбедност и стабилност во балканскиот регион“, рече албанскиот претседател Алфред Мојсиу во врска со иднината на покраината за време на самитот на ОН во Њујорк. 
