02/12/2004
(Ромпрес - 02/12/04; АФП, Ројтерс, ББС, CNN, Скотсмен, РФЕ/РЛ, Ајланд онлајн, Медиафакс - 01/12/04)
Романскиот опозициски водач Трајан Басеску во средата (1-ви декември) изјави дека ќе ги прифати официјалните резултати од претседателските и парламентарните избори во неделата и нема да се повлече од претседателската трка. 
„Ако државните институции донесат одлука дека изборите се важечки, ќе ја прифатам таа одлука и ќе учествувам во вториот круг од претседателските избори“, рече Басеску, претседателскиот кандидат на главниот сојуз на центарот помеѓу Национал-либералната партија (ПНЛ) и Демократската партија (ПД). 
Во вторникот сојузот повика на повторување на двата избори, тврдејќи дека тие поминале со фалсификување на скоро половина милион гласови во корист на владејачката Социјалдемократска партија (ПСД) на премиерот Адријан Настасе. Централното изборно биро (ЦЕБ) го отфрли барањето, велејќи дека секакви нерегуларности кои можеби се случиле се резултат на грешки во пребројувањето. 
„Трајан Басеску мора да признае дека ги загуби овие избори“, рече Настасе, кандидатот на ПСД за претседател. Тој го обвини водачот на ПД дека фрлил дамка на имиџот на земјата во странство. 
Сојузот помеѓу ПСД и Хуманистичката партија (ПУР) победи на изборите за долниот дом со 36,61 отсто од гласовите, според финалните изборни резултати објавени во средата. Сојузот ПНЛ-ПД е втор со 31,3 отсто од гласовите. Други две партии што го исполнуваат неопходниот праг од 5 отсто се Партијата за голема Романија (ПРМ) со 12,92 отсто од гласовите и Унгарската демократска федерација на Романија (УДМР) со 6,17 отсто од гласовите. Сојузот ПСД-ПУР води, исто така, и за Сенатот, со 37,12 отсто. Сојузот ПНЛ-ДП доби 31,77 отсто од гласовите, ПРМ 13,63 отсто, а УДМР 6,23 отсто. 
Настасе, кој освои 40.94 отсто од гласовите на претседателските избори, води за седум процентни поени пред Басеску. Одѕивот изнесуваше 58,5 отсто од лицата со право на глас. 
Настасе и Басеску ќе се соочат во вториот круг на изборите на 12-ти декември. 
Ниту една коалиција или партија кои учествуваа на парламентарните избори не освои мнозинство за да може да може да владее самостојно и Романија се чини дека се движи кон парламент кој ќе „виси на конец“. 
Ако сојузот ПСД-ПУР, кој најверојатно ќе освои 57 од 137-те места во Сенатот, направи коалиција со УДМР, која се очекува да освои 11 места, ним, повторно, ќе им недостига едно место за мнозинство, објави Радио Слободна Европа/Радио Слобода во својата анализа. Бидејќи владејачка коалиција со националистичката ПРМ нема да биде поздравена од Запад, аналитичарите сметаат дека ПСД, најверојатно, ќе се обиде да привлече пратеници од таа партија во своите редови. Друго можно сценарио е социјалистите да побараат парламентарна поддршка од членовите на ПД на Басеску, како што, наводно, навести и самиот Настасе. 
Но, влада може да се формира само откако ќе биде избран претседател. Според уставот, ако ниту една партија во Парламентот нема мнозинство, претседателот има право да го наименува за премиер секој кој има реална шанса за формирање на мнозинство. 
Кандидат на ПСД за премиерското место е министерот за надворешни работи во заминување, Мирчеа Џоана. Сојузот ПНЛ-ПД, наводно, го наименува Калин Попеску-Паричеану за свој кандидат за местото. 
Изборите се одржуваат додека Букурешт се труди да ги заврши своите преговори со ЕК за пристап. АФП го цитира портпаролот на Европската комисија во средата дека Брисел ги забележал обвинувањата за фалсификат на изборите. 
