07/07/2010
СОФИЈА, Бугарија -- Бугарската и руската влада во вторникот (6-ти јули) посочија дека се подготвени да соработуваат во енергетскиот сектор. Претставниците на двете земји се состанаа во Софија на разговори за заеднички енергетски проекти, вклучително и за предложената втора нуклеарна централа во Белене и гасоводот за природен гас Јужен тек, како и за нови договори за дотур на гас. Тие договорија патоказ за изградбата на централата Белене; целите вклучуваат изнаоѓање европски инвеститори, одредување на цената, одлучување за финансиските средства, и детали околу тоа каде произведената енергија ќе се продава и по која цена. Бугарскиот премиер Бојко Борисов рече дека двете страни постигнале договор со кој цената на проектот е одредена на 7 милијарди евра. Ова е 3 милијарди евра повеќе од првичната проценка. Некои експерти велат дека конкретната цена ќе биде близу 10 милијарди евра.
Што се однесува до гасоводот за природен гас Јужен тек, двете страни треба допрва да се договорат дали постојните цевки ќе бидат вклучени во мрежата на проектот. Борисов рече дека преговорите ќе продолжат подоцна оваа недела во Москва. (Стандард, Бизнисвик, Новините, БНТ, Ројтерс - 06/07/10)
