16/07/2012
Бојана Миловановиќ за Southeast European Times во Белград -- 16.07.12 
Кога српскиот министер за надворешни работи, Вук Јеремиќ, ќе ја претставува Србија како претседател на Генералното собрание на ОН оваа есен, тој ќе живее во лукзусен стан во Њујорк, кој чини 12.000 евра месечно.
Додека просечната месечна плата во Србија изнесува околу 285 евра, Јеремиќ бара месечна плата од скоро 23.000 евра, плус надоместок за домување, за неговиот едногодишен мандат на раководната функција во ОН, според извештаите на медиумите. Владата одвои првично 2,4 милиони евра за финансирање на неговата плата и животни трошоци во Њујорк, како и за персоналот што ќе му помага. Други пари ќе бидат одвоени за покривање на неговите трошоци и плата од јануари до септември следната година.
Драган Ѓилас, градоначалникот на Белград и колега на Јеремиќ од Демократската партија (ДП), рече дека одвоената сума е „срамна“.
„Сигурен сум дека Јеремиќ може да ја врши задачата за која беше избран со месечна плата пониска од онаа што си ја одреди за себе, и дека може да живее во многу поскромен стан од оној што го избра“, рече Ѓилас.
Јеремиќ ги нарече изјавите на Ѓилас „демагошки испад“, како и „прв истрел во борбата за иднината и душата на Демократската партија“.
„Претседавањето на Србија со ОН, несомнено, ќе чини пари ... Сите врати на светот, политички и економски, ќе бидат отворени за Србија. Тоа е чест која носи одредена цена“, рече Јеремиќ. 
Дејан Вук Станковиќ, политички аналитичар и соработник во Институтот за социјални науки, исто така, рече дека парите се несоодветни за претседателствувањето на Јеремиќ, особено во време кога Србија се соочува со големи економски и буџетски предизвици. 
„Сето ова се случува во време на општ буџетски недостиг, кога се предлага затегнување на појасот на буџетските корисници, особено вработените во јавниот сектор и пензионерите. Во време кога и онака малите плати и пензии мора да се намалат уште повеќе, некој зема милиони долари за да претседава со Генералното собрание на ОН“, рече Станковиќ за SETimes. 
Тој додаде дека претседавањето ќе служи повеќе за личната промоција на Јеремиќ, отколку за Србија, како и дека позицијата нема да води до дипломатски пресврт за Србија. 
„Ако говориме за соодносот меѓу инвестираните средства и евентуалната полза, тогаш се работи, всушност, за диспропорција. Тие пари, сигурно, нема да ја подобрат позицијата на надворешната политика на Србија. Тоа ќе му овозможи на Јеремиќ да ужива во луксуз и самопромоција“, рече Станковиќ.
Владимир Гоати, социолог и претседател на Трансперенси Србија, рече дека потегот на Јеремиќ е „необмислен и на работ на разумот“, со оглед на економските проблеми кои ја мачат државата.
„Апсурдно е тоа што една земја која е на раб на банкрот, се однесува расипнички на меѓународно ниво“, рече Гоати за SETimes. 
Тој смета дека целото раководство на ДП, а не само Ѓилас, нејзиниот заменик-претседател, мора да го осудат буџетот на Јеремиќ.
„Овој расипнички потег ќе биде лесна победа за новата влада, која треба да ја формираат од Српската напредна партија, Социјалистите, Обединетите региони на Србија. Мислам дека новата влада, со поддршка на граѓаните, веднаш ќе ја поништи оваа одлука за трошоците“, рече Гоати.
Студентката Милана Стаменковиќ изјави за SETimes дека тие пари може да се потрошат за поважни работи. „Има претерано сиромашни семејства што не можат да се прехранат себеси; ним треба да им се дадат овие средства и да им се помогне“, рече таа.
