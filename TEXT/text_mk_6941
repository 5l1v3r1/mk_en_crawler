17/10/2012
Енди Дабилис за Southeast European Times во Атина -- 17.10.12
Додека се бори со меѓународните кредитори и се соочува со сé поголеми социјални немири поради плановите за наметнување 13,5 милијарди евра кратења и даночни зголемувања, грчкиот премиер Антонис Самарас доживеа лавина политички критики поради украден компјутерски диск кој ги вклучува имињата на 1.991 Грк со 1,5 милијарди евра во вид на депозити во една швајцарска банка.
Датотеките на дискот идентификуваа 24.000 луѓе кои биле депоненти во женевската филијала на ХСБЦ. Иако грчката влада не го направави тоа, другите држави ги користат oвие информации за да ги ловат даночните затајувачи.
Поранешниот грчки министер за финансии, Јоргос Папаконстантину, наводно, го добил дискот во 2010 година од неговата француска колешка, Кристин Лагард, која е сега директорка на Меѓународниот монетарен фонд. Заедно со ЕУ и ЕЦБ, ММФ е дел од Тројката која обезбеди финансиска помош за Грција од 230 милијарди евра во вид на заеми за спас.
Кога неодамна беше објавено дека дискот е исчезнат, наследникот на Папаконстантину, Евангелос Венизелос, тврдеше дека има копии од документите на мемориски стик, кој тој рече дека го предал на кабинетот на премиерот. Венизелос се најде на удар поради тоа што не се обиде да утврди дали имало даночни измами во времето кога тој двојно ги зголеми даноците на доход и на имот и оданочувањето на сиромашните.
Пред Венизелос да преземе дејства, актуелниот министер за финансии, Јанис Стурнарас, вети дека ќе ги пронајде податоците и целата сага ги натера критичарите да се пожалат за уште еден погрешен чекор на грчките власти. Венизелос рече дека не може да користи украдени податоци за покренување истрага, но Лагард рече дека другите европски земји го прават тоа.
Mариос Евривеавис, професор по меѓународни односи на Универзитетот Пантеон во Атина, рече дека ова откритие не ги изненадило Грците.
„Луѓето знаат многу добро дека многу политичари се збогатија со корупција и знаат поголем дел од нив“, рече Евривеавис заSETimes. „На нив [владата] не им треба список на луѓе со депозити во земјите како Швајцарија“, рече тој, додавајќи дека не би било тешко да се добијат информации од грчките банки, од каде што потекнуваат депозитите.
Периодот кога се случи ова откритие е чувствителен, бидејќи напнатата коалиција на Самарас сака да спроведе нови мерки на штедење првенствено насочени кон работниците, пензионерите и сиромашните, додека даночните затајувачи кои должат повеќе од 50 милиони евра во голема мера поминуваат неказнето, поттикнувајќи го чувството на неправда.
Димитри Сотиропулос, доцент на Универзитетот во Атина и соработник-истражувач во Грчката фондација за европска и надворешна политика, рече дека погрешното постапување со т.н. Лагардова листа, може да ја чини поскапо владата, отколку лицата чии имиња се содржат во истата, а која наводно вклучува повеќе бизнис менаџери отколку политичари.
„Имаше невнимание ... кое им овозможи на политичарите да ја скријат ... а има обвинувања и дека тие можеби ја фалсификувале листата“, рече Сотиропулос заSETimes. „Имињата се чуваат во тајност, што уште повеќе ја разгорува лутината.“
Иако целото внимание е насочено кон обидот на Самарас да ја натера тројката да ги ослободи заемите за спас во висина од 31,1 милијарда евра, одвлекувањето на вниманието со листата доведе до шпекулации дека и самата влада можеби е поткопана.
Анкета на 12-ти октомври покажа дека 72 отсто од Грците, уморни од штедењето, повеќе не ја поддржуваат финансиската помош и придружните услови, и покрај предупредувањето на Самарас дека економијата ќе доживее колапс без истите. Околу 79 отсто се сомневаат дека неговата напната коалициска влада, формирана по изборите на 17-ти јуни, ќе го издржи својот четиригодишен мандат.
Танаси Антониу (83), пензиониран шнајдер чија пензија беше скратена три пати, рече дека се откажал од политичарите и богатите во земјата.
„Тие не се патриоти. Тие се предавници поради тоа што ги ставаат парите во Швајцарија“, рече Антониу заSETimes. „Не ги сметам за Грци. Тие ги гледаат само своите сопствени интереси.“
 (Катимерини, 12/10/12, 11/10/12, 8/10/12, 6/10/12, 5/10/12; Њујорк тајмс, 12/10/12)  
