15/12/2009
САРАЕВО, Босна и Херцеговина (БиХ) -- Високиот претставник Валентин Инцко во понеделникот (14-ти декември) ги продолжи мандатите на странските судии и обвинители во Државниот суд на БиХ, и покрај силното противење на босанските Срби. Според одлуката на Инцко, ова судство ќе продолжи да ги води случаите на воени злосторства уште три години, до 31-ви декември 2012 година. Мандатот на меѓународниот персонал требаше да истече на крајот од овој месец. Одлуката на Инцко е непопуларна во Република Српска (РС). Премиерот Милорад Додик вели дека неговата влада нема да ја прифати и ќе бара од парламентот на РС да одржи вонредна седница за ова прашање. Властите на босанските Срби се разлутуваат секогаш кога Инцко ќе прибегне кон своите Бонски ингеренции.
Исто така во понеделникот, Инцко ги измени правилата за да му овозможи на мостарскиот градски совет да избере градоначалник преку просто мнозинство, наместо двотретинско мнозинство. Поради неможноста да се оствари повисокиот праг, ова градоначалничко место е испразнето веќе 14 месеци. (Дневни аваз, Фена, Срна, Онаса, РТРС, Pincom.info, OХР - 14/12/09)
