16/04/2007
Од Давор Коњикушиќ за Southeast European Times во Белград -16/04/07
Како чекор напред во односите помеѓу Хрватска и Србија, беше отворена фериботска линија преку Дунав, помеѓу Вуковар во Хрватска и Вајска во Србија, што ќе овозможи полесно поврзување со војводинскиот град Бач. 
Овој потег има големо симболично значење. Во 1991 година српските сили го жестоко го бомбардираа Вуковар, за време на долготрајната опсада што заврши со негова окупација. Повеќе од една деценија подоцна, градот останува силен потсетник на крвавите години на конфликтот. На голем број поранешни војници на југословенската армија, како и припадници на српските паравоени одреди им се суди за воените злосторства извршени таму.
Со ова линијата Вуковар-Вајска претставува не само историски настан во поглед на помирувањето, туку и придонес за локалните економии. 
Церемонијата на одбележување на отворањето на линијата претставуваше можност делегациите од Хрватска и Србија да разговараат за идните иницијативи. 
„Ние сме соседи и така и ќе остане. Историјата треба да им се остави на историчарите, а политичарите треба да бараат заеднички можности и перспективи за соработка“, рече Бојан Пајтиќ, претседател на Извршниот комитет на Војводина и шеф на српската делегација. 
Во 2006 година трговијата помеѓу Хрватска и Србија изнесуваше само 188 милиони евра, рече Пајтиќ. „Тоа е премалку, и во иднина трговската размена мора да биде поголема“, додаде тој.
Градоначалникот на Вуковарско-Сремскиот округ, Божо Галиќ, ја предводеше хрватската делегација. Во изјавата за новинарите, тој рече дека неговата земја и северниот српски регион Војводина треба да соработуваат -- особено на проектите поврзани со програмите на ЕУ. 
„Политичарите треба да создадат најдобри можно услови за ваква соработка“, рече тој, истакнувајќи дека локалните трговски комори и бизнисмените веќе работат заедно. 
Во февруари градоначалникот на Вуковар Томислав Сота отпатува за Бач за да го потпише договорот за проектот за фериботот со својот српски колега, Томислав Богуновиќ. Тоа беше за првпат еден официјален претставник на Вуковар да ја посети Србија од крајот на конфликтот во 1995 година. 
Воведувањето на фериботската линија е помогнато со околу 1,5 милиони евра од холандската влада, која го купи конкретниот ферибот и ќе се грижи за одржувањето една година. Пред пристигнувањето на бродот, се користи привремен брод.
