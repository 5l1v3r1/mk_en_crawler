19/10/2009
БЕЛГРАД, Србија -- Министерот за труд и социјална политика, Расим Љајиќ, во неделата (18-ти октомври) ја претстави програмата на својата новоформирана партија -- Социјалдемократската партија на Србија (СДП). Како потенцијални партнери тој ги спомена Демократската партија и Социјалистичката партија на Србија. Љајиќ не ја отфрли можноста за евентуална соработка со Српската напредна партија. СДП го поддржува главниот приоритет на Србија -- членството во ЕУ -- и ќе работи на формирање силни државни институции и ефикасна јавна администрација. Нејзиниот прв партиски конгрес ќе се одржи на 12-ти декември. 
Во другите вести од неделата, белградскиот суд нареди 30-дневен притвор за три лица осомничени за шверц со дрога од Јужна Америка за Европа. Тројцата Срби беа уапсени откако членовите на српската Безбедносно-информативна агенција и американската Администрација за борба против дрогата запленија 2,8 тони кокаин во четвртокот. Вредноста на дрогата, запленета во меѓународни води во Јадранското Море, се проценува на 120 милиони евра. (Бета, РТС, Танјуг, Меѓународни Радио Србија - 18/10/09)
