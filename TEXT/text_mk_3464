19/01/2007
(Ројтерс, ДПА, АКИ, Европски парламент, Софиска новинска агенција, Јуропиан војс - 18/01/07; AП, Ројтерс, АКИ, ЕУполитикс - 17/01/07; Софиска новинска агенција - 16/01/07)
Европскиот парламент (ЕП) во четвртокот (18-ти јануари) побара од ЕУ да ги преиспита своите односи со Либија, ако Триполи не ги ослободи петте бугарски медицински сестри и палестинскиот лекар, затворени и осудени на смрт, во контроверзниот случај на инфицирање со ХИВ.
Ако Триполи не преземе чекори за позитивно решение, ЕУ треба да размисли за „ревидирање на заедничката политика на ангажман со Либија во сите релевантни области, како што Унијата ќе смета дека е соодветно“, се вели во заедничката резолуција на членовите на ЕП, усвоена со 567 наспрема 1 глас и седум воздржани гласови. 
Во повторениот судски процес кој заврши на 19-ти декември, шестте медицински лица -- бугарските медицински сестри Кристиана Вулчева, Насја Ненова, Валентина Сиропуло, Ваља Червењашка и Снежана Димитрова, и палестинскиот лекар Ашраф Ахмад Јума -- беа осудени на смрт за намерно инфицирање на 426 либиски деца со ХИВ. 
Здравствените работници беа уапсени во февруари 1999 година, помалку од една година откако пристигнаа во Либија за да им помогнат на пациентите во болницата „Ал фатех“ в Бенгази. Нивното прво судење заврши во мај 2004 година, кога за првпат беа осудени на смрт со стрелачки одред. По бранот шокираност, либискиот Врховен суд ја поништи пресудата и нареди повторување на судскиот процес.
Искажувајќи ја својата „сериозна загриженост“ за основата на која беа судени странските медицински лица и за начинот на кој биле третирани додека биле во притвор, европарламентарците ја осудија пресудата. Тие, исто така, истакнаа дека со влезот на Бугарија во ЕУ на 1-ви јануари, случајот сега се однесува на пет граѓани од блокот на 27 нации. 
Останувајќи на тврдењето дека се невини, бугарските медицински сестри ги повлекоа претходните признанија, инсистирајќи на тоа дека истите биле изнудени со мачење. 
Водечките експерти за сида, меѓу кои и францускиот професор Лук Монтање, еден од откривачите на вирусот ХИВ, велат дека епидемијата во болницата во Бенгази му претходела на доаѓањето на медицинските лица во Либија, за најмалку една година и, најверојатно, била предизвикана од лошата хигиена во зградата. 
Повикувајќи ги либиските власти „да ги преземат неопходните чекори за преиспитување и поништување на смртната казна“, европарламентарците рекоа дека тоа ќе помогне да се исполнат условите за продолжување на заедничката политика на ангажман со оваа земја богата со нафта. 
Тие, исто така, го повикаа либискиот водач Моамер Гадафи „да ги искористи своите овластувања и под итно да ги ослободи затворените медицински лица“.
Во обраќањето на крајот од минатата година Гадафи рече дека шесте медицински лица ќе бидат ослободени ако либискиот државјанин кој одлежува затворска казна во Шкодска за бомбашкиот напад над Локерби во 1988 година, биде ослободен и ако Либија добие финансиска компензација за инфицираните со ХИВ. 
Либија побара секое семејство од 426-те инфицирани деца да добие 10 милиони евра како „крвави пари“. Според исламскиот закон, на тој начин роднините на жртвите ќе можат да им простат на медицинските сестри. 
Бугарија ја отфрли можноста за ваков чекор, велејќи дека тоа би значело признавање на вината. 
„Не постои ни најмал доказ дека овие луѓе се виновни и ЕУ нема да дозволи ниту еден друг случај да биде искористен за влијание“, изјави комесарот за потрошувачки прашања на ЕУ, Меглена Кунева, за Ројтерс. „Тоа е недозволиво.“
