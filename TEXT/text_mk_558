29/10/2004
(Разни извори – 22/10/04 - 29/10/04)
„Туркиш ерлајнс“ потпишаа договор во висина од 2,8 милиони американски долари со „Ербас“ за купување на 36 млазни патнични авиони за обновување на застарената турска флота. Договорот беше потпишан за време на посетата на турскиот премиер Реџеп Тајип Ердоган на Берлин, каде што се состана со германскиот канцелар Герхард Шредер и со францускиот претседател Жак Ширак. 
*** 
 Атина е домаќин на дводневниот форум за соработка во областа на енергијата во Југоисточна Европа (ЈИЕ) од 26-ти до 27-ми октомври. На своето обраќање на конференцијата грчкиот министер за развој Димитрис Суфас објави дека се подготвува стратешки план за создавање на единствен пазар на енергија за ЈИЕ. Примарниот договор на министерско ниво се очекува на почетокот од декември. 
*** 
Првиот круг разговори помеѓу македонската Влада и ММФ за потпишување на нов договор заврши на 26-ти октомври во Скопје. Деталите од разговорите не беа откриени, освен порастот на БДП за 2005 година, кој е одреден на 3,8 отсто. Договорот, најверојатно, ќе биде потпишан следната пролет. 
*** 
Директорот на Светската банка за Турција, Ендрју Воркинк, на 27-ми октомври објави дека банката ќе й додели на Турција 1,3 милијарди американски долари во рок од една година. Средствата ќе бидат обезбедени во рамките на новата Стратегија за помош на земјата на Светската банка за Турција, која го покрива периодот 2004-2006 година и достигнуваат висина од вкупно 4,5 милијарди американски долари. 
*** 
Три странски кандидати -- „Алфа банка“ на Грција, „Сосиете женерал“ од Франција и Унгарската банка ОТП - поднесоа индикативни понуди на тендерот за приватизација на српската „Јубанка“, како што објавија официјални претставници на Владата. Сега се очекува кандидатите да ги поднесат своите понуди до крајот на октомври. Името на купувачот се очекува во ноември. 
*** 
Агенцијата за гаранции на мултилатералните инвестиции на Светската банка, во соработка со австриската Експортна кредитна банка, започнаа нова програма за европските инвеститори во Западен Балкан. Програмата „Јуропиан инвестор аутрич“ ќе ги поврзе потенцијалните инвеститори и инвестициските можности во земјите од регионот, меѓу кои и Албанија, Босна и Херцеговина, Хрватска и Србија и Црна Гора. 
*** 
 Индустриското производство на Република Српска (РС) се зголеми за 8,4 отсто во период од една година од јануари до септември 2004 година, како што покажаа последните податоци од статистичкото биро на РС. Најголем пораст е постигнат во металопреработувачката индустрија, каде што производството се зголеми скоро петкратно, во споредба со истиот период минатата година. 
*** 
Генералниот секратар на ЕБРД, Џони Акерхолм, ја започна својата посета на Србија и Црна Гора на 27-ми октомври, како дел од кампањата на ЕБРД за промовирање на дијалогот и соработката во Западен Балкан. Акерхолм ќе оствари разговори во Белград и Подгорица со претставниците на државната заедница, како и на двете републики во нејзиниот состав. 
