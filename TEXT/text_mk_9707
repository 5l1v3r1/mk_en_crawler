20/02/2013
Мики Трајковски за Southeast European Times во Скопје -- 20.02.13
Властите во Македонија и во Косово се сигурни дека новиот договор кој им овозможува на граѓаните да добиваат пензија за работата преку границата, ќе биде важен за жителите на двете држави.
Договорот потпишан во февруари ги опфаќа македонските граѓани кои работеле во Косово и косовските граѓани кои работеле во Македонија кога двете држави беа дел од поранешна Југославија, која се распадна во декември 1998 година. Ќе биде потпишан и посебен договор кој ќе го опфати периодот од јануари 1999 година и понатаму.
Досега косовските и македонските граѓани кои работеле во едната или другата држава не добиваа пензија за нивното работење во другата држава.
„Преговаравме [за овој договор] три и пол години, и направивме важен чекор во признавањето на правото на пензискои инвалидско осигурување [на странските работници]“, рече македонскиот министер за труд, Спиро Ристовски.
„Наскоро ќе го ратификуваме договорот и ќе можеме да ги примаме апликациите од граѓаните кои, врз основа на договорот со Македонија, може да го добијат своето право на пензија“, рече Ненад Рашиќ, косовски министер за труд.
Беким Незири, директор на Фондот за пензиско и инвалидско осигурување во Македонија, изјави заSETimes дека двата парламенти треба да го ратификуваат договорот до април.
„Околу 1.500 пензионери од Македонија кои работеле во Косово, ќе имаат право на пензија. Околу 1.000 граѓани во Косово ќе можат да го искористат овој договор. Македонија е прва држава со која Косово постигна ваков договор за пензиско осигурување“, рече Незири.
Ремзи Туши (69) од Струга, Македонија, работел како наставник во Косово во 1970-тите. Бидејќи неговиот работен стаж не бил признат во Косово, тој не добивал пензија за работните години во Македонија. Тој вели дека овој договор ќе му го промени животот.
„Со овој договор ќе добијам право на пензија, бидејќи ќе ги исполнам правните услови за пензија, минимум 15 години стаж“, рече Туши заSETimes.
Mусли Касули (65) од Призрен, Косово, работел 15 години во Охрид како пекар.
„Ова е најголем успех на владите на Косово и Македонија, кога станува збор за работниот стаж во двете земји. Во сите македонски градови, сега и порано, има многу луѓе од Косово, кои работат претежно како пекари и градежни работници. Јас сум тука 15 години. Со овој договор можам да се вратам во Косово и да добивам пензија“, рече Касули заSETimes.
