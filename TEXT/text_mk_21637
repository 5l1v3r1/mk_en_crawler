27/11/2008
АТИНА, Грција -- Владата не ги штити ирачките имигранти кои бараат азил во Грција, објави во средата (26-ти ноември) невладината организација Хјуман рајтс воч. „Грција систематски ги апси и затвора Ирачаните кои бараат азил и другите мигранти во валкани, пренатрупани објекти и насилно и тајно ги протерува во Турција“, се вели во документот на 121 страница. Според организацијата, најголем дел од Ирачаните што влегуваат во ЕУ преку Грција, мора да побараат азил таму. „Грција не ги заштитува ранливите луѓе и ги злоупотребува во затвор. Додека Грција не престане со ваквиот однос, државите во ЕУ не треба да ги испраќаат лицата што бараат азил таму“, вели Бил Фрелик, полициски директор за бегалци на Хјуман рајтс воч и автор на извештајот. Според Фрелик, полицијата понекогаш „погрешно ги информира“ имигрантите за нивните права да бараат азил во Грција.
Исто така во средата, владина комисија ги одобри мерките за подобрување на условите во локалните затвори. Министерот за правда, Сотириос Хацигакис, го поздрави овој чекор, кој ќе го намали бројот на затворениците во затворите и ќе вклучи затворски болници во националниот здравствен систем. Потегот уследи по 18-дневниот штрајк со глад на илјадници затвореници претходно овој месец. Истиот заврши откако владата се согласи да ослободи 5.500 затвореници до април, за да ја намали пренатрупаноста во затворите. (РИА Новости - 27/11/08; AП, Елефтерос типос - 26/11/08)
