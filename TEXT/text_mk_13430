25/10/2005
ЗАГРЕБ, Хрватска -- Властите во понеделникот (24-ти октомври) објавија уште еден случај на птичји грип во земјата. Тестовите на два лебеди од еден рибник во близина на Нашице, на околу 200 километри од Загреб, беа позитивни. Лебедите биле дел од истото јато кое претходно долетало во рибникот Грудњак кај Зденци, каде што беше регистриран првиот случај на птичји грип. Досека во областа на Зденци се уништени околу 13.000 птици, а слични мерки се воведени и во регионот на Нашице.
Во другите вести од понеделникот, владата објави дека за операциите за отстранување на мини до крајот на оваа година ќе бидат искористени околу 40 милиони евра. Поголем дел од парите ќе бидат наменети за овие напори во осиечко-барањската жупанија, во која се смета дека има најголем број на поставени мини. (Нови лист - 25/10/05; ХИНA - 24/10/05) 
