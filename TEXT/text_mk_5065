08/09/2009
(БНТ, Дневник -08/09/09; Софија ечо, Новините, Дневник, Медиапул -- 01/09/09 -04/09/09)
Поранешниот министер за земјоделство, Валери Цветанов, во вторникот (8-ми септември) беше обвинет за злоупотреба на службената должност во врска со 15 договори за размена на земјиште -- прв член на поранешната влада на премиерот Сергеј Станишев кој се соочува со вакви обвиненија. 
Обвинителството, исто така, подигна обвинение и против поранешниот шеф на Државната агенција за шуми Стефан Јуруков, велејќи дека тој свесно потпишал неповолни договори во вредност од скоро 2,3 милиони евра, објави софискиот весник Дневник. 
Државниот обвинител Борис Велчев во неделата објави дека поранешните владини министри ќе бидат изведени пред суд по овие обвиненија, во врска со истрагата што се води. Во интервју за државната Бугарска национална телевизија (БНТ) главниот софиски обвинител Николај Кокинов рече дека околу 30 важни индикатори за злоупотреба на службената положба во различни министерства се поднесени до обвинителството во текот на изминатите пет недели. „Отпочнати се истраги за овие случаи и ние ги концентриравме сите наши напори на нив“, рече тој.
Централно-десничарската партија Граѓаните за европски развој на Бугарија (ГЕРБ), која постигна убедлива победа на парламентарните избори во јули, својата кампања ја засноваше на ветувањето дека ќе се бори против корупцијата на високо ниво.
Оттогаш членовите на владата на премиерот Бојко Борисов открија голем број случаи каде што големи суми пари на даночните обврзници биле бесмилосно трошени со договори потпишани од нивните претходници. Некои сомнителни договори, особено во врска со поправка или реновирање на постојните владини згради, или изградба на нови, биле потпишани по многу на надуени цени, и со кршење на правилата и процедурите за јавните набавки.
Бугарскиот парламент минатата недела гласаше во специјалната привремена комисија за проверка на буџетските трошоци. Телото од 12 члена, кое го сочинуваат по двајца претставници на партиите во собранието, добија рок од два месеци да проверат дали склучените договори и назначувања биле во согласност со законот.
Пратеникот на ГЕРБ Стојан Мавродиев рече дека се откриени фрапантни докази за корупција и судир на интереси скоро во сите министерства, и дека тој очекува комисијата да открие повеќекратни случаи на злоупотреба од страна на поранешната администрација.
Државите пари биле „целосно исцрпувани“, објави на 1-ви септември Софија ехo цитирајќи го шефот на канцеларијата на Борисов, Румјана Бачварова.
Иако бугарската економија веќе почна да се намалува и се очекува да се намали уште повеќе подоцна оваа година, владата на Станишев, наводно, трошела бесмилосно средства дури и откако биле јасни изборните резултати.
Мартин Димитров, водач на десничарскиот Сојуз на демократските сили и шеф на парламентарната економска комисија, за софискиот весник Tруд објави дека помеѓу 1-ви и 10-ти јули поранешната влада потроши повеќе од 317 милиони евра. 
Станишев вели дека многу наводи на членовите на новата влада не се проверени; тој, исто така, ги отфрли тврдењата за големи трошоци во последните денови на неговата администрација, како „луди“.
„Немаше посебни [непланирани] буџетски трошоци по изборите“, изјави поранешниот премиер за БТВ во петокот.
