08/08/2008
Од Недељко Рудовиќ за Southeast European Times во Подгорица – 08/08/08
Минатиот месец црногорскиот ватерполо тим победи на Европското првенство. Со победата тој покажа дека оваа мала земја од само 650.000 жители станува супер сила кога станува збор за меѓународното ватерполо.
По одвојувањето од поранешната заедница Србија и Црна Гора во мај 2006 година, новата независна држава учествува на Олимпијадата за првпат самостојно. Околу 20 спортисти ќе ја претставуваат Црна Гора, а повеќе од половина од нив се ватерполисти.
Другите ќе се натпреваруваат во пливање, џудо, маратон, бокс, стрелаштво и скокање. Во џудо Срѓан Мрваљевиќ има шанси да освои медал. Исто така и стрелачот Никола Сарановиќ и боксерот Милорад Гајовиќ. 
Сепак, Црногорците највеќе надежи полагаат во ватерполо репрезентацијата, која го носи прекарот „Црвени ајкули“. По победата на Европското првенство, илјадници излегоа на улиците да прославуваат на плоштадите низ Црна Гора.
Претседателот Филип Вујановиќ ги поздрави, а градоначалникот на Подгорица најави дека е можна изградба на два големи базени во главниот град, кој моментно нема ниту еден. Сите од „Црвените ајкули“ доаѓаат од два мали града на море -- Котор и Херцег Нови. 
„Реално е предвидувањето дека тие може да стигнат до врвот ако го повторат својот настап на Европското првенство во Шпанија пред еден месец“, рече Никола Николиќ, спортски новинар во познатиот црногорски весник Вијести. „Тие ги победија Унгарците, кои се олимписки шампиони и уште два други европски светски шампиони, Србија и Хрватска. Покрај тоа, главниот предизвикувач ќе бидат Австралијците. Верувам дека можеме да освоиме еден од медалите.“ 
Тој, исто така, изјави за Southeast European Times дека нема да биде изненадување ако боксерот Милорад Гајовиќ освои медал.
„Гајовиќ беше петти на Светскиот шампионат. Тој има 35 години и ќе биде еден од постарите спортисти на оваа Олимпијада. Џудистот Мрваљевиќ и стрелачот Сарановиќ, исто така, имаат шанси“, рече тој.
И покрај својата големина, Црна Гора има голем број меѓународно познати спортисти. Еден од најпознатите е фудбалерот Дејан Савичевиќ, кој играше за Милан. Тенисерките од светска класа Ана Ивановиќ и Јелена Јаковиќ имаат врска со Црна Гора, бидејќи нивните татковци се родени таму. Сепак, тие ќе играат за Србија. 
