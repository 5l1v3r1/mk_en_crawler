18/08/2009
 Tурскиот претседател Абдула Ѓул и емирот од Катар, шеик Хамад бин Калифа ал-Тани, во понеделникот (17-ти август) се согласија за формирање заедничка енергетска комисија. Состанокот беше затворен за новинарите, но локалните медиуми објавија дека негов главен фокус бил дотурот на катарски течен гас за Турција. Според извештаите, гасот ќе биде складиран во подземни складишта во средоземноморскиот град Чејхан. Во вторникот ал-Тани присуствуваше на работниот појадок на Турско-катарскиот бизнис совет. 
*** 
Членот на претседателството на Босна и Херцеговинa (БиХ) Небојша Радмановиќ се состана со делегација од Американската амбасада во БиХ, предводена од амбасадорот Чарлс Инглиш. Разговорите се фокусираа на подготовките за воената вежба Здружени напори, која ќе се одржи во септември, во рамките на програмата Партнерство за мир. 
*** 
 Бугарскиот премиер Бојко Борисов на 9-ти и 10-ти септември ќе биде во Брисел, на разговори со цел деблокирање на финансиските средства на ЕУ за неговата земја, објавија медиумите во понеделникот (17-ти август). Посетата ќе биде прва официјална посета во странство на Борисов откако ја презеде функцијата претходно овој месец. Министерот за финансии, Симеон Џанков, и министерката за надворешни работи, Румјана Желева, се очекува да го придружуваат Борисов во Брисел.
*** 
 Српскиот претседател Борис Тадиќ в четврток (20-ти август) ќе отпатува во четиридневна посета на Кина. Тој ќе се состане со претседателот Ху Џинтао, премиерот Вен Џиабао и Ву Бангуо, претседателот на кинескиот Постојан комитет на Националниот народен конгрес. Тадиќ ќе учествува во инвестицискиот форум на кој ќе присуствуваат претставници на голем број кинески претпријатија. Двете земји, исто така, ќе потпишат договор за инфраструктурни проекти. 
*** 
Посетата на рускиот претседател Дмитри Медведев на Белград оваа есен ќе биде историска посета од многу аспекти, рече во понеделникот (17-ти август) српскиот министер за надворешни работи, Вук Јеремиќ. Посетата се очекува да се фокусира на зајакнувањето на политичките и економските врски, како и културната, образовната и научната соработка. Ова ќе биде прва посета на Медведев на регионот како претседател.
 (Разни извори – 11/08/09-18/08/09)  
