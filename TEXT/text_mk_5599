04/05/2010
(Софија еко, Софиска новинска агенција, Dnevnik.bg, Meдиапул -- 22/04/10 - 23/04/10; БTA - 21/04/10; Еуробарометар)
Повеќе од две третини од Бугарите мислат дека постои ризик да бидат повредни од болничката или неболничката грижа, според истражувањето на Еуробарометар за безбедноста на пациентите, објавено во април. Лошото управување и недостатокот на професионализам го поткопуваат здравствениот систем и се потребни итни реформи, според новоназначениот министер за здравство на земјата, Ана-Марија Борисова. 
„Сакам да обезбедам висококвалитна здравствена грижа насекаде во земјата“, рече таа на 22-ри април, еден ден по преземањето на функцијата. „Секој пациент во Бугарија треба да добие најдобар можен третман.“
Здравствениот сектор претрпе голема реконструкција во доцните 1990-ти. Системот на финансирање и сопственост од времето на комунизмот, беа заменети со нов модел и институциите на здравствената заштита добија економска, правна и финансиска независност.
Лекарите и болниците станаа независни договарачи на новосоздадениот Национален фонд за здравствено осигурување (НХИФ), кој ги презеде функциите на агенција за плаќање.
Но, другите измени кои можат да помогнат во подобрувањето на ефикасноста и квалитетот, се блокирани поради недостатокот на политичка волја.
„Ќе побрзаме [со реформите] бидејќи сме апсурдно задоцнети“, изјави Борисова за новинарите во Софија. Во исто време, таа инсистираше на тоа дека одлуките ќе бидат донесени без брзање, и тоа дури по внимателно разгледување и подготвување. 
Како краткорочни приоритети, таа го наведе дефинирањето на професионалните стандарди за вработените во секторот и изготвување „национална здравствена мапа“ со целосни информации за здравствениот систем на земјата. 
Борисова, ендокринолог и професор на Медицинскиот универзитет во Софија, го замени Божидар Нанев, кој поднесе оставка на крајот од март, откако беше обвинет за корупција во врска со договорот за купување на антивирусниот лек „тамифлу“ на крајот од минатата година.
Според неодамнешниот извештај за активностите на министерството во 2009 година, спроведувањето реформи во здравствениот систем беше главен приоритет. Нанев предупреди дека покрај кратењата на трошоците потребни во секторот поради економската криза, десетици болници кои работат со црвено салдо, ќе мора да се затворат.
Бројот на болниците во Бугарија се зголеми од 293 на 414 во последниве девет години, рече Борисова. Тоа значи дека Бугарија има околу 4,6 болници на 100.000 луѓе, во споредба со просекот на ЕУ од три болници на 100.000 луѓе.
„Ова е огромно зголемување, сите овие болници влечат од јавните средства, а нашите средства не се зголемени, нивното ниво останува непроменето“, рече таа, но вети дека никоја од постојните болници нема да се затвори.
Недостатокот на професионалци е уште еден голем проблем во секторот. 
„Секој ден по еден лекар ја напушта Бугарија“, Софиската новинска агенција ја цитираше Борисова. „Бројот на медицинските сестри е само половина од она што на Бугарија навистина й треба. Тоа е катастрофа.“ 
Слабите плати, нискиот социјален статус на медицинските професионалци и лошото раководење на системот, се само неколку од проблемите во секторот на здравствената заштита, изјави за SETimes лекар од Софија со 22-годишна пракса во отоларингологијата.
„Главата на системот на здравствена заштита е пресечена“, рече лекарот, говорејќи анонимно. Тој за лошата состојба на системот ги обвинува „нефункционалните“ модели усвоени на почетокот од реформскиот процес пред повеќе од десет години. „Неефикасните болници мора да се затворат“, додаде тој. 
Но, други во медицинската професија не се согласуваат и се чувствуваат охрабрени од ветувањата на новото министерство дека тоа нема да се случи. 
