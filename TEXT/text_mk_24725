07/06/2009
НИКОЗИЈА, Кипар -- Кипарските Грци во саботата (6-ти јуни), во рекордно мал број, гласаа за избор на шесте членови во следниот Европски парламент (ЕП). Само 58,8 отсто од 526.000 регистрирани гласачи, излегоа на гласање. Во Кипар гласањето е задолжително за националните избори, но не и за европските избори. Првите анкети на излезот од гласачкото место покажуваат дека опозициската конзервативна партија Демократски собрир (ДИСИ) освоила 35,5 отсто од гласовите, победувајќи ја владејачката Прогресивна партија на работниот народ (АКЕЛ) со 33,7 отсто од гласовите. Секоја од нив ќе добие по две места. Другите две одат за коалициските партнери на АКЕЛ, централнодесничарската Демократска партија (ДИКО) и социјалистичката партија ЕДЕК. Изборите важат само за кипарските Грци; северниот, турски дел од островот, не е член на ЕУ. 
Трите други балкански членки на ЕУ -- Грција, Бугарија и Романија -- ги одржуваат изборите за ЕП во недела. Грција ќе има 22 места, Бугарија добива 17, а Романија 33 места. Прелиминарните резултати се очекуваат доцна во недела. (AП, АФП, РИА Новости, Реалитатеа ТВ, Зиаре - 07/06/09; ЦиБ БЦ, КНА, РИК, Филелефтерос, Фамагуста газете, Еуроњус, ДПА, АНА-МПА, Етнос, АФП, Софиска новинска агенција, БНР - 06/06/09)
