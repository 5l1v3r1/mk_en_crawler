03/05/2005
ЗАГРЕБ, Хрватска -- Фалсификуваниот пасош кој пензионираниот генерал Анте Готовина, наводно, го искористил за да избега од Хрватска, му бил издаден во 2001 година под името Кристиан Хорват, објави во вторникот (3-ти мај) весникот Вјесник, наведувајќи полициски извори. Истовремено, началничката на полицискиот оддел за истраги Мирјана Ригљан потврди дека пензионираниот загребски полицаец Салих Фазлиќ и неговиот адвокат Маријан Педишиќ се притворени поради порачувањето на фалсификуваниот пасош, за кој наводно платиле 450 евра. Педишиќ е член на тимот на одбраната на Готовина. Исто така во понеделникот, загребскиот жупански суд одлучи двајцата браќа Фрањо и Мирослав Катавиќ, за кои обвинителите тврдат дека ја поседувале опремата што се користела за фалсификување на документи, како и за поседување на нелегално оружје, треба да останат во притвор еден месец.
Во другите вести од понеделникот, хрватскиот премиер Иво Санадер го претстави десетгодишниот владин акционен план за подобрување на животниот стандард на ромското население. Хрватска е една од осумте држави во Централна и Југоисточна Европа што спроведува ваков план. Ромите се најголемото национално малцинство во Европа. (Вечерњи лист, Вјесник - 03/05/05; ХИНА - 02/05/05)
