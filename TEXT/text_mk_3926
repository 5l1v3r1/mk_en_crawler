11/07/2007
Од Марина Стојановска за Southeast European Times во Скопје --11/07/07
Две години откако македонските власти почнаа со пренесувањето на обврските на локално ниво, во тек е втората фаза од планот за децентрализација на земјата. Претходно овој месец, пет општини, од вкупно 85, побараа преземање на финансиските надлежности во неколку области. 
Општините -- Велес, Охрид, Гевгелија, Сопиште и Арачиново -- велат дека се подготвени да се грижат за платите на вработените во училиштата, градинките, болниците и локалните културни институции, почнувајќи од септември. 
Локалната власт во Скопје вели дека е посветена на придвижувањето на процесот напред. „Сите општини што аплицираа и ги исполнија условите влегуваат во втората фаза на децентрализацијата“, рече премиерот Никола Груевски по состанокот со претставниците на локалната самоуправа. 
„Во наш интерес, можеби повеќе отколку во интерес на општините, е овој процес да биде завршен што е можно побргу“, додаде тој. 
Сепак, според проценките на владата, од вкупно 85 општини само 30 се подготвени да го преземат финансиското управување во нивниот образовен, културен и социјален сектор. 
Општинските власти велат дека за фискалната децентрализација да биде успешно спроведена, владата треба да го зголеми делот на ДДВ и персоналниот данок што оди за општините. Тие, исто така, бараат управувањето со земјиштето да биде во надлежност на општините.
„Ќе почекаме да го видиме ефектот од новиот данок на имот и комуналните давачки, и ако нема подобрување на условите во општините, ќе побараме повисок процент од ДДВ“, рече претседателот на Заедницата на единиците на локалната самоуправа, Андреј Петров. 
Синдикатите во образованието, науката и културата поразлично гледаат на ова прашање. 
„Проблемот не е во блокот субвенции што ги обезбедува Министерството за финансии, туку во недоволната опременост на општините“, рече претседателот на синдикатот, Дојчин Цветановски. 
На почетокот од август владина комисија ќе објави финален извештај за подготвеноста на општините. Оние што ќе добијат „зелено светло“ и ќе аплицираат за влез во втората фаза на децентрализацијата, ќе можат да ги преземат надлежностите во септември. 
И покрај тоа што избраните општини ќе ја преземат обврската за исплаќање на платите на наставниот кадар, медицинските сестри и културните работници, конкретните финансиски средства и понатаму ќе доаѓаат од државниот буџет. 
Парите ќе бидат депонирани на општинските сметки за секоја област, и општините ќе ги распоредуваат внатрешно. Во септември општините ќе бидат проверувани од страна на централната власт. Ако бидат откриени недостатоци, нивните надлежности може да бидат повлечени. 
Според проценките на Министерството за финансии, општините ќе ги преземат обврските во септември, а дополнителна работа ќе следи со оние што не се подготвени. Министерот за локална самоуправа Абдураман Мехмети вети помош за оние општини што заостануваат во процесот.
Во 2005 година, кога започна децентрализацијата, се очекуваше скоро 90 отсто од општините да бидат подготвени за преземање на финансиската надлежност.
