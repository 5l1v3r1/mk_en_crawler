09/01/2013
Горан Трајков за Southeast European Times во Скопје -- 09.01.13
Со поддршка на Министерството за информатичко општество и јавна администрација, македонската влада иницираше проект за охрабрување на е-трговијата. Досега се отворени три онлајн продавници во првата фаза на проектот. 
„Во обид за зголемување на бројот на онлајн продавници во Македонија, објавивме два јавни огласи. Отворивме три онлајн продавници, при што секоја нуди специфични производи за потрошувачите“, изјави за SETimesИво Ивановски, министер за информатичко општество и јавна администрација.
Една од трите електронски продавници во Македонија е Тила стајлиш кидс веар, која станува препознатлив бренд во земјата, наменет за девојчиња на возраст меѓу шест месеци и 12 години.
Електронската продавница за македонски ракотворби е со седиште во Охрид и нуди традиционални македонски производи. Потенцијалните купувачи со Интернет пристап може да купат најразновидни занаетчиски производи како што се икони, носии и охридски бисери. Продавницата нуди околу 40 производи, а целта е зголемување на бројот на производи. 
„Сите производи се рачно изработени од мајсторите-занаетчии од Македонија“, рече за SETimesМишко Ѓоршески, менаџер на Македонски ракотворби.
„[Оваа веб-страница] ќе придонесе за зачувување на националното богатство на Македонија и ќе ги охрабри купувачите преку онлајн купувања да ги поддржат занаетчиите, бидејќи во нашата земја, за жал, занаетчиите сé помалку прават рачно изработени производи. Длаборезите, иконите, познатиот охридски бисер, текстилните ракотворби и килимите, се само дел од производите што се нудат на оваа веб-страница“, рече Ѓоршески. 
Продавницата на големо од Битола „Март Алко“ е третата е-продавница како дел од владиниот проект, која продава фармацевтски производи за граѓаните и аптеките, нудејќи лекови, медицински и прехранбени додатоци и козметички производи.
Во рамките на овој проект, Ивановски најави втор јавен оглас за отворање 50 електронски продавници, како за нов бизнис, така и за оригинална претприемничка идеја.
Огласот бара поднесување бизнис план и проекции за приходите. Индивидуалните кандидати мора да ја докажат својата сериозност за очекуваниот бизнис, како што рече Ивановски, бидејќи граѓаните треба да изградат доверба за електронската трговија.
Марија Трајкоска е една од новите е-купувачи. 
„Купив прекрасни ракотворби од охридската продавница, кои ми требаа како подарок за еден пријател од странство. Ми се допаѓа како работи продавницата“, рече Трајкоска. „Со текот на времето, ќе работи одлично. После сé, ваквиот начин на купување е многу полесен.“
