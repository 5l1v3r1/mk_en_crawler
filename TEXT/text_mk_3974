09/10/2007
(Еуроњус, Телеграф, Тајмс, Гардијан, Индипендант - 09/10/07; AФП, АП, ДПА, Ројтерс, ББС, ВОА, Скотсмен - 08/10/07)
Како потег без преседан, Интерпол во понеделникот (8-ми октомври) побара од медиумите и јавноста низ целиот свет да помогнат во идентификувањето на мажот од фотографиите ставени на Интернет. На фотографиите се гледа како тој сексуално злоупотребува момчиња на возраст дури и од шест години. 
„Со години фотографиите на овој маж кој сексуално злоупотребува деца кружат на Интернет“, се цитира изјавата на генералниот секретар на Интерпол Роналд К. Нобл, објавена на веб-страницата на организацијата. „Се обидовме на сите начини да го идентификуваме и да го изведеме пред лицето на правдата, но сега сме убедени дека без помош од јавноста овој сексуален манијак би можел да продолжи со силувањето и сексуалната злоупотреба на мали деца.“ 
Меѓународната полициска организација од 186 нации, со седиште во Лион, Франција, исто така објави четири реконструирани фотографии на осомничениот педофил. На нив се гледа белец, на возраст од 30-тина години, или во раните 40-ти, со високи веѓи и проретчена, неисчешлана темна коса. На една од фотографиите тој се смее, на друга носи очила, а на трета е во профил.
Со помош на дигиталната технологија, експертите на германскиот Бундескриминаламт и Одделот за трговија со луѓе на Интерпол, успеаја да ја разбистрат фотографијата каде што ликот на мажот е прикриен со користење ефект на вртеж. 
Се вели дека тој има белези на телото кои би й помогнале на полицијата да го потврди неговиот идентитет, ако биде фатен. 
Германската полиција, наводно, за првпат ги забележала неговите фотографии пред околу три години. Интерпол вели дека 200 слики, на кои се гледа како злоупотребува 12 различни момчиња, се најдени на Интернет досега. По анализата на фотографиите, инспекторите заклучија дека тие се земени од Виетнам и Камбоџа, најверојатно помеѓу 2002 и 2003 година. Поради врската со двете азиски земји, потрагата по сé уште неидентификуваниот маж, е наречена Вико. Неговата националност е непозната. 
„Имаме добра причина да веруваме дека тој патува низ светот за сексуално да злоупотребува и експлоатира ранливи деца и како полициска организација со 186 членки, Интерпол се наоѓа во единствена позиција да ги координира овие глобални напори за негово идентификување и изведување пред лицето на правдата“, рече Нобл. 
Кристин Квињ, помошник-директор на Одделот за трговија со луѓе на Интерпол, ги предупредува луѓето кое ќе го препознаат осомничениот да не преземаат никакви директни дејства самите. Наместо тоа, вели таа, тие треба да контактираат со полицијата или канцеларијата на Интерпол во нивната земја. 
Желбата да се заштитат другите деца беше посилна од загриженоста дека мажот би можел да се соочи со понижување или насилство како резултат на откривањето на неговиот идентитет, медиумите го цитираа шведскиот полицаец Андерс Персон. Персон е задолжен за надгледување на базите на податоци со слики на деца кои се злоупотребуваат, во Одделот за трговија со луѓе на Интерпол. 
Подоцна истиот ден претставниците на Интерпол излегоа со оптимистички изјави дека нивните напори за идентификување на педофилот овојпат ќе бидат успешни, со оглед на „масовниот“ одговор на нивниот апел. 
„Веќе [примивме] стотици одговори од јавноста низ целиот свет, за тоа кој би можел да биде мажот“, изјави Квињ за ББС Ворлд. „Сметаме дека со овој притисок и медиумското покривање на случајот, имаме добри шанси да откриеме кој е тој.“
Според АП, организацијата примила околу 200 пораки во рок од само 12 часа откако се обрати на јавноста за помош. 
