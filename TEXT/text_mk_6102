03/11/2010
Од Линда Карадаку и Мухамет Брајшори за Southeast European Times во Приштина -- 03/11/10
Како кулминација на политичката криза во Косово, парламентот гласаше за самораспуштање во вторникот (2-ри ноември). Веднаш по гласањето, вршителот на функцијата претседател на Косово, Јакуп Красниќи, објави дека предвремените избори ќе се одржат на 12-ти декември. 
Со 66 наспрема 1 глас, за првпат една влада беше соборена од својата сопствена владејачка партија, откако беше повикана да гласа од актуелниот премиер. 
„Се соочуваме со тест на демократијата во нашата нова држава“, рече премиерот Хашим Тачи пред гласањето. Тој ги повика пратениците да ја изгласаат иницијативата, велејќи дека тоа ќе ја прекине институционалната криза. 
Иницијативата беше поднесена од Новата косовска алијанса (АКР), предводена од бизнисменот Бехџет Паколи. Заменик-претседателот на партијата, Ибрахим Маколи, ја префрли вината за косовското политичко превирање на поранешниот претседател Фатмир Сејдиу и неговата Демократска лига на Косово (ЛДК).
„Косово е во длабока политичка и институционална криза, најлоша од 2000 година. Основата на оваа криза е во неуспешното управување на оваа влада и нејзините партнери, кои беа фокусирани на интересите на своите политички партии, а не да работат за интересите на земјата“, рече Маколи.
Самата ЛДК јасно стави до знаење дека нема да гласа. 
Партискиот член Исмет Беќири рече дека иако е уставно право да се предложи гласање, неговата партија е „против содржината на иницијативата, која ја прави ЛДК виновна за целиот процес“.
За време на прес-конференцијата по инцијативата, Тачи рече дека земјата е во криза откако Сејдиу поднесе оставка во септември. 
„Ја разбираме и почитуваме оваа иницијатива како уставна криза за излез од оваа ситуација бидејќи сме правна држава. Уставот и законите треба да се почитуваат и ќе се почитуваат до крај“, рече Тачи, подвлекувајќи дека институциите во земјата ќе продолжат со својата работа. 
„Ова е крај на дискредитираната влада која буквално самата се собори со недостатокот на соодветен развој за државата“, рече Илир Деда, претседател на партијата Нов дух. „Сега сметаме дека се создава атмосфера на промени, и изборите во декември ... ќе покажат дека се движиме кон следната деценија.“ 
Никој во земјата не е изненаден од исходот на гласањето.
„Ситуацијата не беше добра и ние очекувавме дека на некој начин политичките парии ќе ја донесат оваа одлука. За мене, важно е да се организираат демократски избори без некој поголем проблем, кој може да создаде поголема криза во Косово“, рече Ардита Османај, од приштинската невладина организација ЏЕФ-Косово. 
Асад Гаши, аналитичар од Институтот за балканска политика ИПОЛ, се согласува. „Важно е да се среди ситуацијата. Владата е таа што треба да понуди 100-процентна поддршка за Централната изборна комисија и да ја понуди својата решеност за продолжувањето на некои процеси што може да се од интерес за државата. [Се надевам дека изборите ќе водат] до поддршка која на новата влада ќе й биде потребна за разговорите со Белград.“
