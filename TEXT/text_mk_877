19/12/2006

НАТО отвори Воена канцеларија за врски во понеделникот (18-ти декември) во Белград. Канцеларијата ќе ја олесни соработката помеѓу Алијансата и српската армија, која претрпе големи реформи со цел земјата да се подготви за членството во НАТО. „Ова го означува почетокот на една нова ера“, рече заменик генералниот секретар на НАТО Алесандро Минуто на церемонијата. 
*** 
Министрите за одбрана на Aлбанијa, Хрватскa и Maкедонија се состанаа во вторникот (12-ти декември) во Тирана. Тие усвоија заедничка декларација во која пораката од НАТО на минатомесечниот самит во Рига се опишува како големо охрабрување, што им дава на земјите нов мотив за армиските реформи. 
*** 
Aлбанскиот министер за надворешни работи, Бесник Мустафај, во неделата (17-ти декември) ја заврши посетата на Косовo. Тој се состана со косовскиот претседател Фатмир Сејдиу, меѓународните претставници, претставниците на косовската привремена влада и членовите на политичките партии.
*** 
Израелскиот министер за инфраструктура, Бињамин Бен Елиезер, во четвртокот (14-ти декември) во Ерусалим се состана со турскиот министер за енергија, Хилми Ѓулер. Тие разговараа околу потенцијалот за воспоставување на нов „енергетски коридор“ кој ќе ја пренесува нафтата од Баку за Израел преку нафтоводот Чејхан. 
*** 
Папата Бенедикт Шеснаесетти во четвртокот (14-ти декември) се состана со архиепископот Христодулос, поглаварот на православната црква на Грција, на разговори околу врските помеѓу двете земји. 
*** 
Бугарскиот премиер Сергеј Станишев во вторникот (12-ти декември) во Багдат се состана со својот ирачки колега, Нури ал Малики, и со други високи официјални претставници. Тој ги увери дека оваа земја е подготвена да продолжи со поддршката за Ирак. 
*** 
Британскиот премиер Тони Блер во петокот (15-ти декември) ја посети Tурција, по самитот на водачите на ЕУ во Брисел. Разговорите се фокусираа на односите Турција-ЕУ и кипарското прашање. 
(Разни извори 12/12/06-19/12/06) 
