21/01/2013
Игор Јовановиќ за Southeast European Times во Белград -- 21.01.13
По шест месеци ладни односи меѓу Хрватска и Србија, аналитичарите велат дека посетата на хрватскиот премиер Зоран Милановиќ на Белград, на 16-ти јануари, беше прв чекор кон подобрен дијалог и регионална стабилност.
Освен меѓусебните критики што беа разменети откако српскиот претседател Томислав Николиќ ја презеде функцијата минатата година, загрепските власти му замерија на Белград за изјавите во врска со Србите во Хрватска и војните во 1990-тите. Српските власти го обвинија Загреб дека не ги казнува воените злосторства врз Србите и не им дозволува на српските претпријатија да работат во Хрватска.
Поранешниот српски амбасадор во Германија, Огњен Прибичевиќ, изјави за SETimes дека посетата на Милановиќ е важна, но предупреди дека не треба многу да се очекува од истата.
„Сигурно ќе треба да поминат неколку децении за целосна нормализација на тие односи, а уште подолго истите ќе зависат од актуелните политички настани“, рече Прибичевиќ.
Предраг Симиќ, професор по политички науки на Универзитетот во Белград, рече дека односите меѓу Србија и Хрватска, исто така, влијаат на Босна и Херцеговина (БиХ), бидејќи двете држави се гарант на Дејтонскиот договор, со кој заврши војната во Босна во 1995 година. Симиќ изјави за SETimes дека шестмесечното замрзнување на односите меѓу Србија и Белград е неприфатливо за ЕУ, за која се верува дека посредувала во закажувањето на состанокот минатата недела.
Жарко Пуховски од Филозофскиот факултет во Загреб изјави за белградските медиуми дека посетата доаѓа во време кога Хрватска е многу поважна за Србија отколку обратното.
„За првпат во историјата, Србија не й важна на Хрватска, додека Хрватска й е важна на Србија поради пристапувањето во ЕУ“, рече Пуховски. „Патот на Србија кон ЕУ ќе води преку Загреб, исто како што патот на Хрватска водеше преку Словенија.“
Состанокот меѓу Милановиќ и неговиот српски колега Ивица Дачиќ започна со признанието дека взаемните односи се важни за регионот и дека е изгубено време во изминатите шест години.
„Нема ништо ново, освен што изгубивме половина година. Зошто, сега не е важно, но изгубивме половина година“, рече Милановиќ на заедничката прес-конференција по состанокот со Дачиќ.
Српскиот премиер потврди дека е потребна дипломатија.
„Знаеме дека има многу прашања за кои не се согласуваме, но ние сме, исто така, свесни дека без оглед на сé мораме да соработуваме“, рече Дачиќ.
Разговорите се фокусираа на отворените прашања од минатото на Србија и Хрватска, економската соработка и европската интеграција. Премиерите постигнаа најголема согласност во врска со прашањата на интеграцијата во ЕУ. Милановиќ рече дека Хрватска, која треба да пристапи во ЕУ оваа година, сака да биде мост меѓу Србија и Брисел.
„Хрватска ја поддржува Србија на патот кон ЕУ, што не е само фраза туку нешто значајно, бидејќи тоа е во наш интерес“, рече Милановиќ.
Постигнат е напредок и во економските прашања и Милановиќ рече дека сите пречки за работењето на српските претпријатија во државата ќе бидат отстранети.
„Ако има некакви пречки за инвестирање и бизнис на српските претпријатија во Хрватска, ние сме тука да ги решиме, бидејќи набргу ќе влеземе во ЕУ, која е единствен пазар управуван од пазарна игра со фер правила“, рече Милановиќ.
Но, 45-минутниот состанок не го реши прашањето на меѓусебната тужба за геноцид пред хашкиот Меѓународен суд на правдата. Дачиќ рече дека во разговорите не било споменато евентуално повлекување на тужбите.
„Не зборувавме за тоа како ќе се реши тој проблем, но јас мислам дека не е добро да се чека до 2014 година, кога ќе почне судската постапка“ во Хаг, рече Дачиќ. Изјавите на претседатели на двете држави покажуваат дека за подобрување на односите ќе биде потребно повеќе работа.
Николиќ рече дека најпрво тој требаше да се состане со својот хрватски колега Иво Јосиповиќ, бидејќи тој ја претставува државата дома и во странство.
„Ако Хрватска поднесе тужба за геноцид против Србија, тогаш како хрватскиот премиер доаѓа во пријателска посета на Србија? Некој тука не е искрен“, додаде Николиќ.
Пред посетата на Милановиќ, Јосиповиќ рече дека нема да оди во Белград додека Николиќ не ја промени својата реторика.
