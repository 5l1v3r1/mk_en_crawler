01/07/2005
Од Ерлис Селимај за Southeast European Times во Тирана -- 01/07/05
Албанските политички партии во петокот (1-ви јули) ја завршија интензивната предизборна кампања додека земјата се подготвува за гласањето за избор на новиот парламент в недела. Ова се шести парламентарни избори по падот на комунизмот. 
Процесот се смета за клучен за иднината на Албанија. Меѓународната заедница постојано сигнализира дека ги смета изборите за репер за напредокот во демократизацијата, повикувајќи ги властите и политичките партии да осигураат слободни и фер избори, во согласност со меѓународните стандарди. 
„Начинот на кој Албанија ќе ги организира изборите во согласност со меѓународните стандарди е многу важен за процесот на интеграција на земјата во евроатланските структури“, рече американскиот амбасадор во Тирана, Марси Рис, истакнувајќи дека нејзината влада не поддржува конкретна партија, туку фер изборен процес. 
Слична порака дојде и од шефот за безбедност на ЕУ, Хавиер Солана. „Изборите јасно ќе покажат дали демократскиот систем во Албанија достигна ниво кое ќе й овозможи на земјата напредок во процесот на интеграција“, рече тој во својата изјава. 
Последните анкети покажаа дека опозициската Демократска партија (ДП), предводена од поранешниот претседател Сали Бериша, води со околу 35 отсто од поддршката за гласачите. Но, моментално владејачката Социјалистичка партија, предводена од премиерот Фатос Нано, е втора за само 1 отсто -- во рамките на границата на возможна грешка. Социјалистичкото движење за интеграција на поранешниот премиер и член на СП, Илир Мета, е на третото место, по што следи Движењето за национален развој, предводено од Лека Зогу. 
СП ја фокусираше својата кампања на 1997 година, годината на пирамидалните шеми кои беа катастрофални за албанската економија и илјадници луѓе ги платија со својата животна заработувачка. ДП, пак, ја обвини владејачката партија за корупција, а премиерот за врски со организираниот криминал.
Социјалистите и нивните сојузници владееја во Албанија осум години, но партијата се подели со заминувањето на Мета. Додека ДП на Бериша постигна договор за соработка со поранешниот член на партијата Генц Поли -- кој сега ја предводи новата партија, Нова демократска партија, -- ниту СП, ниту, пак, ДП може да направи таков договор со Мета. 
Меѓународната заедница внимателно ги следи изборите. 
Телевизијата, радиото и печатените медиуми постојано пренесуваат пропагандни материјали од кандидатите и партиите, додека се емитуваа и специјални програми за да й се помогне на јавноста да дознае повеќе за својот избор. Централната изборна комисија (ЦИК), исто така, отвори слободна телефонска линија, со информации за гласачките процедури. 
Избирачките списоци беа жешка тема на претходните избори и властите работеа на тоа да се осигури дека тоа нема да е повтори. За првпат избирачките списоци се ставени на Интернет.
Полицијата, во меѓувреме, презема мерки на претпазливост со цел да се избегнат какви било инциденти кои би можеле да го нарушат изборниот процес. На должност в недела ќе бидат скоро 4.700 полицајци, како што објави Министерството за јавен ред. 
