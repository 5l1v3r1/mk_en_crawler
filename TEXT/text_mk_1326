11/05/2009
На 4-ти мај во Aтина е отворен четвртиот Меѓународен фестивал на научниот филм. Првиот дел од фестивалот е овој месец, додека вториот дел ќе се одржи во октомври. На фестивалот учествуваат преку 170 филмови од различни земји и научни области. Меѓу темите се и цивилизациите на Маите и Ацтеките, робитите и диносаурусите, мравките и месечарите, патувања за Африка и Антарктикот, потрагата по загубената Атлантида и Партенонот, и други. 
*** 
Истанбулскиот музеј Топкапи, некогаш отоманска палата, ќе биде првиот музеј во Турција кој ќе ја користи холограмската технологија, објави на 4-ти мај весникот Хуријет. Топкапи ќе ја користи оваа најсовремена опрема за да прикаже холографски јаничари -- личните чувари на отоманскиот султан -- кои ќе се движат низ салите во делот од музејот со оружје, во униформи од тој период. 
*** 
Косовската влада потпиша договор со локалното претпријатие за Пошта и телекомуникации (ПТК) на 5-ти мај, за обезбедување интернет пристап за 1.080 училишта и универзитети. Владата ќе го спонзорира проектот од 80 милиони евра, најголем од ваков вид преземен од ПТК.
 *** 
Новата онлајн телевизија Сапте почна со работа во Романијa на 4-ти мај. Основачите на 24-часовниот канал сакаат да ја задоволат зголемената потреба за онлајн информации и забава. Содржината на каналот вклучува вести, документарни емисии, ток-шоуа, филмови, модни ревии, презентации на книги, музички програми и програми за традициите, културите и религиите на етничките малцинства во Романија. 
*** 
Првиот состанок на проектот Истражувачка мрежа на Југоисточна Европа (позната и како SEE-ERA.NET) се одржа на Универзитот Св. Кирил и Методиј во Скопјe на 5-ти мај. Проектот го спроведуваат 17 партнери од агенции и министерства задолжени за научниот и технолошкиот развој во земјите од Западен Балкан и земјите на ЕУ. Неговата цел е поддршка на интеграцијата на Западен Балкан и другите научни институции со зајакнување на билатералната и регионалната соработка.
(Разни извори – 04/05/09-11/05/09) 
