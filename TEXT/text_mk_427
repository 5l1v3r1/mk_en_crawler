18/06/2012
Лили Линч за Southeast European Times во Белград -- 18.06.12
Додека неодамнешниот избор на поранешниот ултранационалист Томислав Николиќ за претседател на Србија веќе предизвика неколку спорови помеѓу новиот шеф на државата и некои други во регионот, меѓуверскиот дијалог помеѓу високи претставници на различни верски групи е критичен како по обичај.
На почетокот од овој месец, патријархот Иринеј, поглавар на Српската православна црква, ја посети Хрватска, нешто што многумина во регионот го сметаат за "историска" посета. За време на неговата тридневна посета, Иринеј се сретна со поглаварот на Хрватската Католичка Црква, Јосип Божаниќ, членови на Конференцијата на хрватски бискупи, архиепископот на Загреб, како и со хрватскиот претседател Иво Јосиповиќ и премиерот Зоран Милановиќ. Иринеј, исто така, му го додели на градоначалникот на Загреб, Милан Бандиќ, Орденот на царот Константин Велики. 
Со изборот на Николиќ, кој доаѓа „натоварен“ со контроверзноста околу неговата поврзаност со починатиот лидер Слободан Милошевиќ и обвинетиот од Хаг Воислав Шешељ, многумина стравуваа дека процесот на помирување околу балканските војни во 1990-тите години би можел да биде одложен или уназаден.
Но, некои веруваат дека верските групи може да одиграат важна улога во процесот на помирување. Како што Јосиповиќ изјави за новинарите за време на посетата на српскиот патријарх, „Во време кое предизвикува чувства кои не се во духот на мирот и помирувањето, контактите меѓу црквите, верниците, разговорите и дијалогот значат многу за мирот и помирувањето.“
Српската православна црква се согласи дека посетата беше значајна за регионалниот дијалог.
„Сакавме да ги направиме информациите за посетата на патријархот колку што е можно појавни, па затоа излеговме со соопштение за посетата и на српски и на англиски јазик, и објавивме заедничка изјава од патријархот Иринеј и кардиналот Божаниќ на нашата веб страница“, ѓаконот на српската православна црква Ивица Чаировиќ изјави за SETimes. 

Средбата помеѓу верските лидери во Хрватска беше особено навремена земајќи ја предвид контроверзноста предизвикана од коментарите на Николиќ за време на едно интервју за германските медиуми во мај. Николиќ изјави за Франкфуртер алегмајне цајтунг дека хрватскиот град Вуковар, кој беше разорен од страна на српските сили во 1991-та година, е „српски град“ и дека Хрватите немаат причина да се вратат таму.
„Ако изјавата на господинот Николиќ значи враќање кон идеите на 1990-тите години, јас можам да кажам во името на сите хрватски граѓани дека тие идеи нема да бидат реализирани“, изјави Јосиповиќ.
Претставници на хрватската влада не присуствуваа на претседателската инаугурација на Николиќ на 11-ти јуни во Белград.

Сепак, некои верски аналитичари сметаат дека патувањето на Иринеј во Хрватска беше само „протоколарна посета“. Како што Ивана Бартуловиќ, политички научник од Центарот за верски науки во Белград, изјави за SETimes, „Мислам дека ова беше повеќе политички потег од било што друго." 
Во исто време, Бартуловиќ рече дека има и други знаци за меѓуверска соработка во регионот и иако тие добиваат далеку помалку медиумско внимание од посетата на патријархот во Хрватска, тие можат да обезбедат поодржлива основа за помирување со текот на времето. 
Центарот за веронаука организира едукативни програми за високи претставници на верските заедници во Србија и регионот, како и за верниците од различни вери.
Бартуловиќ рече дека преку оваа програма, организаторите се обидуваат да „воспостават одржлива комуникација на оние теми на кои различните верски групи би можеле да се согласат, како што се образованието, здравството, и општествено полезната работа“. Неодамна, меѓуверската образовна програма се прошири и вклучува дискусии за темите како што се екологијата и правата на жените.
Во Косово, мал дел од верските лидери се подготвени да зборуваат отворено за меѓуверскиот дијалог, иако Американскиот Универзитет во Косово има организирано такви настани, вклучувајќи го и неодамнешниот состанок на кој сите поголеми верски водачи присуствуваа на посетата на висок претставник на Англиканската Црква.
Како што Ивана Стевановиќ, независен истражувач за идентитет и дискусија од Белград, изјави за SETimes, „Деновиве, вие можете понекогаш да ги видите водачите на сите три главни религии, исламската, католичката и православната, како се шетаат низ центарот на Призрен. Значи тие сепак се среќаваат. Сепак, друга тема е за што разговараат тие“. 
