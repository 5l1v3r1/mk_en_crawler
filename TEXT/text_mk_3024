18/10/2006
(Стандард, Новинар - 18/10/06; AП, АФП, ДПА, УПИ, ЕФЕ, ББС, Софиска новинска агенција, Медиапул - 17/10/06)
Бугарската и шпанската полиција пресекоа синџир на трговија со луѓе кој бил активен на Канарските острови, објави во вторникот (17-ти октомври) бугарското Министерство за внатрешни работи. Властите велат дека групата ја сочинувале 15 Бугари, тројца Руси, двајца Срби, како и по еден државјанин од Албанија, Доминиканската Република, Еквадор, Романија, Словачка и Украина. 
Заедничката операција што започнала во јули 2004 година под името „Софија“, кулминирала со апсењата. Бугарскиот државјанин Кирил Џалев, со прекар Кико, наводно, ја водел криминалната мрежа од малиот јужен град Симитли на оваа балканска земја. Неговиот брат Велин бил, исто така, дел од бандата, за која се вели дека прошверцувала околу 500 жени од Источна Европа, повеќето од нив од малите бугарски градови, во Шпанија. 
Жртвите биле регрутирани преку оглас на Интернет или преку директен контакт со луѓето што им ветувале „пристојна работа“ како келнерки или помошнички на Канарските оствори Фуеревентура или Ланзароте, рече шефот на бугарската полиција, Валентин Петров. 
„Млади и убави девојни во тешки финансиски околности биле намамувани со ветувања за чесна, законска и добро платена работа на Канарските острови“, ББС го цитираше бугарското Министерство за внатрешни работи во вторникот. „Некои од жените имале идеја за тоа што оваа работа би можела да повлекува, но не целосно -- апсолутно ограничување на слободата и сексуално ропство за богатење на нивните шефови.“ 
Откако биле носени на островите Фуертевентура и Ланзароте, на жените им се одземале документите за лична идентификација, за да не можат да избегаат. Тие честопати биле претепувани или сексуално злоупотребувани, објасни Петров.
Услугите, кои биле нудени на различни места, меѓу кои и во сопствената вила на Џалев од 1,2 милиони евра и неговата луксузна јахта, биле рекламирани како „незаборавно туристичко патување“, објави бугарскиот весник на англиски јазик Sofia Echo. 
Според шпанската новинска агенција ЕФЕ, целта на Џалев била да ја монополизира проституцијата на Канарските острови.
За време на минатонеделните рации, шпанската полиција запленила 16.000 евра во кеш, три лаптопи, голем број пасоши, пет терминали на кредитни картички и една дигитална камера. Пресметковните книги и дневниците, со детали од услугите што ги нудела секоја од жените и парите што ги добивала за нив, беа исто така конфискувани.
Петров во вторникот не можеше да каже дали бугарските членови на групата ќе бидат судени во Шпанија или дома. 
Според годинешниот извештај за човекови права на британското Министерство за надворешни работи, Бугарија и понатаму останува земја на транзит и потекло на трговијата со луѓе, „макар што заедничката акција на бугарската полиција и нивните колеги од ЕУ помага во растурањето на голем број мрежи“. 
