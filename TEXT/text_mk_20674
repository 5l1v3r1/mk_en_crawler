10/12/2007
ПРИШТИНА, Косово, Србија -- Водачите на етничките Албанци во Косово го повторија своето ветување дека ќе се консултираат со ЕУ и САД пред да прогласат независност на покраината. Во писмото до големите меѓународни новински агенции, објавено во неделата (9-ти декември), тие ветија дека ќе се воздржат од насилство и ќе ја држат покраината мирна, сега кога измина крајниот рок за меѓународната тројка посредници во Косово да ја заврши својата мисија. Водачите, членовите на косовскиот преговарачки тим во неодамна завршенитње разговори со Белград, побараа од меѓународната заедница да обезбеди „итно разјаснување“ за иднината на Косово.
Исто така, Хашим Тачи, поранешниот командант на Ослободителната војска на Косово, кој победи на неодамнешните општи избори во Косово, во интервјуто од понеделникот рече дека можно е политичарите во покраината да го одложат прогласувањето независност додека не обезбедат доволно меѓународна поддршка. „Ние сме за координирано прогласување независност. За нас признавањето е исто онолку важно колку и прогласувањето“, рече тој, повикувајќи ја ЕУ да одигра клучна улога. Прогласувањето е можно да биде одложено до март, рече тој.
Во меѓувреме, генерал-полковникот на српскиот Генералштаб, Здравко Понос, во неделата за новинската агенција ФоНет изјави дека српската армија е подготвена да се справи со различните сценарија во врска со Косово. Тој не образложи понатаму, истакнувајќи дека политичките водачи на Србија не очекуваат сериозен воен ангажман. 
За време на посетата на Бања Лука, Босна и Херцеговина во петокот, српскиот претседател Борис Тадиќ предупреди дека кризата во Косово ќе влијае на целиот регион. (Ројтерс, АФП, АП, Фајненшал тајмс, ДВ - 10/12/07; Косовалајв, Телеграфи, РТК, Танјуг, РФЕ, Б92, Фонет, Танјуг - 09/12/07; Независне новине - 08/12/07; РТРС, ПБС - 07/12/07)
