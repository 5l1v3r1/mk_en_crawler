04/08/2008
Од Игор Јовановиќ за Southeast European Times во Белград – 04/08/08
Големиот раст на цените на бензинот на светскиот пазар имаат големо влијание врз регионот на Југоисточна Европа. Сите земји во регионот зависат од увозот на нафта, а рекордно високите цени предизвикаа инфлација. Потрошувачите чувствуваат дека им опаѓа животниот стандард, а деловните субјекти едвај се справуваат со зголемените трошоци.
Турските потрошувачи се најмногу погодени во регионот. Тие го купуваат речиси најскапиот бензин во светот, односно плаќаат приближно 2 евра за еден литар безоловен бензин. Пред шест годни еден литар чинеше само 60 евроценти.
Еден полн резервоар со бензин на Турците сега ги чини околу 105 евра -- повеќе од некои домашни авионски карти. Од друга страна, минималната нето плата е околу 254 евра. Не изненадува тоа што се повеќе луѓе се потпираат на јавниот превоз; во првите три месеци од 2007 година употребата на јавниот превоз пораснала за 10 отсто. 
Друга опција е да се купи автомобил кој работи на течен нафтен плин (ТНП) или вградување на ТНП систем во постоечкото возило, бидејќи еден литар ТНП чини само 95 евроценти. Според најновата статистика, три од десет автомобили во Турција користат ТНП систем.
Парадоксално е тоа што Турците заради бензинот остануваат со празни паричници и покрај тоа што земјата е блиску до најголемите светски произведувачи на нафта и профитира од поволни договори. Главна причина се високите даноци. Даноците на гориво сочинуваат 13,9 отсто од вкупните даночни приходи.
Иако ова е можеби добро за буџетот, тешко ги погодува потрошувачите. Растот на цената на бензинот предизвика инфлација, а нејзината стапка достигна 10,12 отсто -- првпат во последните две години таа е двоцифрена.
Истиот основен рецепт за мака -- високи цени на бензинот, високи даноци и раст на инфлацијата -- го има низ целиот Балкан. Така, на пример, Србија има чест да биде меѓу десетте најскапи земји во Европа кога е во прашање безоловниот бензин. Во јули еден литар безоловен бензин чинеше и до 1,42 евра, а цената на еден литар евродизел чини 1,38 евра. 
Како и во Турција, главна причина се даноците. Тие во Србија претставуваат неверојатни 50 отсто од цените на горивото, велат експертите. Покрај тоа, државната компанија Српска нафтена индустрија има де факто монопол на преработката на нафта во Србија. Заради застарената технологија, трошоците за преработка на нафтата во Србија се меѓу највисоките во Европа.
Србија сега мора да најде начин да ги намали цените, да штеди енергија или да користи алтернативни горива. Во меѓувреме, високата инфлација -- процената на 15 отсто -- го зголемува притисокот врз владата да дејствува. Меѓутоа, властите не зборуваат ништо за евентуално намалување на даноците.
Снабдувачите на бензин во Албанија, исто така, посочуваат на даноците како клучен фактор, посебно ДДВ од 20 отсто. Во оваа земја цените на бензинот само во јуни пораснаа за 6,8 отсто, наведува Албанскиот завод за статистика. Во јули, цената на евродизелот достигна 1,36 евра за литар.
Малку компании го контролираат пазарот на бензин во Албанија, а цените се чини дека одат само во една насока -- нагоре. Дури и кога ќе се намалат цените на меѓународниот пазар, оваа промена обично не се одразува на албанскиот пазар. 
Многу експерти тврдат дека албанската влада го користи растот на цените на бензинот за намалување на дефицитот на буџетот. Како и во Србија, и покрај агонијата на потрошувачите, властите не направија ништо за намалување на даноците.
Соседна Македонија, исто така, во последните месеци се соочува со нагло покачување на цените. Еден литар 95-октанско евростар гориво сега чини 1,26 евра за литар, 98-октански евросупер чини 1,28, а евродизелот се продава по 1,24 евра за литар. 
Освен тоа што возењето стана поскапо, овој тренд влијае и врз цената на централното греење. Компанијата која овозможува централно греење во главниот град Скопје веќе поднесе барање до Регулаторната комисија за зголемување на цените за речиси 60 отсто -- најголемото покачување на цените на греењето досега забележано во Македонија.
За да го ублажи ударот, владата спроведе низа мерки. Тие вклучуваат намалување на патарините и трошоците за регистрација на возилата, како и пониски давачки на камионите за престој на терминалите. Меѓутоа, властите се уште не ја разгледуваат можноста за намалување на даноците, за што се залага опозицијата. 
Во Романија дизел горивото е поскапо од бензинот. Единствениот произведувач во Романија е ПЕТРОМ, во која австриската ОМВ групација е мнозински акционер. Еден литар ЕКО Премиум 95 сега чини 1,14 евра, а литар безоловен премиум 1.13 евра. Еден литар Топ евро дизел се продава по 1,24 евра, додека пак литар Евродизел чини 1,22 евра. Романија има развиен пазар за продажба на возила, а експертите веруваат дека овој тренд ќе продолжи, и покрај тоа што Романците можат да го префрлат својот интерес кон автомобилите кои помалку трошат.
Романскиот претседател Трајан Башеску побара од политичките партии да соработуваат и да најдат решение, како за растечките цени на бензинот, така и за инфлацијата на цените на храната. Еден од предлозите беше намалување на ДДВ или за бензинот, или за храната. Ваквото решение бара усвојување од страна на парламентот, а синдикатите веќе се жалат. 
(Ајхан Шимшек, Мањола Хала и Алина Бандила придонесоа за овој извештај.) 
