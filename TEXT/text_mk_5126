10/02/2010
Од Бариш Јилмаз за Southeast European Times -- 10/02/10
Србија целосно ги нормализираше дипломатските односи со Босна и Херцеговина (БиХ), објавувајќи ја одлуката во вторникот (9-ти февруари), по петтиот круг трилатерални разговори започнати од Турција минатиот октомври.
„Можам да потврдам ... дека Србија му даде официјална согласност на амбасадорот да дојде во Белград и да ја претставува Босна и Херцеговина“, рече српскиот министер за надворешни работи, Вук Јеремиќ, на заедничката конференција со својот босански и турски колега во Анкара во вторникот.
„Ги надминавме проблемите“, рече турскиот министер за надворешни работи, Ахмет Давутоглу. „Босна наскоро ќе назначи амбасадор во Белград.“ 
Давутоглу додаде: „Сакаме да ги решиме сите спорови со Балканот преку дипломатски средства и да постигнеме регионална благосостојба и стабилност.“
Овој важен настан беше уште еден знак за зголеменото влијание на Турција низ целиот Балкан. Со подбуцнувањето на Турција, одобрувањето од страна на Србија на босанскиот амбасадор стави крај на тригодишните проблеми меѓу Србија и нејзиниот сосед.
Државите имаат дипломатски односи и амбасади во главните градови. Но, како резултат на српското отфрлање на амбасадорските кандидати, БиХ беше претставувана од Белград на ниво на вршители на амбасадорската функција од 2007 година.
Решавањето на ова прашање дојде во едно исклучително чувствително време. Постои меѓународна загриженост за стабилноста на етнички поделената БиХ. Пратениците на босанските Срби разговараа околу плановите за отстранување на пречките за референдум, предизвикувајќи стравувања за продлабочен конфликт меѓу двата ентитети, Република Српска и муслиманско-хрватската Федерација на БиХ.
Давутоглу изрази надеж дека овој позитивен чекор меѓу Србија и БиХ ќе помогне да се зајакне мирот и хармонијата -- колку и да се кревки -- во БиХ.
„Територијалниот интегритет на БиХ е надвор од секаква дебата“, рече Давутоглу.
Јеремиќ рече дека неговата држава го почитува територијалниот интегритет на секоја од државите-членки на ОН. Проблемите, рече тој, треба да се решат преку уставот на БиХ.
Балканскиот експерт Ерхан Турбедер, говорејќи за Southeast European Times, рече дека Турција „гледа потреба за градење доверба меѓу земјите во регионот и верува дека најдобрите решенија на регионалните проблеми може да дојдат од [други] aктери“. 
Турција, долго време силен поддржувач на БиХ, неодамна почна да гради повеќе контакти со Република Српска. И покрај силните несогласувања за независноста на Косово, односите на Турција со Србија, исто така, добија на сила.
Во изминатите 12 месеци, најмалку четворица српски министри ја посетија Турција за да разговараат за различни проекти, како во бизнисот, така и во политиката. Турскиот претседател Абдула Ѓул имаше многу успешна посета на Србија минатата година. И покрај критиките на српските националисти, врските меѓу двете држави се чини дека се зајакнуваат. 
Турција долго време вели дека ќе ја поддржи интеграцијата на сите балкански држави во НАТО и во ЕУ.
