14/08/2009
(Дневник, Медиапул, Софија ечо - 14/08/09; Пари, Новините, Дневник, Медиапул, Софија ечо - 13/08/09; Софија ечо, Новините - 12/08/09; Дневник - 11/08/09; Софија ечо 09/08/09; Ројтерс - 07/08/09)
Бугарскиот премиер Бојко Борисов во четвртокот (13-ти август) изјави дека побарал од обвинителството да ги забрза истрагите за случаите на буџетски злоупотреби од страна на претходната влада. 
„Со години беа акумулирани огромни вишоци, а сега овие вишоци ги нема и ние немаме патишта“, изјави тој за новинарите на отворањето на реновираниот 2,5-километарски дел од патот во бугарскиот главен град.“
Централнодесничарската партија на Борисов, Граѓаните за европски развој на Бугарија (ГЕРБ), победи на парламентарните избори на 5-ти јули, со ветувањата дека корумпираните високи претставници ќе се соочат со правдата и дека неговата партија ќе го обнови владеењето на правото.
Во првите две недели откако владата на ГЕРБ положи свечена заклетва на 27-ми јули, министрите открија бројни случаи на можна измама и мито.
Освен директните буџетски загуби поради злоупотребите, и ЕУ замрзна повеќе од половина милијарди евра од финансиската помош за Бугарија минатата година, поради нејзиниот неуспех во борбата против корупцијата на високо ниво и организираниот криминал.
Еден од најскандалозните случаи беше откриен од страна на министерот за регионален развој, Росен Плевнелиев, кој го обвини својот претходник Асен Гагаузов дека потрошил повеќе од 21 милиони евра за поправки на зградата на министерството напосредно пред крајот на својот мандат. Цената од 2.250 милиони евра за метар квадратен што му беше исплатена на еден понудувач во тендерот за јавни набавки, беше неколкупати повисока од пазарните цени.
„Наследив министерство кое не ги плаќа своите долгови, кое е во состојба на банкрот и кое не ги следи градежните регулативи и пазарните цени“, рече Плевнелиев. 
Софискиот весник Дневник претходно оваа недела објави дека се отпочнати истраги за наводните случаи на малверзации во министерството за земјоделство, транспорт и социјални работи. 
Единствениот висок претставник обвинет за злоупотреба на функцијата откако новата влада дојде на власт е Стефан Јуруков, поранешен директор на бугарската државна агенција за шумарство. Тој е обвинет за наводна вмешаност во договор за размена на земјиште со шуми во близина на јужниот црноморски град Созопол. Договорот беше дел од една поширока шема слични договори, склучени оваа и минатата година.
„Подигнато е обвинение против Јуруков и нему му е забрането да ја напушти земјата“, Ројтерс го цитираше портпаролот на обвинителството. 
Антикорупциската коалиција процени во еден неодамнешен извештај дека Бугарија изгуби околу 4 милијарди евра за време на четиригодишниот мандат на претходната влада, поради вакви размени.
Опишувајќи го мандатот на својата влада како успешен, поранешниот премиер Сергеј Станишев, тврди дека земјата се наоѓа финансиски во доволно добра форма, и дека неговата влада вклучила доволно амортизери во буџетот за справување со предизвиците од економската криза. 
