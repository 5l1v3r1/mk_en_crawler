12/03/2009
Од Иво Шчепановиќ за Southeast European Times во Загреб -- 12/03/09
Министрите за одбрана од Југоисточна Европа се собраа минатата недела во Загреб, на неформален состанок кој беше фокусиран на кандидатурите на државите за влез во НАТО. Министрите, исто така, дискутираа за предизвиците со кои се соочува регионалната безбедност, како и околу можностите за соработка меѓу државите од Јадранската повелба. 
Претставници од Италија, Албанија, Грција, Бугарија, Македонија, Црна Гора, Романија, Србија, Босна и Херцеговина и Унгарија присуствуваа на состанокот на 6-ти март во Загреб. 
Говорејќи на конференцијата, хрватскиот министер за одбрана, Бранко Вукелиќ, рече дека процесот на евроатланска интеграција е единствениот начин за стабилизација на Југоисточна Европа, објави хрватската новинска агенција ХИНА. 
„Можам да кажам дека сите држави го поддржуваат пристапот на Хрватска во НАТО, бидејќи нашето членство во НАТО би било добро за Хрватска и за целиот регион. Затоа имаме толку силна поддршка“, рече Вукелиќ.
Очекуваното пристапување на Хрватска и Албанија на самитот на НАТО следниот месец во Стразбур и Келн се смета за успех за целиот регион, додаде Вукелиќ.
„Апсолутно верувам дека Хрватска ќе биде полноправна членка на следниот самит на НАТО. Сите напори [за] унапредување на регионалната соработка ни помагаат да постигнеме подобро разбирање, поголема стабилност и подобри односи“, рече вицепремиерката Јадранка Косор по состанокот. 
Вукелиќ рече дека државата ќе продолжи со своето учество во мисиите на НАТО, ОН и ЕУ во Авганистан, Чад и Голанската висорамнина и ќе продолжи со своите напори за усвојување на стандардите на НАТО во модернизацијата на опремата. Сепак, рече тој, државата мора да го скрати својот воен буџет за околу 74 милиони евра.
„Тоа ќе забави некои активности, но ние нема да се откажеме од нашите стратешки цели“, рече Вукелиќ.
Помошник државниот секретар на НАТО, Јиржи Седиви, кој присуствуваше на состанокот, потврди дека Алијансата планира да остане во Југоисточна Европа за да им помогне на земјите-аспирантки во спроведувањето на воените и другите реформи. 
„НАТО останува отворен за сите држави кои се подготвени да ги исполнат стандардите на [Aлијансата]“, рече Седиви.
Конференцијата се одржа неколку дена откако портпаролот на НАТО, Џејмс Апатураи, рече дека Алијансата очекува да й посака добредојде на Хрватска како членка, и покрај тековниот пограничен спор со Словенија.
Тој ја искажа „силната надеж и желба на НАТО да ги види Хрватска и Албанија како седат заедно ... на советничката маса“, на својата неделна прес-конференција на 4-ти март. 
Сите 26 држави на НАТО го ратификуваа протоколот за пристапување на Хрватска во НАТО. 
