07/12/2009
AНКАРА, Турција -- Едно лице загина во неделата (6-ти декември) во Дијарбекир, за време на демонстрациите за поддршка на затворениот водач на Курдистанската работничка партија (ПКК) Абдула Оџалан. Студентот беше убиен во кампусот на универзитетот Дикле, макар што околностите сé уште не се јасни. Илјадници демонстранти фрлаа камења и молотови коктели на седиштето на владејачката Партија на правдата и развојот во југоисточниот град, пред полицијата да употреби солзавец за да ги растера. Најмалку еден полицаец беше повреден во судирите, кои резултираа со 113 апсења. Митинзи за поддршка на Оџалан се одржаа и во соседните градови Сиирт, Мардин, Батман и Хакари, во рамките од тековните напори на поддржувачите против условите во кои тој отслужува доживотна затворска казна. 
Во другите вести, турскиот премиер Реџеп Тајип Ердоган вели дека Анкара не планира да испрати нови трупи во Авганистан. „Турција веќе стори сé што можеше зголемувајќи го својот контингент војници таму на 1.760, од околу 700, без тоа да биде побарано од неа“, рече Ердоган во неделата. Тој заминува во Вашингтон, на разговори со американскиот претседател Барак Обама, кој минатата недела ги објави плановите за испраќање дополнителни 30.000 војници во Авганистан. (Хуријет, новинска агенција Анадолу, Милијет - 07/12/09; AП, Ројтерс - 06/12/09)
