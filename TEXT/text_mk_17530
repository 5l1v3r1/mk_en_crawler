25/02/2007
САРАЕВО, Босна и Херцеговина (БиХ) -- Другиот круг политички разговори за клучните полициски реформи во БиХ се одржа во саботата (24-ти февруари), но заврши без некој напредок. На состанокот присуствуваа претставници на парламентарните партии во БиХ, главниот заменик висок претставник, Рафи Грегоријан, комесарот на ЕУПМ, Винченцо Копола, и американскиот и британскиот амбасадор во Сараево, Даглас Мекелхани и Метју Рајкрофт. По разговорите, Грегоријан издаде изјава, предупредувајќи дека времето за постигнување договор за полициските реформи, всушност, истече, одложувајќи го потпишувањето на Спогодбата за стабилизација и асоцијација со ЕУ барем до 2008 година. Уште еден последен состанок би можел да се одржи во Бања Лука оваа недела. (Дневни аваз, Независне новине - 25/02/07; ПБС БиХ, РТРС - 24/02/07)
