18/07/2007
Од Марина Стојановска за Southeast European times во Скопје -- 18/07/07
Македонија е домаќин на два големи културни фестивали ова лето -- еден во главниот град и другиот во туристичката мека на земјата, Охрид. Настаните претставуваат можност како туристите, така и жителите, да присуствуваат на концертите, балетите, претставите и изложбите. Тие може, исто така, да уживаат во прекрасните глетки на Охридското Езеро и богатата историја на Скопје. 
Четириесетиседмиот фестивал Охридско лето беше отворен на 12-ти јули со претставата на Хачатурјан „Спартак“ во изведба на Украинскиот национален балет. Традиционално, отворањето се одржува на Античкиот театар. Австрискиот претседател Хајнц Фишер и хрватскиот премиер Иво Санадер беа помеѓу високите гости кои му се придружија на покровителот на фестивалот, македонскиот претседател Бранко Црвенковски, на церемонијата. 
Десетици пијанисти, музичари кои свират на жичани инструменти, челисти и други, од 24 земји, ќе настапат во Охрид, според директорот на фестивалот Тони Симоновски. 
Еден од најочекуваните настани е концертот на американската сопран пејачка Барбара Хендрикс, закажан за в четврток (19-ти јули). Програмата, исто така, вклучува концерт на познатиот шпански гитарски квартет, Ромерос, како и на кипарско-францускиот пијанист Киприен Кацарис. Помеѓу меѓународните гости се и словенечкиот Театар Пандур и Истанбулскиот градски театар. 
Македонската национална опера и балет ќе настапи со Вердиевата „Риголето“, додека Народниот театар ќе ја изведе „Соларис“ на Златко Славенски. Скопскиот Албански театар ќе настапи, исто така, со премиера, и тоа на Стефан Капалику. Македонскиот пијано виртуоз Симон Трпчески, кој ќе изведе концерт со руската Музика Вива под диригентската палка на Александар Рудин, ќе го затвори петнеделниот фестивал, кој ќе трае до 20-ти август. 
Настанот се одржува на традиционални локации -- Античкиот театар, црквата Св. Софија и Сарај. 
Претходно ова лето, Директоратот на Охридско лето го спонзорираше двочасовниот концерт за љубителните на класичната музика од страна на Израелската филхармонија, под диригентската палка на светски реномираниот диригент Зубин Мехта, во Метрополис арената во Скопје. 
Во главниот град, како дел од 12-тиот Скопски летен фестивал, се организираат бројни настани на места како што е Скопската тврдина, Даут Пашиниот амам во Бит-пазар и разни други дисотеки на отворено. Помеѓу изведувачите се и: познатиот македонски гитарист и основач на „Леб и сол“ Влатко Стефановаски, Јан Акерман од Холандија, „Немо брадерс“ од Велика Британија и американскиот гитарист Шерман Робертсон. 
