07/12/2004
Од Миранда Новак за Southeast European Times во Загреб – 07/12/04
Претходно оваа година хрватскиот Совет за телекомуникации ги поништи резултатите од тендерот за трет мобилен оператор во земјата, отфрлајќи ја понудата на шведско-хрватскиот конзорциум. Како резултат на тоа, изгледите за зголемена конкурентност на пазарот на мобилната телефонија се одложени, додека неуспешниот тендер ги покрена прашањата за транспарентноста на хрватските регулаторни институции. 
Конзорциумот Трета среќа, кој го сочинуваат шведското претпријатие Теле2 и девет хрватски претпријатија, беше единствен кандидат за добивање на лиценцата. Според шефот на државната агенција за телекомуникации, Гаспар Гацина, оваа понуда беше одбиена поради тоа што конзорциумот не покажал доволно интерес за помагање на хрватската економија, како и поради тоа што аплицирал само за ГМС мрежа, а не и за УМТС. 
„Главната слабост на нивната понуда беше во нивниот планиран придонес за развојот на националната економија“, изјави Гацина за локалните медиуми. 
Но, Теле2 и неговите хрватски партнери се бунат. „Ова е чиста измама и кражба“, рече претставник на конзорциумот, опишувајќи го тендерот како фарса. 
Според Томислав Матиќ, адвокат на групата, потегот на агенцијата за телекомуникации претставува јасен знак за инвеститорите, странските и домашните, дека не се добредојдени на хрватскиот пазар. Покрај тоа, тврди Матиќ, властите имаат за цел да ја ограничат конкурентноста со тоа што ќе му забранат на третиот мобилен оператор -- кога ќе биде избран -- да ги намали цените. 
„Третиот оператор нема да ги намали цените и граѓаните ќе бидат измамени“, рече Матиќ. Теле2 поднесе жалби до две институции на ЕУ -- Генералниот директорат за проширување и Генералниот директорат за телекомуникации -- и испрати протесно писмо до хрватската Влада. 
Околу 55 отсто од хрватското население од вкупно 4,4 милиони, користи мобилни телефони. Пазарот е моментно поделен помеѓу Т-Хрватски мобил, во сопственост на Дојче телеком и ВИПнет, австриска група која ја доби лиценцата во 1998 година. 
Скоро 80 отсто од корисниците на мобилни телефони во Хрватска сметаат дека сегашните цени на услугите се премногу високи, како што покажа неодамнешното истражување на месечното списание Moj Moби. Околу 87 отсто сметаат дека е потребен трет мобилен оператор на хрватскиот пазар. Сепак, мнозинството испитаници -- 65 отсто -- велат дека би останале претплатници на сегашните претпријатија дури и ако се појави трета можност. 
Околу 35 отсто велат дека планираат да се префрлат на новата мрежа, откако таа ќе биде воспоставена. 
