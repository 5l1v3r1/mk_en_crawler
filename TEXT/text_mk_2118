19/05/2005
(Кипарска новинска агенција - 19/05/05; Ројтерс, Кипарска новинска агенција, Journal of Turkish Weekly - 18/05/05)
Потсекретарот на ОН за политички прашања Киеран Прендергаст се очекува да отпатува за Кипар на почетокот од јуни за да ги процени можностите за продолжување на разговорите за ставање крај на повеќе од 30-годишната поделеност на островот. 
За време на својата посета на регионот официјалниот претставник на ОН ќе оствари консултации со претставниците од заедниците на кипарските Грци и кипарските Турци, претставници од Грција и Турција, објави Ројтерс во средата (18-ти мај). Сепак, генералниот секретар на ОН Кофи Анан е тој што на крајот треба да одлучи дали треба да бидат обновени мировните преговори. 
„Сите сакаат да се осигурат дека ако разговорите продолжат тие се поставени на добра основа“, рече еден официјален претставник на ОН за Ројтерс. 
Последните напори за повторно обединување на Кипар пропаднаа во април 2004 година, кога кипарските Грци со големо мнозинство го отфрлија предлогот на ОН за решавање на прашањето. И покрај тоа што мнозинството кипарски Турци го поддржаа планот, само меѓународно признаениот дел на островот на кипарските Грци на крајот пристапи во ЕУ на 1-ви мај 2004 година. 
Анан побара од двете страни да ги наведат своите приговори за постоењето на планот, кој се очекува повторно да послужи како основа за какви било идни разговори. Предложениот договор предвидува повторно обединување на Кипар во лабава федерација на две држави. 
Планираната посета на Прендергаст на Кипар ќе уследи по прелиминарните разговори за шансите за започнување на нова рунда мировни преговори, кои тој се надева дека ќе се одржат оваа недела во Њујорк со претставникот на грчкиот претседател Тасос Пападопулос, Тасос Цонис. 
И покрај тоа што не се откриени деталите на разговорите, дел од мисијата на Цонис е, наводно, да се добие уверување дека ОН нема да инсистираат на арбитража или временски ограничувања. Властите на кипарските Грци се смета дека, исто така, ќе сакаат да се уверат во тоа дека нема да постојат услови, ограничувања или други однапред одредени прашања во која било фаза од преговорите. 
Говорејќи во Никозија, министерот за надворешни работи на кипарските Грци Јоргос Јакову во средата рече дека разговорите во ОН, кои започнаа во понеделникот и треба да заврпат во петок, воглавно се фокусираа на процедурални прашања. 
И покрај тоа што предупреди дека било какви заклучоци би можеле да се покажат преранети во оваа фаза од разговорите, претседателот на Претставничкиот дом на кипарските Грци Деметрис Христофиас рече дека тој е „претпазливо оптимист“ во врска со исходот. 
„Тешко е кој било да го процени исходот од сегашните состаноци во Њујорк кога тие само што започнаа“, рече Христофиас во средата. „Ние се надеваме дека преку нашите напори дијалогот ќе продолжи на коректната основа, со почитување на принципите на ОН и неоттуѓливите права на Народот на Кипар со цел да се најде решение што ќе биде прифатливо за двете заедници.“ 
Кипар е поделен по етнички линии од 1974 година, кога турските трупи извршија инвазија на северниот дел од островот по граѓанскиот удар, поддржан од Атина, со кој се бараше обединување на островот со Грција. Турција треба да ги започне разговорите за пристап со ЕУ во октомври, и многумина сметаат дека решавањето на кипарското прашање би можело да ги засили изгледите на Анкара. 
