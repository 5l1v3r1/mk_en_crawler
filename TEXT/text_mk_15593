26/05/2006
САРАЕВО, Босна и Херцеговина (БиХ) -- Советот на министри на БиХ (СоМ) во четвртокот (25-ти мај) одлучи да формира државна комисија за откривање на вистината за воените жртви во Сараево во периодот 1992-1995 година. Претседавачот на СоМ Аднан Терзиќ го блокираше формирањето на ваква комисија скоро две години, што резултираше со бојкот оваа недела од страна на пратениците од Република Српска. Тие планираат да продолжат со бојкотот додека не го видат конкретното формирање на комисијата. Високиот претставник Кристијан Шварц-Шилинг ја пофали одлуката на СоМ и ги повика сите членови на парламентот да продолжат со својата работа.
Исто така во четвртокот, Шварц-Шилинг ги истакна трите клучни прашања што бараат итно внимание од мостарските власти, пред следниот состанок на Управниот одбор на Советот за спроведување на мирот на крајот на јуни. Тоа се: напредок во усвојувањето на градскиот буџет, завршување на формирањето на државната администрација и формирање на единствено претпријатие за јавни работи во Мостар. (Дневни аваз, Независне новине, Фена, веб-страница на ОХР - 25/05/06)
