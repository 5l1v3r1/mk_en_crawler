27/06/2005
Од Димитрис Аграфјотис за Southeast European Times во Атина – 27/06/05
Во периодот пред Летната Олимпијада 2004 грчките власти ги поздравија Игрите како одлична инвестиција за земјата. Сега кога спортистите и посетителите веќе одамна заминаа, владата сé уште не излезе со сеопфатен план за користење на скапата инфраструктура, како и знаењето на олимпискиот персонал. 
Владата на Нова демократија како и нејзиниот социјалистички претходник ги фокусираа своите енергии, главно, на реализирањето на Игрите, без да посветат многу внимание на пост-олимписката употреба на овие капацитети. Поради тоа Атина не може да ги почувстува плодовите на овој важен светски настан. 
Атинскиот Олимписки стадион, еден од највеличенствените стадиони во светот, моментно го користат фудбалските тимови. Другите стадиони се користат врз ад хок основа, без траен план за идна експлоатација. Владата објави дека секој предлог за користење на инфраструктурата ќе биде разгледан. 
Безбедносната инфраструктура изградена за Игрите претставува специјален вид проблем. За да бидат Игрите безбедни, владата потроши повеќе од 1 милијарда американски долари за еден од најнапредните безбедносни системи во светот, користејќи технологија Ц41. Помеѓу другите работи, тој вклучува и 300 камери кои се наоѓаат на критични области низ главниот град. И покрај тоа што системот би бил исклучително корисен за тековната борба против тероризмот и криминалот, неговата употреба го покренува прашањето на приватноста и личните права. Грчката управа за заштита на податоците, која има задача да ги спроведува регулативите во врска со личните податоци, го блокираше понатамошното активно користење на системот Ц41. 
И покрај тоа што е постигнат напредок, владата ја потврди својата заложба за спроведување на систематската програма за олимписката инфраструктура, при што Барселона е земена како модел. Неколку меѓународни и грчки претпријатија покажаа интерес за инвестирање во олимписката инфраструктура, и покрај тоа што сé уште не е постигнат договор. Државното претпријатие „Хеленик олимпик естејт“ е формирано со цел да се погрижи за имотот. Исто така како што на почетокот беше потребно време за да тргне изградбата на објектите, сега е потребно време за подготовка на план за нивно долгорочно користење. 
