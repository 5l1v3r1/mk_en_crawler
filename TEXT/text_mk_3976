07/09/2007
Од Ајхан Шимшек за Southeast European Times -- 07/09/07
Состанокот во средата (5-ти септември) помеѓу кипарскиот претседател Тасос Пападопулос и водачот на кипарските Турци, Мехмет Али Талат, беше прв разговор помеѓу двајцата во последнава година.
Во јули 2006 година двајцата водачи се согласија да започнат преговори на две нивоа. Техничките комисии требаше да бидат задолжени за секојдневните прашања, додека работните групи требаше да расправаат за важните прашања. Но, оттогаш е направен мал напредок. 
За време на состанокот во средата, Пападопулос рече дека предложените технички комисии се „суштински“ за подготвувањето на патот за важните мировни преговори со цел повторно обединување на островот. Тој го отфрли предлогот на Талат двајцата водачи да ги предводат преговорите, и го предупреди водачот на кипарските Турци да не „ја крати“ работата на подготвувачките комисии. 
„Ние предложивме брзо продолжување на сеопфатните преговори и воведување на краен рок на крајот од 2008 година за постигнување решение, но Пападопулос го отфрли овој предлог“, им рече Талат на новинарите по состанокот. 
„Страната на кипарските Грци не е психолошки подготвена да почне целосни преговори“, додаде Талат. „Не можам да кажам дали има море помеѓу нас или океан. Никој не знае колку долго ќе траат овие состаноци на техничките комисии -- 14 месеци, 14 години или 140 години.“ 
На одделна прес-конференција Пападопулос рече дека Турците се обидуваат да ги поткопаат напорите за решение. Тој рече дека идејата на Талат за брзо отпочнување на важните мировни преговори, наместо фокусирање на техничките комисии, само ќе доведат до „брз ќор-сокак“. 
Двете страни се согласија на дополнителни разговори преку ОН во престојните денови, за одредување на деталите околу техничките комисии. „Тие се согласија да го продолжат нивниот контакт преку ОН и повторно да се состанат кога ќе биде соодветно“, рече резидентниот претставник на ОН во Кипар, Мајкл Молер. Водачите „се согласија околу потребата за најран можен почеток на процесот“ и „разговори околу другите прашања што водат до сеопфатно решение“, додаде тој. 
Пападопулос се залага за повторни избори во февруари 2008 година и беше критикуван од противниците што не прави доволно за постигнување решение. 
Кипар е поделен од 1974 година, кога турската војска интервенираше како одговор на државниот удар од страна на група грчки војници, кои вршеа притисок за сојуз помеѓу Кипар и Грција. Во 1983 година кипарските Турци прогласија независна држава, но потегот беше признаен само од Турција. 
Меѓународно признаената Република Кипар пристапи во ЕУ во мај 2004 година, барајќи да го претставува островот во целина. Еден месец претходно, кипарските Грци со големо мнозинство го отфрлија планот на Анан спонзориран од ОН -- последен голем обид за повторно обединување на островот. 
Кипарските Турци, на одделниот референдум во април 2004 година гласаа за планот, кој мораше да биде одобрен од двете страни за обединетиот Кипар да влезе во ЕУ. 
Кипарското прашање останува извор на тензии помеѓу сојузниците во НАТО, Грција и Турција, и пат-позицијата во мировниот процес ја попречува кандидатурата на Турција за влез во ЕУ. Во декември 2006 година Брисел го замрзна отворањето на осум од 25 поглавја на преговорите поради ќор-сокакот поврзан со Кипар. 
Анкара вели дека нема да ги отвори своите пристаништа за сообраќајот од делот под администрација на кипарските Грци на островот додека не биде постигнато сеопфатно решение. Но, Република Кипар има право да стави вето на процесот на пристап на Турција и вели дека ќе продолжи да врши притисок за согласност од страна на Анкара. 
