30/07/2011
Озгуб Огрет за Southeast European Times во Истанбул – 30.07.2011
Истанбулскиот транспортен сектор се потпира на таксистите, кои треба да ги превезуваат туристите и локалните жители низ огромниот град. Но, многу возачи ја оцрнија репутацијата на овој сектор со редовно мамење на муштериите.
Најчеста измама е одењето по подолг пат, кога може да се оди и по пократок. Оние што не се од градот честопати паѓаат на оваа шема, со оглед на тоа што не го знаат најбрзиот пат. 
Некои возачи имаат дури и два таксиметри -- еден за поголеми автомобилски гуми и друг за помали. Со користење на таксиметарот наменет за помали гуми, возачот може да го изманипулира таксиметарот како да возел подолг пат. Сличностите меѓу банкнотите од пет и педесет турски лири, исто така, им овозможува на такси-возачите да ги искористуваат странците. 
Ребека Дофинг, американски државјанин кој живее во Истанбул, повеќепати паднала во такси-шемите. Таа се сеќава на едно такси-возење од Еминону до Бешикташ, кое ја чинело 60 лири, а кое всушност требало да чини околу десет. 
„Тој го намести таксиметарот и ми побара 20 лири. Додека се расправав со него за тоа, тој ја замени банкнотата од 50 лири што му ја дадов со банкнота од 5 лири и тврдеше дека не му дадов доволно пари. Јас се збунив и му дадов уште десет, несфаќајќи дека ги заменил банкнотите сé додека не излегов од таксито“, рече таа. 
Сепак, нејзиното искуство со турските таксисти й помогна да се опамети. „Веднаш му кажувам на таксистот дека зборувам турски, дека знам каде одам и знам како да стигнам до таму, дури и ако не сум сосема сигурна. Исто така, ја кажувам сумата што му ја давам на возачот додека му ја предавам.“
Концертниот промотер Бурак Кан објави дека групата Блус брадерс еднаш платила 50 лири за такси од Ортакој до Султанахмет во 2007 година. 
„Кога се пожалија на долгото возење, возачот само искоментирал дека „Истанбул е многу голем“, рече тој. 
Странците не се единствените жртви на измамата на таксистите. 
Емрах Ајдогду еднаш бил измамен за 50 лири. Таксистот тврдел дека нема кусур за сметката од седум лири за возењето на Ајдогду, враќајќи му ја назад банкнотата од 50 лири, и му рекол да ги раситни во блиската продавница за весници. 
„Излегов од таксито за да купам цигари и еден весник. Продавачот ги провери парите и рече: „човеку, овие пари се лажни“. Погледнав зад мене и таксито беше заминато“, се сеќава тој. 
Заменик-претседателот на истанбулската Комора на таксисти, Ерџан Акопру, рече дека комората се обидува да ја следи секоја поплака. Повеќето нивни членови се против ваквите нечесни практики, но Комората не може да стори многу со оглед на тоа што законите се недоволни за ова прашање. 
„Не можеме дури ни да ги испраќаме [возачите] на дисциплински одбор. [Тие] мора да се префрлат во Сојузот на комори на занаетчии за ова“, вели тој. 
Патниците може да го пријават проблемот во полиција, но маката да се направи тоа е поголема од користа.
Во Истанбул има 18.000 такси-возила, кои ги возат стотици илјадници возачи. Неквалификувани возачи или оние што имаат потреба од втора работа може лесно да станат такси-возачи бидејќи нема владина контрола. 
„Треба да водиме подобра евиденција за такси-возачите“, рече Акопру, додавајќи дека Комората моментно разговара за ова прашање со кабинетот на гувернерот. 
