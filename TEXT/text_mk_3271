27/06/2007
Од Наташа Радиќ во Загреб и Игор Јовановиќ во Белград за Southeast European Times -- 27/06/07
Изминатиот викенд српскиот претседател Борис Тадиќ му се извини на хрватскиот народ „за сите злосторства извршени од страна на Србите во текот на војните во 1990-тите“. Изјавата која Тадиќ ја даде за време на енергетскиот самит во Загреб во неделата (24-ти јуни) беше прва од ваков вид на еден српски функционер. 
„На сите државјани на Хрватска и на сите припадници на хрватскиот народ кои беа несреќни поради некои претставници на мојот народ, јас им се извинувам и ја преземам одговорноста за тоа“, рече Тадиќ на хрватската државна телевизија.
Хрватскиот претседател Стипе Месиќ ја поздрави изјавата, велејќи дека претставува позитивен чекор напред во билатералните односи. Режимот на поранешниот југословенски претседател Слободан Милошевиќ предизвика големи загуби во голем број земји од поранешна Југославија, вклучувајќи ја и Србија, рече Месиќ.
Зоран Миланови, водачот на најголемата опозициска Социјалдемократска партија, исто така, ја поздрави изјавата на Тадиќ, велејќи дека истата претставува доказ за новото раководство во Србија. „Ова претставува добра основа за идните односи“, рече Милановиќ. 
Сепак, претседателот на десничарската Хрватска партија на правата, Анто Ѓапиќ, го отфрли извинувањето како задоцнето.
Во Србија, пак, реакциите беа различни. Претседателот не доби поддршка од неговиот партнер во владејачката коалиција, Демократската партија на Србија (ДПС) на премиерот Воислав Коштуница. Наместо тоа, портпаролот на ДПС, Андреја Младеновиќ, рече дека неговата партија ги осудува сите злосторства извршени за време на војните во 1990-тите, додавајќи дека тоа е најдобар пристап кон „злото што им беше направено на сите луѓе“. 
„Немам намера да коментирам што рекол претседателот. Тоа е негово мислење и тој има одговорност со своите ставови кон граѓаните што тој ги претставува и кои го избираат“, рече Младеновиќ.
Но, Г17 Плус, третиот партнер во владејачката коалиција, го поздрави извинувањето. Партискиот претставник Снежана Стојановиќ го опиша како „добар достоинствен потег“. 
И покрај тоа што сите злосторства треба да се индивидуализираат, рече Стојановиќ, потезите како оној на Тадиќ ќе помогнат во воспоставувањето на пријателство помеѓу земјите во регионот. 
Силни критики дојдоа и од ултранационалистичката Српска радикална партија и поранешната партија на починатиот Милошевиќ, Социјалистичката партија. Александар Вучиќ, генерален секретар на радикалите, рече дека Тадиќ „признал нешто што објективно не постои“. 
Водачите на Социјалистичката партија го опишаа извинувањето на Тадиќ како „големо разочарување“, велејќи дека Србите не се единствените што извршиле злосторства за време на регионалните конфликти. 
Српскиот претседател не е првиот официјален претставник од регионот со ваква изјава. Во јуни 2000 година поранешниот црногорски претседател Мило Ѓукановиќ изрази „најискрено извинување до сите државјани на Хрватска и особено Дубровник ... за сета болка и страдање и материјалните загуби што ги предизвикаа Црногорци за време на кампањата што ја водеше Белград против Хрватска во 1991 година“. 
Потоа, претседателот на сега веќе непостоечката државна заедница на Србија и Црна Гора, Светозар Маровиќ, се извини во име на својата држава за сите рани од минатото.
