21/04/2011
AТИНА, Грција -- Меѓународната полициска соработка, политиката на азил и проблемите со миграцијата беа главни теми на разговорите за време на состанокот во Атина во средата (20-ти април) меѓу министрите за внатрешни работи на Бугарија, Романија и Грција. Бугарскиот министер за внатрешни работи, Цветан Цветанов, и грчкиот министер за цивилна заштита, Христос Папуцис, предложија формирање трипартитен контакт центар на бугарскиот пограничен контролен пункт Капитан Андреево, заедно со Турција. Тие рекоа дека испратиле писмо до турскиот колега, Осман Гунеш, во кое ја образложуваат својата идеја. Двајцата министри, исто така, се согласија да распоредат бугарски полицајци да патролираат на полуостровот Халкидики во северна Грција, кој секоја година привлекува значителен број бугарски туристи. Романскиот министер за внатрешни работи, Трајан Игас, й се заблагодари на Грција за поддршката на напорите на Букурешт, за пристапување во Шенген. Тој ја истакна потребата за понатамошна соработка во рамките на Фронтекс, агенцијата на ЕУ за погранична контрола, и оптимизација на размените на информации меѓу Грција, Бугарија и Романија, со цел борба против нелегалната имиграција и прекуграничниот криминал. (Фокус, Грик репортер, АНА-МПА, БНТ - 20/04/11)
