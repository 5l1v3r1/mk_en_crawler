23/12/2005
КАБУЛ, Авганистан -- Романскиот претседател Трајан Башеску во четвртокот (22-ри декември) го посети Кабул, при што рече дека неговата земја ќе донира баталјон модернизирани тенкови Т 55 за авганистанската армија. Башеску ја предводи делегацијата која е во божикна посета на романските контингенти во Ирак и Авганистан.
Во другите вести од четвртокот, две романски телевизиски станици добија парична казна поради прикажувањето на Дедо Мраз кој пакува пушки. „Антена 1“ и „Национал“ добија парична казна во висина од 1.473 евра за прикажувањето на рекламата за локалната фабрика за производство на оружје во која Дедо Мраз им дава оружје на новинарите за тестирање. Шефот на романска организација за следење на медиумите рече дека децата може погрешно да ја разберат рекламата, како дозвола на употребата на оружје.
Исто така во четвртокот, премиерот Калин Попеску Таричеану повторно рече дека неговата влада нема да го измени законот со кој се забрануваат странски усвојувања на деца. Усвојувањата беа забранети минатата година поради притисокот од страна на ЕУ. (Девет часот - 23/12/05; Ромпрес - 22/12/05; Ројтерс, РФЕ/РЛ, АФП - 20/12/05)
