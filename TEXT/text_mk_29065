08/09/2010
ПРИШТИНА, Косово -- Властите во Косово ветија дека ќе одговорат со сила на секоја провокација од нелегалните српски структури во северно Косово. Реакцијата од вторникот (7-ми септември) од Министерството за внатрешни работи уследи еден ден откако високи српски претставници за внатрешни работи се согласија на состанокот во Звечан -- во близина на Митровица -- да ги интензивираат патролите и евентуално да спроведат напади врз единиците на косовските полициски сили ако истите се појават на север. „Ако станеме цел на каков било напад, ние ќе одговориме со иста мера“, рече косовскиот министер за внатрешни работи, Бајрам Реџепи, во вторникот. Тој додаде дека косовската полиција, ЕУЛЕКС и КФОР имаат капацитет да ја одржат безбедноста, законот и редот.
Во меѓувреме, Здружението на српските општини во Косово усвои декларација за Звечан во вторникот, во одбрана на Косово како интегрален дел од Србија. Во документот се вели дека косовските Срби се граѓани на Србија и се изразува загриженост во врска со можноста за замена на разговорите за статусот меѓу Приштина и Белград со разговори за техничките прашања. Според декларацијата, секоја ваква промена во српската политика ќе значи прифаќање на планот на Ахтисари. (Koha.Net, РТК, Косовапрес, Бета, Б92, Зери - 07/09/10)
