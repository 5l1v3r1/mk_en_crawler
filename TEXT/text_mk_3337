28/05/2007
(Ксинхуа - 28/05/07; AФП, АП, Ројтерс, ББС, Интернешнал хералд трибјун, Софиска новинска агенција, Медиапул, Дневник - 27/05/07)
Судењето за клевета против петте бугарски медицински сестри и палестинскиот лекар заврши во неделата (27-ми мај), при што либискиот суд ги ослободи од обвиненијата медицинските лица кои веќе се соочуваат со смртни казни за наводно инфицирање на 426 либински деца со вирусот што предизвикува сида.
„Судот ги отфрла обвиненијата“, рече окружниот судија во Триполи, Салем Хамруни, по рочиштето што траеше само неколку минути.
Медицинските лица беа тужени од страна на либискиот полицаец Јума Мишри и локалниот лекар Абдулмајид Алшул, заедно со уште двајца други полицајци кои се приклучија на судската постапка подоцна. Тужителите тврдеа дека здравствените работници кривично ги наклеветиле, со лажното обвинение за тортура. 
Бугарските сестри Кристиана Вулчева, Насја Ненова, Валентина Сиропуло, Ваља Червењашка и Снежажа Димитрова, заедно со палестинскиот лекар Ашраф Ахмад Јума, беа обвинети за намерно инфицирање на деца со ХИВ. Во јануари оваа година либискиот суд ги потврди смртните казни што првично им беа изречени во мај 2004 година. 
Пресудите се засноваа претежно на потпишаните признанија на сестрите дадени за време на истрагата. Медицинските сестри, кои се во затвор од февруари 1999 година, подоцна сведочеа дека биле мачени за да дадат лажни признанија. 
Ако беа осудени за клевета медицинските сестри ќе добиеја тригодишни затворски казни. Тужителите, исто така, побараа компензација во висина од повеќе од 10 милиони евра.
Поздравувајќи ја пресудата од неделата како „позитивен чекор“, бугарскиот претседател Георги Парванов изрази надеж „за целосно фер исход на судењето за [инфекцијата со ХИВ] против бугарските медицински сестри“, што предизвика остри меѓународни критики. 
Либиските власти одбија да го прифатат научниот доказ за тоа дека епидемијата на ХИВ избила во болницата Ал-Фатех во Бенгази најмалку една година пред пристигнувањето на медицинските сестри таму во 1998 година. Водечки експерти за ХИВ, меѓу кои и Лук Монтањие и Виторио Колизи, велат дека инфекцијата, најверојатно, се раширила поради лошата хигиена во болницата. 
Новинската агенција Ројтерс го цитираше либискиот адвокат на медицинските сестри, Отман Бизанти, дека повеќе од 200 случаи на инфицирање со ХИВ се откриени во Бенгази во 1997 година. Властите тогаш не презедоа правни дејства. 
Пред судењето во Триполи организација што ја предводи синот на либискиот водач Моамер Гадафи, Саиф ал Ислам, објави соопштение во кое се вели дека сагата што трае повеќе од осум години наскоро ќе биде разрешена со помош на ЕУ. 
„Индикациите за претстојното решение на оваа криза се појавија по преговорите во Брисел на 10-ти мај помеѓу претставниците на семејствата на либиските деца заразени со ХИВ и ЕУ“, АФП го цитираше соопштението на фондацијата Гадафи. „Претставниците на децата се задоволни од преговорите и постои зрак на надеж.“ 
Во претходните соопштенија, Ал Ислам, чија фондација е посредник во разговорите, рече дека медицинските лица нема да бидат егзекутирани.
Либија, исто така, побара секое од семејствата на 426-те инфицирани деца да добијат по 10 милиони евра како „крвави пари“. Според исламскиот закон, тоа ќе им овозможи на роднините на жрвите да им простат на медицинските сестри. Но, Бугарија ги отфрли сите евентуални барања за компензација. 
„За нас е важно Либија, Бугарија, ЕУ и САД да вложат максимални напори за решавање на судбината на стотиците инфицирани деца и ослободување на медицинските сестри“, рече портпаролот на бугарското Министерство за надворешни работи во неделата. 
