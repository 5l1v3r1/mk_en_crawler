25/03/2009
Од Антонио Прленда за Southeast European Times во Сараево -- 25/03/09
По неодамнешните договори потпишани во седиштето на НАТО во Брисел, воените офицери на Босна и Херцеговина (БиХ) за првпат ќе се приклучат на силите на НАТО во Авганистан до крајот на овој месец.
Двајца офицери на БиХ отпатуваа за Данска во понеделникот (23-ти март) да му се приклучат на данскиот воен контингент, кој ќе стане дел од Меѓународните сили за помош во безбедноста (ИСАФ) на НАТО во Авганистан, во текот на следните шест месеци. 
ИСАФ е клучна компонента на ангажманот на меѓународната заедница во Авганистан, која им помага на авганистанските власти во обезбедувањето на сигурноста и стабилноста и создавањето услови за реконструкција и развој. Вкупно 42 држави учествуваат во ИСАФ, при што моменталниот број на војници изнесува околу 62.000. 
Министрите за надворешни работи и одбрана на БиХ го посетија седиштето на НАТО во Брисел на 11-ти март, на разговори со генералниот секретар на НАТО, Јап де Хоп Шефер, и највисокото политичко тело на Алијансата, Северноатланскиот совет.
Де Хоп Шефер и министерот за одбрана на БиХ, Селмо Цикотиќ, „потпишаа договори со кои официјално ја признаваат БиХ како држава која учествува во ИСАФ, а не е членка на НАТО, земајќи ја предвид понудата на персонал на земјата за поддршка на авганистанската мисија на НАТО“, според соопштението за медиумите на Алијансата. 
„Ова учество е добредојден доказ дека [БиХ] сé повеќе придонесува за меѓународната безбедност“, се додава во истото.
Распоредувањето на ИСАФ е уште една пресвртница за државата која аспирира да стане полноправна членка на НАТО. По скоро три години успешен ангажман, БиХ го повлече својот Вод за уништување на експлозивните направи и Водот за пешадиска безбедност од Ирак во декември 2008 година. Силите на БиХ моментно служат во само една меѓународна воена операција, мисијата на воените набљудувачи во Конго.
„Сакаме да се приклучиме на ИСАФ со цел да покажеме подготвеност за цврсто учество во меѓународните мировни сили“, рече помошник министерот за одбрана одговорен за меѓународна соработка на БиХ, Зоран Шајиновиќ, за Southeast European Times. Нашиот персонал ќе служи во командите на ИСАФ, додека нивната главна задача ќе биде да се запознаат со оперативните процедури на распоредување на НАТО.
Претходно оваа година државниот парламент ја одобри одлуката на претседателството на БиХ за испраќање десетмина офицери во Авганистан. 
„Сé уште нема одлука за испраќање цела единица во Авганистан. Но, отстранувањето на неексплодираните направи и пешадиските стражарски задачи остануваат наши специјални способности кои сме спремни да ги извршуваме“, рече Шаиновиќ.
