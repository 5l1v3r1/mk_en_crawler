23/03/2013
Ивана Јовановиќ и Дражен Ремиковиќ за Southeast European Times во Белград и Бања Лука -- 23.03.13
Антонија Колобариќ, 16-годишна Хрватка, и нејзиното момче Урош Ранѓеловиќ, 17-годишен Србин, одеа фатени за рака, носејќи ги своите државни знамиња, за време на парадата по повод 50-годишнината од движењето Обединет свет во Мостар, Босна и Херцеговина (БиХ), каде што тие учат.
Една жена ѝ се приближила на Колобариќ и ја прашала како се осмелува да оди покрај Србин. Како одговор, Колобариќ го бакнала Ранѓеловиќ, додека пријателот кој бил со нив ги фотографирал.
Фотографијата се најде на Интернет и брзо стана сензација на социјалните медиуми. Граѓаните и аналитичарите од БиХ, Хрватска и Србија велат дека бакнежот може да има историско значење.
Радмила Накарада, професорка по политички науки и директорка на центарот за мировни студии на Белградскиот универзитет, вели дека фотографијата има позитивно влијание врз младите луѓе, охрабрувајќи ги да имаат врски без „да гледаат подлабоко“ во етничкото потекло.
„Бакнежот ја охрабрува младата генерација да ги надмине поделбите ... како и да протестира против воените последици со љубов без предрасуди и со пријателство, и да продолжи кон иднината, што ќе биде според нивните мерила, а не според оние од минатото“, вели Накарада за SETimes.
Сања Латемкина (22), студенка по право од Загреб, вели дека би постапила исто како Колобариќ и Ранѓеловиќ, кога би се нашла во слична ситуација.
„Јас сум, исто така, дете на мешан брак и не гледам каде е проблемот кога некој е од друга националност или религија“, изјави Латемкина за SETimes. „Што може да биде поубаво од љубовта и младоста? Мислам дека новите генерации полека ги бришат последиците од долготрајните лоши политики и односи меѓу балканските нации, и овој чин претставува вистински придонес за тој тренд.“
„Антонија и Урош не се фатиле на мамката на омразата што се шири околу нив. Тие имале шанса да вдишат парче чист, нерасипан балкански воздух“, рече за SETimes Миле Јуриќ, 34-годишен наставник од Белград.
За Бојан Бојиќ (28), моден дизајнер од Белград, бакнежот е доказ за бројните сличности што ги поврзуваат Хрватите и Србите.
„Се надевам дека, конечно, и ние и тие ќе бидеме доволно храбри и подготвени да кажеме отворено колку сме блиски и силно поврзани. Сите знаеме колку Хрватите го сакаат Белград и колку Србите го сакаат хрватскиот брег“, рече Бојиќ за SETimes.
Постарите граѓани, кои живееле во Југославија, исто така, беа емотивно погодени од фотографијата.
„Живеевме заедно и никому не му беше грижа за името, националноста или религијата на другиот. Алма, Крешо, Кирил, Ивана -- сето тоа беше исто“, рече за SETimes Олга Катуриќ (76), пензионирана адвокатка од Белград. „Овој бакнеж е најубавото нешто што сум го видела во последниве 25 години. Ми ги буди надежите за заедничка иднина.“
Миодраг Живановиќ, професор по социологија и филозофија на Универзитетот во Бања Лука, го кажува своето мислење за лошата страна на фотографијата.
„На прв поглед изгледа многу убаво, но ако размислиме ќе заклучиме дека ситуацијата не е добра. Ова покажува колку сме длабоко поделено општество и ќе ни треба многу време за овие работи да бидат нормални, а не да бидат сензационални вести“, рече Живановиќ за SETimes.
Накарада предупредува дека бакнежот може да надживее моментот само ако биде проследен со други охрабрувачки гестови.
„Некои вакви примери се напорите за враќање на домовите во Хрватска за српските бегалци, за ширење гестови во полза на заедничкиот живот, наместо паралелни животи во трите етнички заедници во Босна ... [Без такви дејства], бакнежот ќе биде избришан од горчината и гневот, кои се сè уште присутни“, рече таа.
