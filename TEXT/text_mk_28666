13/10/2010
AНКАРА, Турција -- Министерот за надворешни работи, Ахмет Давутоглу, во вторникот (12-ти октомври) ја повика Франција да й помогне на Анкара по патот за членство во ЕУ. Говорејќи на прес-конференцијата со својот француски колега Бернард Кушнер во Анкара, Давутоглу побара „активна поддршка“ на Франција во отпочнувањето на разговорите за пристапување во ЕУ во некои области од политиката. Кушнер рече дека се можни разговори во три поглавја, но во исто време, истакна дека Турција треба најпрво да покаже напредок во своите реформски напори. Трите области на политиката се: социјалната политика, вработувањето и конкурентноста. Турција мора да ги комплетира преговорите во 35 области од политиката за да ги усогласи своите институции и легислатива со оние на ЕУ. Сепак, осумнаесет од нив, остануваат блокирани поради кипарското прашање. „Вие сте на потег“, рече Кушнер. Давутоглу ги повтори повиците за напредок во долготрајното кипарско прашање, кое претставува голема пречка на патот на Анкара за ЕУ, велејќи дека Турција се третира неправедно поради спорот. Со години Франција ја поддржува идејата да й се понуди на Турција „привилегирано партнерство“, наместо полноправно членство во ЕУ. (Заман - 13/10/10; AП, Ксинхуа, Гласот на Америка, Хуријет, Ворлд булетин - 12/10/10)
