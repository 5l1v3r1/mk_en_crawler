01/11/2005
Од Василис Василиу за Southeast European Times во Атина – 01/11/05
Азбестот претставува исклучително долготраен изолирачки материјал кој има широка примена во градежништвото, поставувањето на цевки и греење, производството на плочи, кај внатрешните делови од печките, па дури и кочниците на автомобилите. Тој може, исто така, да има и катастрофални последици за респираторниот систем на човекот и претставува број еден предизвикувач на рак на белите дробови помеѓу непушачите. 
И покрај тоа што веќе долго време се знае дека претставува опасност, употребата на азбестот е забранета во ЕУ дури од оваа година. Грција, каде што се користат илјадници тони азбест -- честопати во болниците и училиштата -- сега се соочува со скапо чистење на истиот.
Голем број работници кои имале работа со азбестот се соочуваат со голема веројатност да се разболат, дури и ако контактот бил пред 30 години. И покрај тоа што се големи нивните шанси да се разболат, можностите за лекување им се намалени. Осигурителните компании одбиваат да ги осигурат работниците со азбест и владата треба допрва да постапи по примерот на другите европски земји во однос на озаконувањето на надоместокот за нив. 
Што се однесува до едукацијата на граѓаните, Министерството за вработување и социјална започна нова кампања за промовирање на работни средини ослободени од азбест. Научниците од Велика Британија им се придружија на нивните грчки колеги во привлекувањето на јавното внимание на долгорочните здравствени последици. Министерството, во меѓувреме, формираше национален комитет кој ќе подготви список на работни места каде што е присутен азбестот. 
„Нашата цел е да најдеме начин за заштита на оние кои се изложени на азбест, преку утврдување и воведување во законот, на пример, дека месотелиомата -- вид на рак кој ги покрива мембраните на белите дробови -- спаѓа помеѓу болестите поврзани со работата“, рече министерот за вработување, Панос Папајотопулос. 
Ова се првите чекор. Но, треба да се направи уште многу со цел да се усогласи Грција со остатокот од ЕУ кога станува збор за овој сериозен здравствен проблем. 
Азбестот се состои од силикон и магнезиум и има влакнеста структура која е отпорна на високи температури. Молекулите на азбестот се пренесуваат нив воздухот и тој може да предизвика тешки органски пореметувања кај оние што го вдишуваат. Изложеноста на азбест може да биде, исто така, доживотен извор на инфекции на белите дробови. 
Овој материјал може да предизвика и амиантаза, дегенеративна болест која бавно ги уништува белите дробови на човекот, го огрубува белодробното ткиво и ги уништува ќелиите. Азбестот, исто така, може да се смета и како можна причина за синдромот на ненадејна смрт кај новороденчињата (СИДС). 
Луѓето кои работат во рудниците на азбест и во производството на азбестен цемент или други производи од азбест се наоѓаат во голема опасност, велат експертите. Градежните работници, работниците во бродоградилиштата и нивните семејства се помеѓу најризичните групи. 
