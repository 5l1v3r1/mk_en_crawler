16/09/2008
(AП, Ројтерс, АФП, АКИ, ББС, прес-центар на ОН, Б92, Меѓународен кривичен трибунал за поранешна Југославија - 15/09/08)
Меѓународниоот кривичен трибунал за поранешна Југославија (МКТЈ) во понеделникот (15-ти септември) го осуди поранешниот шеф на армијата на босанските Срби на три години затвор заради тоа што дозволил тортура врз босанските Срби за време на конфликтот во периодот 1992-1995 година во Босна и Херцеговина (БиХ).
Мнозинството на тричлената судска комисија го прогласи пензионираниот генерал Расим Делиќ (59) за виновен за неспречување и неказнување на бруталностите на исламските странски борци под негова команда.
Делиќ станал командант на Главниот штаб на Армијата на БиХ (АРБиХ) во јуни 1993 година. Подоцна таа година тој го формирал одредот наречен „Ел Муџахед“, кој го сочинувале борци од исламските земји, вклучително и од Авганистан, кои дошле во БиХ за да им помогнат на силите на босанските муслимани. До крајот на годината, одредот бил интегриран во АРБиХ.
Судот го прогласи Делиќ за одговорен за злосторствата на одредот „Ел Муџахед“ во селото Ливаде и логорот Каменица во централна БиХ во јули и август 1995 година, кога 12 затворени војници од босанските Срби биле подложени на различни видови тортура. 
„Некои [затвореници во Каменица] добивале електрошокови, а други трпеле ужасни болки со користење на воздушни црева под висок притисок прицврстени на нивните нозе“, се вели во обвинението. Во него, исто така, се наведува случајот кога сите затвореници биле принудени да ја бакнат пресечената глава на еден затвореник.
Обвинителите тврдеа дека Делиќ знаел дека борците на „Ел Муџахед“ имале склоност да вршат злосторства, но не го спречил нивното случување, ниту пак ги казнил извршителите. 
Поранешниот командант на босанските муслимани беше ослободен од три други точки од обвинението, за убиство и суров третман во врска со неколку одделни инциденти помеѓу 1993 и 1995 година.
Обвинителите на ОН побараа затворска казна од 15 години за Делиќ, кој е највисок офицер од босанските муслимани осуден од МКТЈ досега. Одбраната тврдеше дека тој немал реална контрола над исламските странски борци.
Судењето започна во јули 2007 година, околу 29 месеци откако Делиќ му се предаде на МКТЈ на крајот од февруари 2005 година. Тој помина скоро 488 дена во притвор, кои судот ќе му ги одбие од казната.
Босанските Хрвати и босанските Срби ја критикуваа пресудата на МКТЈ, кој го обвинуваат за предрасуди против нив.
Пресудата претставува „флагрантно кршење на меѓународното право и пример за двојни стандарди во судството“, АП го цитираше Рајко Кузмановиќ, претседател на Република Српска.
