05/07/2007
Од Игор Јовановиќ за Southeast European Times во Белград – 05/07/07
Во Белград поп и рок концертната сезона започна во јуни со британското дуо „Кемикал брадрс“. Српската публика имаше прилика да се забавува со групи како „Креатор“, „Кајзер чифс“, „Калт“ и „Ред хот чили пепрс“ досега ова лето. И додека концертните очекувања се високи и за следните два месеци, такви се и цените на билетите. 
„Кемикал брадрс“ ја разнишаа белградската Арена скоро два часа на 13-ти јуни. Најевтиниот билет изнесуваше 29 евра, но британското дуо сепак привлече околу 20.000 луѓе. 
Групата ја донесе целата опрема за нивната белградска свирка -- специјални ефекти, бина, светла и звучници -- каква што досега не била употребени на Арената. На настанот учествуваа и 20 српски диџеи. Европската популарна треш-метал група „Креатор“ го одржа својот прв концерт во Белград на 16-ти јуни. Најевтиниот билет изнесуваше околу 19 евра. 
„Кајзер чифс“ го отворија концертот на Арената на 19-ти јуни со „Секој ден те сакам сé помалку“. За време на нивниот прв настап во Белград, британската група го промовира новиот албум „Искрено ваша, лута банда“. Најевтиниот билет изнесуваше 15 евра. 
За оние кои ја следеле рок музиката во раните и средината на 1990-тите концертот на „Калт“ беше мамка. Тие настапија на стадионот „Ташмајдан“ на 21-ви јуни пред 20.000 гледачи, кои платија 25 евра за да го видат шоуто.
Врвот на рок-сезоната можеби беше концертот на „Ред хот чили пепрс“ во Инѓија, град на 40 километри северно од Белград, на крајот од јуни. Групата настапи пред толпа од 80.000 луѓе. Организаторите го опишаа како најголем концерт на групата на нејзината европска турнеја. Билетите беа во продажба во неколку балкански земји за помеѓу 35 и 80 евра. 
Народот беше среќен со техничката изведба, но разочаран од само 75 минутниот настап. Групата претежно изведуваше песни од новиот албум „Стадиум аркадиум“, додека многумина очекуваа да ги слушнат старите песни. 
Јули нуди уште два големи рок настани. Традиционалниот фестивал ЕГЗИТ ќе се одржи од 12-ти до 15-ти јули во Нови Сад, град северно од Белград, при што четиридневниот билет ќе чини 80 евра. Оваа година на фестивалот ќе настапат Продиџи, Бисти бојс, Снуп дог и Ву-танг клан. 
Врв на сезоната за многумина е концертот на „Ролинг стонс“ во Белград на 14-ти јули. Групата двапати претходно закажуваше и откажуваше свирки во Белград. Овојпат најевтиниот билет ќе изнесува околу 35 евра. 
Ова лето нема недостиг на рок-концерти во Србија. Сепак, најстрасните музички фанови избираат внимателно. Со просечна месечна плата во Србија од 300 евра и скоро еден милион невработени, изборот би можел да е тежок. 
