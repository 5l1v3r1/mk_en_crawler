08/06/2013
Линда Карадаку за Southeast European Times во Приштина -- 08.06.13
Косовскиот јавен радиотелевизиски сервис РТК го отвори својот втор канал, кој ќе обезбеди неутрален глас посветен на искуствата на српската заедница и другите малцински групи во земјата. 
РТК 2 почна да се емитува на 3-ти мај со различен персонал од околу 50 вработени под раководство на Жарко Јоксимовиќ, српски телевизиски новинар. 
„Горд сум што сите ние, Албанци, Срби, Горани, Бошњаци, работиме заедно во овој канал“, рече Јоксимовиќ.
Каналот ќе вклучува програма за културата и духовниот идентитет на српската заедница и другите неалбански заедници во Косово и планира да посвети најголем дел од своите ресурси и време на програми од теренот, спротивно на шоу-програмите продуцирани во студио.
Јоксимовиќ рече дека каналот ќе биде „како прозорец кон соседството“. 
„Сѐ на Балканот е политика, но ние ќе се обидеме да се справиме и со другите работи. Дури и кога се справуваме со политиката, ќе се обидеме да го направиме тоа на начин кој не поттикнува незадоволство меѓу заедниците, но ќе биде мост меѓу нив“, рече Јоксимовиќ.
РТК 1 првенствено емитува програми на албански јазик, но продуцира и програми на српски, турски, босански и ромски јазик.
Косово има три национални телевизиски фрекфенции и РТК 2 ќе се емитува преку кабелските оператори додека неговиот сигнал не биде дигитализиран. Јоксимовиќ рече дека имаат договори со косовските претпријатија Кујтеса и Ипко, и локалните српски кабелски оператори ќе го емитуваат сигналот во областите со српско мнозинство, вклучително и северно Косово.
Жељко Тврдишиќ, српски жител во Митровица, рече дека се надева оти новиот канал ќе обезбеди објективно известување.
„Скептичен сум кога станува збор за независноста на овој канал и неговата уредувачка политика. Уредувачката политика ме прави уште поскептичен. Овој канал нема да се гледа на север и нема да биде дел од локалните српски кабелски системи“, рече Тврдишиќ за SETimes.
Данијела Митиќ, Србинка од Чеглавица, во околината на Приштина, изјави за SETimes дека српската заедница во Косово ја поздравува секоја активност што се однесува на добивање подобри информации за процесите во земјата.
„Ако овој канал обезбеди непристрасно и навремено информирање од цело Косово, тогаш оваа телевизија ќе се гледа“, рече Митиќ. „Очекуваме атрактивна содржина и не многу голем фокус на политиката, бидејќи и онака веќе премногу ја имаме.“
Ментор Шаља, генерален директор на РТК, рече дека каналот ќе се стреми да остане аполитичен. Тој додаде дека РТК 2 е особено значаен во напорите на јавниот радиотелевизиски сервис за премостување на јазот меѓу Србите и Албанците, бидејќи Србите се главната публика на каналот.
„Програмата ... ќе ја сумира или ќе биде целосно во служба на српската заедница. На почетокот, [ќе биде] главно [сервис] на српската заедница ... Ќе се обидеме максимално да бидеме аполитична програма“, рече Шаља.
Дукаѓин Горани, поранешен советник на косовскиот премиер Хашим Тачи, беше дел од создавањето на каналот.
„Обидот беше да се потврди волјата на кабинетот на премиерот да понуди можност за неалбанските заедници да ги искажат своите позиции, принципи и нивниот начин на живот во социјалниот и политичкиот контекст. Тоа беше голем успех, во обидите да се понуди што е можно повеќе слобода на изразувањето за сите граѓани на Косово, без оглед на нивното етничко потекло“, рече Горани за SETimes.
Тој додаде дека успехот на РТК 2 ќе зависи од работата на неговиот персонал, кој ќе го користи како инструмент за комуникација.
„Тоа сега зависи од нив ... Тоа треба да биде независен канал, јавен, одговорен, но и слободен во креирањето на свои сопствени уредувачки политики. Тие ќе бидат дел од многуте обиди за градење слободна и демократска држава, со етничка разновидност, во која сите ќе се чувствуваат како дел од истата“, рече Горани.
 Ќе го гледате ли РТК2? Кажете ни зошто или зошто не, оставајќи коментар.  
