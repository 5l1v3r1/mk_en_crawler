02/04/2009
(AП, СНА, Заман - 02/04/09; Ројтерс, АФП, Еуроњус, Еуопсервер, Ксинхуа, Дневник, Медиапул - 01/04/09)
Силна експлозија на главниот транзитен гасовод во Молдавија го попречи дотурот на руски природен гас за Бугарија и Турција во средата (1-ви април) и доведе до намалување на дотурот на гас. 
Експлозијата се случи во молдавскиот сепаратистички регион Трансдњестар утрото, оштетувајќи еден од трите гасоводи што пренесуваат руски гас преку Украина и Молдавија за Романија, Бугарија и Турција.
Молдавските власти ја отфрлија можноста дека се работи за терористички чин. Наместо тоа, тие како причина за инцидентот ја посочија слабо одржуваната опрема, која најверојатно била оштетена од лизгање на земјиштето. 
Експлозијата, наводно, се слушнала на далечина од 10 километри. 
АП во четвртокот ги цитираше молдавските власти дека 30 метри од гасоводот пукнале и бараат поправка. Александар Гусев, шеф на Молдавија-Газ, предвиде поправките да траат три дена. 
„Можам да потврдам дека имаше експлозија на гасоводот во близина на [главниот град на Трансдњестар] Tираспол“, рече портпаролот на молдавската влада Витали Кондратчи. Премиерот Зинаида Гречеани свика состанок на државниот комитет за вонредни ситуации, рече тој. 
Бугарските власти објавија дека обемот на гас кој протекува во гасоводот на државата постојано се менува по експлозијата. Во јануари државата се соочи со целосен прекин на дотурот на гас поради руско-украинскиот спор во врска со цените на гасот и транзитните трошоци. 
Ангел Семерџиев, шеф на Булгартрансгас, рече дека падот на дневниот дотур на гас изнесувал меѓу 50 и 70 отсто. 
Тој предвиде дека целосниот дотур ќе биде повторно воспоставен за три дена, велејќи дека Бугарија ќе ги искористи резервите во своето складиште во Чирен за пополнување на празнината. Семерџиев ги негираше претходните извештаи дека украински Нафтогас повторно го воспостави целосниот дотур на гас претходното пладне.
„Не знам дали има држави чиј дотур е вратен на 90 отсто, но ова не е случај во Бугарија“, Софиската новинска агенција ја цитираше неговата изјава.
Турција, исто така, искуси неопределен пад во дотурот на гас, додека Романија објави дека нема проблеми, според турскиот весник Заман. 
Експлозијата во Молдавија ја акцентира потребата за подобра заштита на гасоводот, рече Јацек Сарјуж-Волски, шеф на комитетот за надворешни прашања на ЕУ, за ЕУопсервер. „Се работи за европската енергетска безбедност и ЕУ треба да размисли да се ангажира во модернизацијата во Молдавија, исто како што стори во Украина“, рече Сарјуж-Волски. 
ЕУ постигна договор со Украина минатата недела за помош во модернизацијата на нејзиниот гасоводен систем од 13.500 километри.
