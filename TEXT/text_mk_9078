17/04/2012
Игор Јовановиќ за Southeast European Times во Белград -- 17.04.12
Граѓаните и аналитичарите изразија збунетост од повикот на српската влада да не се одржуваат локални избори во северно Косово на 6-ти мај. 
Министерот за Косово и Метохија, Горан Богдановиќ, во неделата (15-ти април) рече дека Србија нема да организира избори во Косово поради негативниот одговор на УНМИК на планот.
„Резолуцијата 1244 претставува задолжителен правен и меѓународен акт за нас. [Одржувањето избори таму] би предизвикало насилство и дополнителни ризици за Србите јужно од реката Ибар“, изјави министерот за SETimes. 
Но, Богдановиќ рече дека ова не значи оти Србија ќе ги затвори своите институции во Косово и објави дека наместо да избере официјални претставници, српската влада ќе го назначи општинското раководство. 
Душан Јањиќ, директорот на невладиниот Форум за етнички односи, изјави за SETimes дека еден ваков став од Белград би бил негативен во кампањата на владејачката Демократска партија.
„Прво, неоправдано за Белград е што чекаше олку долго да им ја каже одлуката на косовските Срби. Второ, косовските Срби сега сигурно ќе ја изгубат довербата, ако воопшто ја имаа, во претседателот Борис Тадиќ и српската влада“, рече Јањиќ.
Тој рече дека, исто така, не е јасно зошто Белград најави формирање нови општински тела во Косово ако сакаше да ги почитува меѓународните обврски. 
„Едно од барањата на ЕУ е укинување на српските институции во Косово. Ако Белград не го почитува ова, не може да се надева за почеток на преговори со Брисел“, рече тој.
Александар Митиќ, директор на проектот Компромис за Косово, смета дека српската влада ја донесла одлуката под притисок од Вашингтон и Брисел.
„Одлуката на властите во Белград е директна последица на ултиматумот на водечките земји во ЕУ, кои й поставија на српската влада избор да одржи локални избори или да продолжи со интеграцијата во ЕУ“, рече Митиќ за SETimes. 
Тој додаде дека, исто така, е јасно оти Србите во северно Косово ќе останат непослушни.
„Тадиќ и неговата влада имаат малку или никаква моќ меѓу Србите во Косово, дури и меѓу членовите на партијата на Тадиќ, кои сфатија дека она што се случува е присилен обид за интегрирање на косовските Срби во албанските институции“, рече Митиќ. 
Србите во северно Косово, засега, не покажуваат знаци дека имаат намера да го послушаат Белград. 
Добросав Добриќ, претседател на општинското собрание на Звечан, рече дека неговата општина има право да организира избори, и ќе го направи тоа на 6-ти мај. 
„Нема да чекаме Албанците да организираат избори за нас. Ако српските институции бидат затворени, тогаш повеќе нема да има Срби тука“, рече тој. 
Србите во регионот на Косовско Поморавље, јужно од реката Ибар, исто така, беа збунети од ставот на Белград. 
Драган Николиќ, водачот на округот Косовско Поморавље и назначен од српската влада, рече дека е особено лошо тоа што Белград не ги консултираше косовските Срби.
„Актуелната ситуација е исцрпувачка и збунувачка. Довербата како во институциите, така и во водачите, е поткопана“, рече Николиќ за SETimes. 
Берат Бејтулаху, истражувач во Центарот за истражување и разрешување на конфликти во Приштина, изјави за SETimes: „Србија игра карти тука. Од една страна, вели дека ќе организира локални избори, но градоначалниците во северно Косово објавија дека ќе ги организираат самите, што, се разбира, ќе биде финансирано од Белград. Богдановиќ јасно стави до знаење дека новата влада ќе мора да одлучи дали ќе ги признае овие избори или не, и тие ќе го направат тоа, а тоа е опасен преседан.“ 
Тој додаде дека „Српски избраните градоначалници ќе им наштетат на косовски избраните српски претставници и ние имаме чудна ситуација кога имаме две групи на српското раководство во Косово“.
 Дописниците на SETimes Ивана Јовановиќ во Белград и Мухамет Брајшори во Приштина дадоа свој придонес за овој напис.  
