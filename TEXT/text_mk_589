23/02/2005
(Разни извори – 16/02/05 – 23/02/05)
Моментно во Националната уметничка галерија во Tиранa поставени се три изложби. Првата, „Синапси“ опфаќа дела на млади албански и италијански сликари. Покрај тоа, изложбата на дела од младата албанска сликарка Елира Суло, како и изложбата на фотографии на германската фотографка Регина Шмекен ќе бидат отворени за јавноста до крајот на февруари. 
*** 
Хрватскa и Јордан потпишаа договор за соработка во областа на културата за време на посетата на премиерот Иво Санадер на Аман минатата недела. Во врска со посетата во Кралскиот културен центар во јорданскиот главен град беше отворена уметничка изложба насловена како „Современи хрватски цртежи“. 
*** 
Моментно во Софија во тек е изложба на традиционална и модерна турска уметност, по посетата на три други бугарски градови -- Бургас, Добрич и Разград. Изложбата, која се состои од 30 слики со маслени бои на платно, претходно беше на турнеја низ Јужна Кореја, Јапонија и Русија. 
 *** 
Универзитетот во Тузла, Босна и Херцеговина, потпиша договор за соработка со Универзитетот во Познан, Полска. Документот ги поставува основите за идните заеднички проекти, студиски посети и размена на студенти. 
*** 
На 19-ти февруари во Хрватскиот културен центар во Бања Лука завршија „Деновите на хрватската култура“. Ова беше првиот настан што се одржува во новоотворениот институт во главниот град на Република Српска. Програмата вклучува концерти, театарски претстави и изложби на фотографии. 
*** 
На 21-ви февруари во хрватскиот главен град беше отворен првиот годишен меѓународен фестивал на документарен филм „ЗагребДокс“. На фестивалот, организиран од страна на здружението ФАКТУМ, учествуваа вкупно 99 филмови. Наградите ќе бидат доделени во четири категории: најдобар меѓународен и регионален филм, најдобар млад режисер, најдобар филм и избор на публиката. 
 *** 
Луксембург и романскиот град Сибиу потпишаа протокол за соработка во полето на науката, технологијата, образованието, културата, здравството и младината. Оваа година двата града ја прославуваат 95-годишнината од воспоставувањето на дипломатски односи. 
*** 
Моментно во Aтина во тек се две одделни изложби на модерна уметност, посветени на сегашниот и минатиот градски живот. „Синтезис“ во Литературното друштво Парнасос се состои од дела на 20 грчки и странски уметници. „Атињаните“ во галеријата „Зумбулакис“ прикажува дела на шестмина сликари. 
