27/06/2011
(Еуроњус, БТА - 25/06/11; ЕУ, Еуопсервер, Еурактив, Еуинсајд, Софинска новинска агенција, АФП, ДПА, Ројтерс, Би-Би-Си, Блумберг, Дојче веле, РФЕ/РЛ, Dnevnik.bg, Meдиапул - 24.06.11)
Водачите на ЕУ минатата недела се согласија дека Хрватска е подготвена за пристапување во блокот како нејзина 28-ма членка, велејќи дека сите чекори за комплетирање на разговорите за влез на земјата мора да се преземат до крајот на овој месец, додека нејзината спогодба за пристапување треба да се потпише до крајот на годината.
Одлуката беше објавена во петокот (24-ти јуни) во Брисел, на крајот од дводневниот самит на шефовите на држави или влади на блокот од 27 држави. Истата уследи по неодамнешниот предлог на Европската комисија (ЕК) за заокружување на процесот на преговори со Хрватска, која исто така препорача 1-ви јули 2013 година да биде одреден како индикативен датум за приемот на поранешната југословенска република во Унијата.
Водачите на ЕУ не одредија датум за пристапувањето на Хрватска, но ја повикаа да продолжи со спроведувањето на потребните реформи „со истата енергичност“, за да може „целосно да ги преземе обврските на членството“ од моментот кога ќе пристапи во блокот.
Областите во кои се особено потребни понатамошни реформи, според заклучоците од самитот, се „судството и основните права“. 
„Набљудувањето до пристапувањето на овие реформски напори ќе й ја даде потребната сигурност на Хрватска и актуелните земји-членки“, истакнаа водачите на ЕУ. 
Тие, исто така, истакнаа дека напредокот на Хрватска носи „нова динамика во европската перспектива на Западен Балкан, под услов овие земји да продолжат по патот на реформите“ и да ветат дека ќе дискутираат за ова прашање на нивниот самит во декември. 
За време на прес-конференцијата со водачите на ЕУ во петокот, хрватската премиерка Јадранка Косор рече дека Загреб ќе остане на патот на реформите со цел да ги исполни своите обврски. 
Одлуката од самитот, која беше донесена во предвечерјето на 20-годишнината од независноста на Хрватска, беше „историски момент“ за нејзината земја и „најголем подарок“ за нејзините граѓани, рече таа.
„Се надеваме дека сé ќе биде подготвено за дочек на Хрватска како 28-ма членка на Европската унија на 1-ви јули 2013 година“, рече претседателот на ЕК, Хозе Мануел Баросо, по самитот. 
Друга одлука на водачите на ЕУ во Брисел беше да побараат од комисијата да ги подготви промените во правилата што ја уредуваат Шенген зоната до септември оваа година. Предлозите на ЕК се очекува да овозможат привремено воведување гранични контроли во беспасошката област. 
„Треба да се воведе механизам со цел да се одговори на вонредните околности кои го ставаат на ризик целокупното функционирање на Шенген соработката, без да се загрози принципот на слободно движење на луѓе“, рекоа водачите на ЕУ во заклучоците од состанокот. „Истиот треба да се состои од серија мерки што треба да се применуваат на постепен, различен и координиран начин за да й се помогне на една земја-членка која се соочува со тежок притисок на надворешните граници.“ 
„А како последно средство, во рамките на овој механизам, може да се воведе заштитна клаузула која ќе дозволи вонредно воведување внатрешни погранични контроли во навистина критична ситуација, кога една земја-членка повеќе не може да ги следи обврските од Шенген правилата“, се истакнува во документот.
Шенген зоната ја сочинуваат 25 држави, вклучително и 22 земји-членки на ЕУ и нечленките Исланд, Норвешка и Швајцарија. 
Одлуката за ревидирање на актуелните правила уследи по неодамнешната расправија меѓу Париз и Рим, по зголемувањето на приливот на туниски имигранти во Италија. За да ги спречи бегалците од немирите во Северна Африка да влезат на нејзина територија, Франција ги затвори своите граници со јужниот сосед. 
Друг поттик на идејата за реформа на Шенген режимот дојде во мај, кога Данска ги објави своите планови за повторно воведување контроли на своите граници со Германија и Шведска поради зголемувањето на прекуграничниот криминал.
Бугарија и Романија, кои ги исполнија техничките критериуми за пристапување во областа, но сé уште не се примени, рекоа дека планираните измени нема да влијаат на нивните кандидатури и изразија поддршка за истите. 
„Ставот на Романија е учество и поддршка на овие нови предлози заради зајакнување на Шенген од перспектива на една земја во областа, а не надвор од неа“, рече романскиот претседател Трајан Басеску.
Бугарскиот премиер Бојко Борисов изјави за новинарите дека очекува датумот за влез на двете земји да биде објавен на крајот од состанокот на министрите за правда и домашни работи на ЕУ во септември.
