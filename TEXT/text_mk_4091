25/09/2008
(Ројтерс, ДПА, АФП, АКИ, Б92, Канцеларија на високиот претставник - 24/09/08; AКИ - 19/09/08)
Високиот претставник, Мирослав Лајчак, во средата (24-ти септември) предупреди дека политичките тензии во Босна и Херцеговина (БиХ) ги попречуваат реформите во земјата и може да доведат до нејзина поделба. 
„Сум ја видел оваа атмосфера што ја гледам денес во односите Сараево-Бања Лука двапати порано“, рече словачкиот дипломат во интервју за сараевскиот весник „Дневни аваз“. „Првпат тоа беше во односите помеѓу Братислава и Прага, а вториот пат во односите помеѓу Подгорица и Белград. Сите знаеме како заврши тогаш“, рече Лајчак.
Дејтонскиот мировен договор, со кој заврши конфликтот во периодот 1992-1995 година во оваа балканска земја, ја создаде БиХ како суверена држава која ја сочинуваат два претежно автономни ентитети -- муслиманско-хрватската федерација, наречена Федерација на БиХ (ФБиХ) и босанско-српската Република Српска (РС).
Со приближувањето на локалните избори на 5-ти октомври, и онака лошите односи помеѓу водачите на бошњачката заедница и заедницата на босанските Срби се влошуваат уште повеќе.
Претходно овој месец премиерот на РС Милорад Додик ја повтори својата закана дека ќе распише референдум за независност на неговиот ентитет ако водачите на Бошњаците, босанските Срби и босанските Хрвати не успеат да постигнат взаемно прифатлив договор за уставните реформи.
Иако Дејтонскиот договор помогна да се стави крај на крвопролевањето во земјата, тој исто така водеше до создавање на еден од најгломазните системи на управување во светот. Секој ентитет на БиХ има своја сопствена влада и парламент. Покрај тоа, има национален парламент и влада и трипартитно претседателство, чии членови ги претставуваат трите главни етнички групи во БиХ. 
Меѓународната заедница бара од водачите во БиХ да ги рационализираат државните институции на власта. Бошњаците се залагаат за посилна централна влада, додека босанските Срби инсистираат на значителна автономија. 
Харис Силајџиќ, бошњачкиот член на трипартитното претседателство, дополнително ги влоши тензиите во вторникот кога изјави пред Генералното собрание на ОН дека РС е „создадена со геноцидот“ во БиХ, додавајќи дека „ОН треба да ги поправат грешките направени за време на војната“ и „да испратат јасна порака дека геноцидот нема да се наградува“.
Лајчак ги критикуваше водачите на Бошњаците и на босанските Срби во својот коментар од средата. „Не можете да кажете дека сте за Босна и Херцеговина и истовремено да ја третирате половина од земјата како непријателска држава“, изјави тој за Дневни аваз. 
Лајчак, исто така, ги повика водачите во земјата да престанат да се потпираат на меѓународната заедница за решавање на нивните проблеми.
„Ако некој смета дека ќе си седи во својата политичка канцеларија испраќајќи отровни пораки додека меѓународната заедница му ја врши неговата работа, тогаш нешто не е во ред“, рече тој.
Лајчак истакна дека единствен начин да се измени внатрешната структурата на БиХ е преку договор на нејзините народи.
