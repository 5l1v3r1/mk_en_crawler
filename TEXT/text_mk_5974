10/01/2011
Од Линда Карадаку за Southeast European Times во Приштина -- 10/01/11
Повеќе од 52 отсто од гласачите во петте општини во Косово гласаа во неделата (9-ти јануари), на повторените општи избори на 12-ти декември, поради нерегуларности. 
Косовската Централна изборна комисија (ЦИК) потврди дека одѕивот бил 34,5 отсто во Дечане, 58,6 отсто во Глоговац, 53,3 отсто во Липљан, 61,6 отсто во Скендерај/Србица и 36,3 отсто во Малишево. Одѕивот беше понизок отколку во првиот круг.
Според бројките објавени од ЦИК во понеделникот, кои вклучуваат валидни резултати од 12-ти декември и од ограниченото прегласување во неделата, Демократската партија на Косово (ПДК) освои 32 отсто, Демократската лига на Косово (ЛДК) доби 24,7 отсто, Ветевендосје доби 12,6 отсто, Сојузот за иднината на Косово (ААК) доби 11,2 отсто и АКР доби 7,3 отсто. Другите партии не можеа да го исполнат потребниот изборен праг. 
Прелиминарните резултати од невладината мрежа Демократијата во акција, која го набљудуваше повтореното гласање, покажуваат дека ААК победи во Дечане. ЛДК беше втора, а ПДК трета.
ПДК победи во Скендерај/Србица, Дреница, Малишево и Липљан.
Партиите имаа различна оценка за повтореното гласање. ПДК објави дека процесот бил успешен, без инциденти и технички проблеми кои го нарушија првиот круг. ЛДК и ААК, пак, се жалат за кратење на струјата во некои гласачки центри во регионот на Дреница. 
Прекините „беа оркестрирани од надлежните институции“, обвини ААК.
Косовското претпријатие за електрична енергија одговори велејќи дека проблемот бил поврзан со светилките и други технички проблеми, а не со снабдувањето со струја.
Невладината организација Демократијата во акција, која помогна во набљудувањето на гласањето, објави дека забележала примери на повеќекратно гласање, и гласање за време на периодот кога немало струја. Истата рече дека нејзините набљудувачи примиле закани, вклучително и „од лица овластени од Централната изборна комисија“.
Групата вели дека на крајот ги повлекла своите набљудувачи од гласачкиот центар поради заканите. 
Повеќе од 2.600 странски и локални набљудувачи добија дозвола за следење на прегласувањето. 
Делегација на набљудувачи од Европскиот парламент забележа дека „одредени сериозни недостатоци ја истакнаа недоволната политичка волја, вклучително и на ниво на базата, за спроведување вистински избори во согласност со меѓународните стандарди и добрата изборна практика“. 
„Иако гласањето се одржа во севкупно мирна атмосфера, извештаи за изборни манипулации и заплашување, й беа посочени на делегацијата“, рече истата.
„Мора да направат решителни напори за судско гонење на сите идентификувани извршители на измама, брзо и транспарентно, вклучително и за нерешените случаи од локалните избори во 2009 година.“ 
Меѓународниот цивилен претставник Питер Фејт во неделата изутрина во избирачкиот центар во Дреница рече дека нерегуларностите нема да се толерираат. Американскиот амбасадор Кристофер Дел рече дека гласачкиот процес беше подобро организиран овојпат и дека имаше повеќе контрола во гласачките центри. 
Во меѓувреме, процесот сé уште не заврши. Косовскиот Врховен суд пресуди дека повторното гласање ќе се одржи во Митровица на 23-ти јануари. 
