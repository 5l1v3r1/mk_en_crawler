29/12/2008
БЕЛГРАД, Србија -- Неколку стотици етнички Албанци се собраа во неделата (28-ми декември) во јужниот град Прешево, протестирајќи поради апсењето на десетмина поранешни припадници на Ослободителната војска на Косово (ОВК) за наводни воени злосторства. Семејствата на десетмината осомничени и здружението на поранешни припадници на т.н. Ослободителна војска на Прешево, Бујановац и Медвеѓа, ги обвинија српските власти за предизвикување тензија во Прешево и заплашување на Албанците кои живеат таму. Демонстрантите, исто така, ја повикаа меѓународната заедница да се вклучи во случајот.
Во меѓувреме, деветмина од десетте поранешни припадници на ОВК уапсени во петокот сега ќе поминат 30 дена во притвор, откако беа сослушани од страна на истражен судија во белградскиот окружен суд за воени злосторства. Тие, наводни, извршиле воени злосторства врз цивилно население, соопшти во понеделникот портпаролката на судот Ивана Рамиќ. Десетмината се осомничени припадници на т.н. „Група од Гњилане“, која киднапираше 159 српски цивили и уби најмалку 51 лице во Гњилане помеѓу јуни и октомври 1999 година. Локалниот суд во Прешево ќе го води случајот на десетмината осомничени.
Во другите вести, УНМИК објави нов круг технички разговори помеѓу Приштина и Белград на почетокот од 2009 година, објавија медиумите во понеделникот. Портпаролот на УНМИК Расел Гики рече дека разговорите ќе бидат директни, со учество на српски експерти и експерти од етничките Албанци и присуство на претставници на УНМИК и ЕУЛЕКС. Фокусот ќе биде ставен на спроведувањето на планот од шест точки на ОН на меѓународното присуство во Косово. (Лајм, Б92 - 29/12/08; Бета, АФП, Танјуг, Радио Србија, РФЕ РЛ - 28/12/08)
