21/12/2012
Дражен Ремиковиќ за Southeast European Times во Истанбул - 21.12.2012
Мрежата на училишта на Анкара на  Балканот, која се шири, ги продлабочува  вековните врски помеѓу Турција и нејзините соседи од Југоисточна Европа. 
Турција гледа на училиштата, кои беа изградени од страна на официјалната турска Агенција за соработка и координација (ТИКА), како на невладини организации и алатка за промовирање на разбирање и пријателство помеѓу младите луѓе. Балкански официјални претставници ги отпоздравија поради истата причина, како и поради зголемувањето на опсегот на образовни можности достапни за локалното население. 
Најголемото турско училиште на Балканот беше отворено неодамна во селото Горна Бањица во општина Гостивар во Македонија. Според ТИКА, во училиштето, кое било заеднички изградено од страна на ТИКА, Унијата на турски општини во светот и општината Гостивар, ќе учат 1 400 ученици од турско, албанско и од македонско потекло. 
Градоначалникот на Гостивар Руфи Османи изјави заSETimesдека училиштето ќе помогне да се зацврстат позитивните односи помеѓу етничките заедници во Македонија, како и со Турција.
 „Ние мора да изградиме толеранција и добри односи помеѓу сите националности, и [ова училиште] претставува симбол на соживотот и толеранцијата во Македонија“, рече тој. "Ова училиште е одлична инвестиција. Во текот на мојот мандат како градоначалник, Гостивар посвети посебно внимание на односите со општините во Турција“. 
Турската мрежа  на училишта на Балканот има длабоки корени и продолжува да расте. „Босна Сема“, турска образовна организација, има отворено 14 училишта во четири градови во Босна и Херцеговина од 1996-та година. Училиштата од оваа група нудат образование на сите нивоа, од основно до универзитетско образование. 
„Многу сме задоволни од динамиката на образованието и постигнатите резултати и имаме намера да продолжиме на тој начин и во иднина“, изјави за SETimesМубера Сарачевиќ, генерален секретар на училиштата на Босна Сема. „Кога започнавме со оваа приказна во 1996-та година, имавме само два класа. Денес, имаме над 3 500 ученици и студенти во нашите образовни институции, како и над 500 вработени. Имаме намера да продолжиме да ги прошируваме нашите училишта и да изградиме нови“. 
23-годишната Тина Хаџибеговиќ студира информатика на колеџот во Сараево, кој е под раководство на „Босна Сема“. Како и многуте претставници, таа е задоволна од нивото на услуги понудени од страна на турските училишта. 
 „Многу сум задоволна од образовната програма, а некои млади луѓе од местото каде што сум родена веќе ме прашаа како можат да почнат да учат во овој колеџ“, изјави таа заSETimes.
 Во Романија, турските училишта, исто така, помогнаа за зајакнување на билатералните односи. Во моментов има 10 турски приватни основни и средни училишта во неколку романски градови, меѓу кои Букурешт, Констанца, Темишвар, Иаси и Клуј-Напока. Исто така, има и еден турски универзитет, Лумина универзитетот на Југоисточна Европа, кој е основан во 2010 година. 
„Соработката во областа на културата и образованието е еден од најважните аспекти на длабоките и одлични билатерални односи меѓу Турција и Романија“, се вели во соопштението за SETimes на Турската амбасада во Букурешт.
 Првото турско-романско државно училиште, Националниот колеџ „Медгидиа  Кемал Ататурк“, е основано во 1995 година. Тоа им нуди образование на мајчин јазик на припадниците на турското и татарското малцинство во регионот Добругеа, а работи  врз основа на меѓувладин протокол помеѓу Турција и Романија. Колеџот, исто така, им нуди можност на  романските студенти да ги научат турскиот јазик и култура, додаваат од амбасадата. 
 „Сметаме дека образованието е основен инструмент за продолжување на разбирањето и пријателството помеѓу младите генерации во нашите две земји. Турските училишта во Романија играат важна улога во овој поглед“, се вели во соопштението на амбасадата. 
 Најзначаен образовен проект на  Србија со турски партнери е тековната изградба на основно училиште во Нови Пазар, кое ќе има капацитет за околу 1 000 ученици.. 
Фарук Суљевиќ, советник за надворешни работи во општината Нови Пазар, изјави заSETimes дека проектот ќе помогне во пополнувањето на празнините во локалните образовни служби. 
„Во овој дел на градот, ние имавме голема потреба од основно училиште бидејќи децата мораа да патуваат неколку километри од нивните домови до училиштето во центарот на градот“, рече тој. 
Суљевиќ додаде дека  проектот, вреден 1,7 милиони евра и потпомогнат од ТИКИА,  треба да се заврши во март. 
За време на посетата на Подгорица на почетокот на оваа година, Мустафа Ајдин, претседател на Универзитетот „Ајдин“ во Истанбул, за новинарите изјави дека ја разгледува можноста за отворање на  универзитет од светска класа во Црна Гора. 
 „Заинтересирани сме за отворање на универзитет во Подгорица во кој персонал од целиот регион ќе биде едуциран според современи научни методи на настава", изјави тој за новинарите. 
ТИКА не одговори на повторените молби на SETimes за коментар.
 Дописниците Ивана Јовановиќ во Белрад, Пол Чикои во Букурешт и Менексе Токјај во Истанбул го дадоа својот придонес во овој напис. 
