01/09/2004
ХАГ, Холандија -- Фазата на одбраната во судскиот процес против Слободан Милошевиќ започна во вторникот (31-ви август) со воведното излагање на обвинетиот. Поранешниот југословенски претседател ги искористи своите четири часа изложувајќи ја сопствената верзија за распадот на Југославија. Тој категорички ги негираше обвиненијата против него, но не се задржа посебно на ниту една од 66-те точки на обвинението. По изминати два часа од почетокот на рочиштето, судијата кој го води судскиот процес, Патрик Робинсон, го предупреди обвинетиот дека неговите навраќања на настани од историјата, понекогаш дури и од почетокот на ХХ-тиот век, се неприфатливи. Судиите сé уште немаат донесено одлука дали да назначат адвокат кој ќе го претставува Милошевиќ, поради неговите здравствени проблеми. (AП, Ројтерс, ББС, АФП - 01/09/04)
