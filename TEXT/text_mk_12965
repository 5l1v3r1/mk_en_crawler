01/02/2005
СКОПЈЕ, Македонија -- За време на седницата на парламентарната комисија за европски прашања во понеделникот (31-ви јануари) министерот за внатрешни работи Љубомир Михајловски повика на целосна деполитизација на полицијата. Михајловски, кој го презентираше полугодишниот извештај за соработката помеѓу Министерството и полициската мисија на ЕУ, Проксима, истакна дека борбата против криминалот зависи од силите составени од полициски професионалци, независни од политиката и партиските интереси. 
Во другите вести, македонската Влада одлучи да ги уништи последните 30 тенкови Т-55, кои беа донирани од страна на Бугарија пред шест години. Процедурата треба да биде завршена до средината на оваа година, како дел од напорите за модернизација на Армијата.
Исто така во понеделникот, Советот на ЕУ објави дека додава уште девет лица на својата црна листа на екстремисти кои го прекршуваат мировниот договор во Македонија. Ним им е забранет влез во земјите-членки на ЕУ во следната година. (Вест, Дневник, Утрински весник - 01/02/05; A1 TВ - 31/01/05)
