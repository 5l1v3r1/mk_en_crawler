28/06/2005
(Блиц - 28/06/05; Ројтерс, АКИ, ХИНА, ФЕНА, Фокус - 27/06/05)
Претседателите на Босна и Херцеговина (БиХ), Хрватска и Србија и Црна Гора повикаа на зајакнување на односите помеѓу нивните земји со цел остварување на нивната заедничка цел за членство во ЕУ. За да се случи тоа трите земји мора да се справат со наследството од конфликтите во раните 1990-ти и да ја зајакнат соработката во голем број области, рекоа водачите во заедничката изјава потпишана во понеделникот (27-ми јуни) во Белград. 
„Товарот на војните мора да се отстрани за понатамошно нормализирање на односите, еден од клучните предуслови за пристапување во ЕУ“, се вели во декларацијата на претседавачот на Претседателството на БиХ, Борислав Паравац, хрватскиот претседател Стипе Месиќ и претседателот на Србија и Црна Гора, Светозар Маровиќ. „Европа мора да се изгради во регионот ако сакаме да го претвориме регионот во дел од обединета Европа“, додадоа тие во изјавата, насловена како „Троен став за сегашноста и иднината“. 
Тројцата водачи се состанаа во Белград во рамките на десеттата сесија на таканаречената „Иницијатива Игман“, која ги опфаќа потписниците на Дејтонскиот мировен договор и се состои од околу 140 невладини организации од БиХ, Хрватска и Србија и Црна Гора. 
Повикувајќи на објективен став кон минатото, документот, исто така, ја истакнува потребата за целосна и безусловна соработка со Меѓународниот кривичен трибунал за поранешна Југославија (МКТЈ), вклучувајќи го и предавањето на сите обвинети за воени злосторства на судот во Хаг. 
Сите оние кои извршиле воени злосторства - вклучувајќи ги, но не и ограничувајќи се на извршителите на масакрот во Сребреница во 1995 година - мора да се соочат со правдата, хрватската новинска агенција ХИНА го цитира Маровиќ од неговиот говор со кој беше отворен состанокот. „Поради ова случајот на [поранешниот босански Србин], генерал [Ратко] Младиќ мора да се затвори што е можно побргу“, рече тој, додавајќи дека неговата земја е решена да вложи максимални напори за да се случи тоа. 
„Вистината за минатото значи и извинување, признавање на одговорноста и изразување на жалење“, рече Месиќ во својот говор. „Одговорноста и вината може и мора да се утврдат исклучиво на индивидуална база пред судот, без оглед дали се работи за меѓународен или домашен суд“, додаде тој, инсистирајќи на тоа дека народот во земјата не може да се смета за одговорен за злосторствата што се извршени во негово име. 
Во своето обраќање на состанокот Паравац повика на воспоставување на добрососедски односи помеѓу трите земји со цел да се обезбеди подобра иднина за сите.
„Мораме да бидеме отворени и искрени во запознавањето на младите генерации со вистината во врска со настаните од минатото, обврзани сме да ги обновиме прекинатите врски и да воспоставиме нови односи и соработка поради тоа што сме одговорни за иднината на нашите народи и држави“, рече водачот на БиХ. 
Со декларацијата потпишана во понеделникот, исто така, се повикува на промовирање и забрзување на враќањето на бегалците и осигурување на заштитата на правата на националните малцинства. Тројцата претседатели побараа воспоставување на безвизен режим и отстранување на сите пречки што го оневозможуваат успешното нормализирање на односите. 
„Нашата трилатерална декларација ја покажува и докажува нашата зрелост за европската иднина“, рече Месиќ, опишувајќи ја истата и како порака до оние во трите земји „кои повеќе сакаат да бидеме изолирани и свртени едни против други, како и до Европа, каде што некои сé уште се сомневаат дека припаѓаме меѓу нив“. 
Учесниците го прифатија предлогот 11-ти јули да биде прогласен за ден на на сеќавање на масакрот во Сребреница и на сите невини жртви од војните во поранешна Југославија. 
