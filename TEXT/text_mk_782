15/03/2006
(Разни извори – 08/03/06 – 15/03/06)
Светската премиера на филмот на босанскиот режисер Ненад Ѓуриќ „Небото над крајолик“ ќе се одржи на 16-ти март во Софија, во рамките на десеттиот Софиски меѓународен филмски фестивал. Филмот е вклучен во натпреварот на меѓународната програма, кој ќе започне на 9-ти март и ќе трае до 19-ти март. 
*** 
Снимањето на новиот филм „Армин“ на хрватскиот режисер Огњен Свилиќ започна во хотелот Холидеј во Загреб минатата недела. Се очекува снимањето да продолжи подоцна во Босанска Крупа, Босна и Херцеговина (БиХ) и да заврши на крајот на април. Филмот ја раскажува приказната на татко и син кои пристигнуваат во Хрватска од мало село во БиХ, на аудицијата за германската филмска продукција посветена на конфликтот во БиХ. 
*** 
Романскиот министер за култура, Адријан Јоргулеску, минатата недела објави дека владата обезбедила 250 милиони евра од меѓународните институции за обновата на културните објекти низ целата земја. На листата е вклучена и Националната опера во Букурешт, како и незавршената Романска национална библиотека. 
*** 
Мисијата на ОБСЕ во Maкедонијa й донираше опрема за превод на општината Чучер Сандево, во рамките на проектот за промовирање на меѓуетничкиот дијалог. Опремата ќе биде користена за време на седниците на општинскиот совет кои се водат на македонски, српски и албански јазик, како и за поддршка на активностите на локалните невладини организации и јавните дебати. 
*** 
Изложбата на бугарскиот скулптор Христо Михаилов беше отворена во Културно-информативниот центар во Скопје на 14-ти март. Уметноста на Михаилов ја сочинуваат скулптури и мозаици од полускапоцени камења. Изложбата ќе трае до 21-ви март. 
*** 
Изложбата на дела на младата уметничка од Риека Сања Ипсиќ-Рандиќ беше отворена во Европската куќа во Загреб на 14-ти март. На изложбата се прикажани 11 слики од нејзиниот циклус „Океанус“. 
*** 
Изложбата на дела на македонската сликарка Евгенија Демниевска, која живее и работи во Париз од 1981 година, беше отворена во галеријата Хаос во Белград на 14-ти март. Насловена како „Човек, простор и симбол“, изложбата беше организирана во соработка со Францускиот културен центар во Белград. 
