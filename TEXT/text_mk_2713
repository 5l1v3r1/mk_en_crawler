07/07/2005
(Блиц - 07/06/05; АП, Радио Б92, ХИНА, SEE Security Monitor, Српска влада - 06/07/05)
Хрватскиот претседател Стипе Месиќ и неговиот колега од Србија и Црна Гора, Светозар Маровиќ, во средата (6-ти јули) се согласија со потребата од понатамошни напори за решавање на сите заостанати проблеми од конфликтот 1991-1995 година. Меѓу нив се и прашањето на враќањето на бегалците, исчезнатите лица и нерешените имотни прашања. 
„Ние не смееме да ги затвориме очите пред овие проблеми“, рече Маровиќ во Белград по своите разговори со Месиќ. Првата посета на хрватскиот претседател беше на Белград, во рамките на тридневната турнеја низ Србија и Црна Гора, која, исто така, вклучува и посети на Косово и Црна Гора. 
Лесно е да се започне војна, но тешко е завршувањето на истата и справувањето со нејзините последици, им рече Месиќ на новинарите. „Граѓаните на двете земји мора да сфатат дека не можеме да бидеме робови на минатото и дека мораме да се свртиме кон иднината“, хрватската новинска агенција ХИНА ја цитира неговата изјава. Тој, исто така, објави дека го поканил Маровиќ да ја посети Хрватска. 
Во врска со воените злосторства извршени за време на балканските конфликти во 1990-тите, хрватскиот водач рече дека оние што ги извршија треба да се соочат со правдата дома или во Трибуналот на ОН во Хаг за воени злосторства. 
За време на посетата на Белград Месиќ, исто така, се состана со својот српски колега Борис Тадиќ. Двајцата водачи треба да ја посетат Босна и Херцеговина (БиХ) в понеделник за комеморацијата по повод 10-годишнината од масакрот во Сребреница. 
Осудувајќи ги злосторствата таму, Месиќ рече дека оние кои ги наредиле убиствата и оние кои ги спровеле треба да бидат изведени пред лицето на правдата. 
„Со ова што го велам јас не го минимизирам значењето на она што се случи на другите места“, рече тој. „Секое злосторство е злосторство за себе и нема националност.“ 
Тадиќ, од своја страна, рече дека ќе оди во Сребреница со мисла на помирување и регионална соработка, но истовремено мислејќи и на одговорноста за сé она што се случи на територијата на поранешна Југославија. 
„Воените злосторства се критериум според кој јас ги разликувам страните во 19-тиот век (кога започна балканскиот национализам) од страните во 21-виот век и политичарите и поединиците кои се за живот во 19-тиот век од оние кои се за живот во 21-виот век“, рече Тадиќ. 
Отворените прашања помеѓу поранешните југословенски републики се во фокусот на разговорите на Месиќ со српскиот премиер Воислав Коштуница. Според соопштението од српската влада, двајцата водачи се согласиле дека билатералната соработка „е од исклучителна важност за стабилноста на целиот регион, како и за заедничките европски аспирации“. 
Во средата попладне, Месиќ и Тадиќ ја посетија Суботица, во северниот дел од земјата, каде што се состанаа со претставници на хрватското малцинство и српските бегалци од Хрватска и присуствуваа на прославата по повод 15-годишнината од формирањето на Демократската алијанса на војводинските Хрвати. Двајцата претседатели ги повикаа Хрватите што живеат во Србија и Србите што живеат во Хрватска да им бидат лојални на земјите во кои живеат. 
„Вие, Хрватите што живеете во Србија и Црна Гора не смеете никогаш да заборавите дека морате да й бидете лојални на земјата во која живеете“, рече Месиќ. „Исто така, не смеете да заборавите дека имате право на свој сопствен јазик, култура и вера. Истото го мислам и за Србите во Хрватска.“ 
