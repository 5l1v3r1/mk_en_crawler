29/12/2004
(AФП - 29/12/04; AП, АФП, Хрватски вести онлајн, Центар за јавно мислење и демократија - 28/12/04)
Пред претседателските избори во Хрватска в недела широката јавност очекува актуелниот претседател Стипе Месиќ да победи на изборите и да ја води земјата кон пристап во ЕУ. 
Одговарајќи на прашањата испратени до сите претседателски кандидати, Месиќ рече дека влезот на Хрватска во ЕУ претставува неговата главна цел. Продолжувањето на реформите и преземањето на иницијативи за отворање на работни места се други два приоритети кои тој ги наведе во одговорите објавени на веб-страницата CroatiaNewsOnline.com во вторникот (28-ми декември). 
Месиќ се натпреварува со уште 12 други кандидати. Неговиот главен противкандидат во трката е вице-премиерот Јадранка Косор, од владејачката Хрватска демократска заедница (ХДЗ). 
Една анкета што ја спроведе агенцијата „Метрон“ помеѓу 900 хрватски гласачи пред помалку од десет дена покажа дека Месиќ е во убедливо водство пред другите кандидати. Според резултатите објавени во понеделникот, 49,6 отсто од испитаниците би гласале за Месиќ, што му дава предност од повеќе од 30 отсто пред Косор, за која се изјаснија 14,1 отсто од анкетираните. 
Голем број аналитичари сметаат дека Месиќ ќе победи уште во првиот круг од изборите в недела. Но, ако првиот круг заврши без победник, вториот круг ќе се одржи на 16-ти јануари. 
Месиќ, кој наполни 70 години на 24-ти декември, беше последниот претседател на поранешна Југославија пред нејзиното распаѓање во 1991 година, кога Словенија и Хрватска одлучија да прогласат независност. Тој, исто така, беше премиер на Хрватска и претседател на Парламентот. 
Месиќ беше избран за претседател на Хрватска на 7-ми февруари 2000 година, посветувајќи значителни напори во текот на својот прв мандат за кандидатурата на земјата за пристап во ЕУ. Неговата кандидатура ја поддржаа трите најголеми опозициски партии. 
„Сé што направивме и сé што допрва мораме да го направиме го правиме за себеси, а не за ЕУ“, напиша тој во своите одговори за прашалникот на CroatiaNewsOnline.com. „Јас гледам на обединувањето на Европа како на потфат на милениумот - процес од кој никој не може да биде исклучен. “Тој, сепак, предупреди дека обединета Европа „нема да донесе мед и млеко веднаш и дека со цел да имаме корист од ЕУ, ние мораме да се подготвиме за тоа, што не значи само да се зборува како Европејците, туку и да се дејствува како нив“. 
Хрватска стана официјален кандидат за членство во ЕУ во јуни. Претходно овој месец, европските водачи го одредија мај 2005 година како датум за започнување на разговорите за пристап со земјата. Сепак, тие ја условија својата одлука со целосната соработка од страна на Заграб со Трибуналот на ОН за воени злосторства, особено со предавањето на пензионираниот генерал Анте Готовина, еден од тројцата најбарани обвинети од страна на Трибуналот. 
Изразувајќи уверување дека неговата земја ќе го исполни критериумот пред март следната година, Месиќ неодамна рече дека властите „или ќе го уапсат [Готовина] или ќе обезбедат доказ дека тој е во странство“.
