30/09/2005
(Разни извори – 23/09/05 – 30/09/05)
Индустриското производство во Maкедонија забележа пораст од 4,3 отсто за период од една година во август 2005 година, според официјални податоци. Зголемувањето воглавно се должи на зголеменото производство во преработувачката, прехранбената и тутунската индустрија, како и индустријата за пијалаци. 
*** 
Бугаријa ќе ги зголеми даноците на алкохолот и тутунот почнувајќи од 2006 година, наместо од 2007 и 2008 година, како што беше претходно планирано. Според заменик-министерот за финансии, Георги Кадиев, овој потег има за цел да спречи дополнителен инфлациски притисок во годините кога Бугарија ќе влезе во еврозоната. 
*** 
Италијанската „Банка интеса“ потпиша договор за купување на мнозинските акции во УПИ банка, петта по големина банка во Боснa и Херцеговина (БиХ), во однос на капиталот. Според договорот вреден 46,2 милиони евра, „Банка интеса“ најпрво ќе купи 35,05 отсто од акциите, а потоа ќе лансира јавна понуда за откупување на 100 отсто од акциите. 
*** 
Aлбанските агробизнис здруженија го одржаа својот годишен состанок на 26-ти септември, при што побараа преземање бројни чекори за зајакнување на развојот на земјоделството. Меѓу другото, тие вклучуваат формирање на рурална банка, намалување на цените на горивото за овој сектор и промовирање на домашните производи на албанскиот пазар. 
*** 
Приходите од туризмот во Хрватскa оваа година се проценуваат на 6 милијарди евра, изјави министерот за транспорт, Божидар Калмета. Тој рече дека бројот на туристите се зголемил за 7 отсто за период од една година, од јануари до август, додека бројот на ноќевањата се зголемил за осум отсто за период од една година. 
*** 
Приходите на Србија од туризмот достигнаа 159 милиони американски долари во периодот јануари-јули, што претставува зголемување од 43 отсто за период од една година, според податоците од српската туристичка организација. Бројот на странските туристи се зголемил за 19 отсто за една година во текот на истиот период. 
*** 
Државното претпријатие за електродистрибуција на Грција забележа пад на нето профитот во првата половина од 2005 година од 23,4 отсто за период од една година. Претпријатието падот го припишува на големото зголемување на цените на нафтата и трошоците на јаглеродната емисија. 
*** 
Грчкото претпријатие за малопродажба на опрема за мобилна телефонија Германос објави раст на својот нето профит за 15 отсто за период од една година, на 33 отсто во првата половина од оваа година. Продажбата на Германос се зголеми за 17,2 отсто и изнесува 429,6 милиони евра. 
*** 
Хрватското државно претпријатие за патишта и локалното претпријатие за машинство и градежништво „Ѓуро Ѓаковиќ“ потпишаа договор вреден 22 милиони евра за изградба на надвозник на патот Загреб-Винковци. Спроведувањето на договорот се очекува до крајот на 2006 година. 
