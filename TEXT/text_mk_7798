13/12/2012
Енди Дабилис за Southeast European Times во Атина -- 13.12.12
Грчката влада објави дека успеала да ги убеди инвеститорите, со помош на сопствените банки, да се согласат на продажба на доволно нивни акции во грчките обврзници за отпишување на долгот на земјата за 20 милијарди евра, услов што е потребен за деблокирање на 34,4 милијарди евра во вид на заеми од меѓународните кредитори.
Грција објави дека има договори за реоткуп на 31,5 милијарди евра по намалена цена од повеќе од 60 отсто – исполнувајќи ја целта од 30 милијарди евра што ја бара Тројката на ЕУ-ММФ-ЕЦБ. Тие побарале од кредиторите на земјата дополнителни финансиски средства за комплетирање на реоткупот бидејќи морале да понудат повисока од очекуваната цена, што ги зголемило трошоците на Грција за 1,29 милијарди евра.
Министрите за финансии на еврозоната се очекува да се состанат во четврток (13-ти декември) и да донесат одлука за ослободувањето на првата транша заеми во вториот пакет финансиска помош од 130 милијарди евра. Германија и Франција рекоа дека грчкиот договор за реоткуп е „задоволителен“ иако ќе чини повеќе од очекуваното.
Министерот за финансии, Јанис Стурнарас, им рече на грчките банки и инвеститорите дека е нивна „патриотска должност“ да се согласат со барањата за продажба на долгот, а владата објави дека ќе ги заштити од можните судски процеси од страна на акционерите кои не сакаат да ги прифатат загубите.
Андреас Кутрас, директор на лондонската канцеларија на Ин тач капитал маркетс, рече дека планот „ќе й помогне на [Грција] за итно намалување на долгот, но 20 милијарди евра поништливи од долгот не можат да се платат додека не поминат 20 години отсега. Тоа врши мала работа за употребливоста на долгот.“
Договорот доаѓа по кратењето на расходите од 13,5 милијарди евра и планот за даночно зголемување што владата реши да го спроведе, а кои предизвикаа социјални немири.
Премиерот Антонис Самарас се обиде да ги убеди скептичните Грци дека без серија заеми, кои треба да продолжат на почетокот од 2013 година, нема да има доволно пари да се платат работниците или пензионерите.
Но, од 34,4 милијарди евра, околу 23,8 милијарди евра ќе одат за рекапитализација на банките во земјата кои се соочуваат со проблеми. Други 10,6 милијарди ќе одат за намалување на примарниот дефицит на земјата и плаќање на заостанатите сметки.
Тројката објави дека реоткупот на обврзниците е од суштинска важност за исполнување на изменетата цел за намалување на пропорцијата долг-БДП на 124 отсто до 2020 година, што е намалување од сегашните 175 проценти.
Но, ризиците остануваат. Владините обврзници што грчките банки ги држат плаќаат висока каматна стапка. Договарањето за нивна повторна продажба по пониска стапка значи дека банките ќе се откажат од иден профит, што може да ја зголеми шансата ним да им треба поголема помош, велат некои аналитичари.
„Целиот процес е малку чуден“, рече за SETimesАгелос Цаканикас, шеф за истражување на атинската Фондација за економско и индустриско истражување. „Ако учествувате сега добивате профит, но ги подобрувате и шансите на Грција да се извлече, така што всушност губите иден повисок профит“, рече тој.
