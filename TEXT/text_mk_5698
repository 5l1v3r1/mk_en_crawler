26/05/2011
Од Алакбар Рауфоглу за Southeast European Times -- 26/05/11
Вкупниот број ирански претпријатија во Турција достигна 1.400 до крајот на минатата година, според Турскиот завод за статистика. Двете земји, членки на Европската организација за соработка, имаат амбициозни планови за зголемување на билатералната трговија на 30 милијарди американски долари до 2015 година, од 10,6 милијарди американски долари минатата година. 
„Бегајќи од ембаргото на ОН и унилатералните санкции наметнати врз САД и ЕУ, илјадници ирански претпријатија се преселија во Турција од европските и арапските пазари во текот на последниве месеци“, рече Риза Амазгар Есер, шеф на Иранското стопанско и бизнис здружение со седиште во Истанбул.
„Турција ги заменува [претпријатијата од] земјите како Франција, Германија и УАЕ“, рече тој, додавајќи дека Анкара и Техеран може да имаат корист од оваа соработка со меѓусебно отворање на источните и западните пазари. 
Бизнисот е, исто така, олеснат со азерскиот јазик, кој е нашироко говорен во Иран и взаемно разбирлив со турскиот. 
Иранските претпријатија, кои се лоцираат во различки турски градови, или ги пренесуваат своите инвестиции или „почнуваат од нула“. „Тие немаат никаков проблем да водат бизнис тука, освен некои банкарски трансфери“, споменува Амузгар.
Игнорирајќи ги западните критики, турската влада истакна дека е посветена на развојот на односите со Иран. Анкара гласаше против санкциите на ОН врз Иран минатата година. Оваа пролет, двете го објавија завршувањето на „патоказот“ со детали за инвестиционите проекти во областа на енергијата.
Мухсин Кар, аналитичар на Институтот за стратешко размислување, експертска група со седиште во Анкара, вели дека меѓународните економски санкции не се „единствената причина за иранските фирми да работат во Турција“.
„Тие, исто така, сакаат да ги искористат можностите во Турција“, тврди Кар. 
„Социјалните и политичките немири во Заливот и другите арапски земји и вклученоста на Иран во овие настани може да ја зголеми свеста и соочувањето со иранскиот капитал во регионот и, како резултат на тоа, може да се очекува во блиска иднина повеќе ирански фирми да одлучат да работат во стабилна и просперитетна економија како Турција“, рече тој.
Во меѓувреме, вели Кар, иранскиот капитал „не е многу ризичен за Анкара“ бидејќи доаѓа во вид на СДИ (странски директни инвестиции). „Тоа не се жешки пари. За Турција привлекувањето на СДИ е една од главните цели на политиката и тие се добредојдени од каде било.“
Професорот Омер Фарук Чолак, истакнат турски економист и професор, тврди дека иако уделот на ЕУ во турскиот извоз е намален на 45 отсто во текот на изминатите години, рече дека Анкара се сврте кон новите, неискористени пазари како иранскиот. 
„Очигледно е дека владејачката Партија на правдата и развојот го смета Иран за идеолошки поблизок до себе“, рече тој, додавајќи дека во моментов парите се поважни за турската влада. 
Во меѓувреме, Есер вели дека не политиката, туку соработката со Иран е важна за развојот на некои од посиромашните региони во Турција. 
„Нашите земји планираат да формираат заеднички индустриски град на границата за понатамошно зајакнување на економските врски“, додаде тој. 
Според властите, населувањето на градот може да се случи до крајот на оваа година. „Веќе го изодевме најголемиот дел од овој пат“, истакнува тој. „Нудиме да го населиме овој град во Ван, Игдир или други погранични градови.“
Сепак, претседателот на МУСИАД-Трабзон, бизнис организација, тврди дека „локалните бизниси веќе не ја сметаат соработката со Иран за врвен приоритет“, бидејќи не ја видоа ползата.
„Нема знаци за создавање стабилна, просперитетна меѓународна трговија со Иран во моментов“, рече тој за SETimes. 
