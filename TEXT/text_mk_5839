21/03/2011
Од Билјана Пекушиќ во Белград, Бедрана Калетовиќ во Сараево, Наташа Радиќ во Загреб, Клаудија Лутовска во Скопје, Линда Карадаку во Тирана – 21/03/11
Со години Јапонија е еден од најголемите донатори на помош за земјите од поранешна Југославија. Сега луѓето во регионот се оддолжуваат за великодушноста, обидувајќи се да й помогнат на Јапонија да се извлече од една од најголемите катастрофи во својата историја. 
Земјотрес со јачина од 9,0 степени ја погоди островската земја на 11-ти март, по што следеше цунами кој збриша куќи и згради. Властите сé уште се борат да ја спречат заканата од топење на реакторот во нуклеарната централа Фукушима, која се наоѓа во близина на епицентарот на земјотресот. 
Катастрофата донесе итен одговор на Балканот. Само во Србија, помошта ја надмина бројката од 200 милиони евра, при што средствата се доделуваат за виталните услуги -- училиштата, болниците, водоснабдувањето и сообраќајната инфраструктура. 
Прокупље, еден од најсиромашните српски градови, испрати во Јапонија преку 7.000 евра помош. Јапонија го финансираше реновирањето на едно училиште и еден здравствен центар во градот, во висина од повеќе од 20.000 евра.
„Моето дете оди во училиште кое беше реновирано преку донации и јас сум навистина благодарен за нив бидејќи знам како изгледаше училиштето порано“, рече Нина Ѓорѓевиќ, жителка на оваа област. 
Во градот Краљево, кое и самото сé уште не е целосно обновено од силниот земјотрес пред четири месеци, жителите собираат финансиска помош. 
„Ние најдобро знаеме дека во вакво време, малку значи многу. Секој знак на благодарност и солидарност покажува дека не сте сами“, рече градоначалникот Љубиша Симовиќ. Јапонија обезбеди 62.000 евра за обнова на основното училиште во градот. 
Во меѓувреме, српската влада одвои 50 милиони динари, или околу 485.000 евра, помош. 
„Сакаме да ја изразиме нашата длабока благодарност до сите оние кои покажаа добра волја да помогнат за спасување на народот во Јапонија. За нас, во моментов, секоја помош е добредојдена“, рече првиот секретар на Јапонската амбасада, Тетсуиа Цубота, за српскиот весник Блиц. 
Во соседна Македонија, владата испрати 100.000 евра помош, додека градот Скопје даде свој придонес со уште 25.000. Во Албанија, која додели околу 70.000 евра, премиерот Сали Бериша ја искажа својата почит за решителноста на јапонскиот народ. 
„Го следиме со голема загриженост, но исто така и со големо воодушевување, извонредниот потенцијал со кој оваа земја се соочува со оваа катастрофа“, рече тој.
Во Загреб луѓето што учествуваа на антивладините протести, отидоа до Амбасадата на Јапонија за да положат цвеќе и да запалат свеќи.
„Тоа беше многу емотивен момент. Тука сме бидејќи сакаме да се справиме со проблемите во нашата земја, но јапонската трагедија е поголема од сето ова. Сакав да оставам цвеќе, само да направам мал гест ... потребно е да ја покажеме солидарноста едни кон други. Ве сакаме, Јапонија! Држете се!“, рече 23-годишниот учесник Марин Ф. 
Претседателот Иво Јосиповиќ, министерот за надворешни работи, Гордан Јандроковиќ, и министерот за одбрана, Давор Божиновиќ, се потпишаа во книгата на жалост во Јапонската амбасада. Хрватската влада ќе обезбеди 500.000 евра за помош на семејствата кои ги загубија своите домови, додека Медицинскиот сентар Ребро во Загреб понуди да им помогне на изложените на радијација. 
Во Босна и Херцеговина (БиХ) учениците во училиштата изградени со финансиска помош од Јапонија, организираа приредби за собирање средства за жртвите на земјотресот и цунамито. Од крајот на конфликтот во БиХ, Јапонија обезбеди стотици милиони евра помош за обновување на училиштата, за расчистување на мините, изградбата на медицински објекти и подобрување на водоснабдувањето. 
