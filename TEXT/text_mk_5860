20/04/2011
Од Јустин Вела за Southeast European Times во Истанбул -- 20/04/11
Илјадници луѓе се собраа во Истанбул во вторникот (19-ти април) за да протестираат поради дисквалификацијата на 12 прокурдски политичари од престојните парламентарни избори.
Турскиот Врховен изборен одбор (ИСК) ги прогласи неподобни да бидат кандидати, врз основа на нивните минати осудувања за врски со Курдистанската работничка партија (ПКК), со која турската држава се бори во изминатите 26 години.
„Ќе излеземе на улиците, нема да запреме“, рече 27-годишниот демонстрант Серкан. 
Курдите, исто така, одржаа протести во другите градови, вклучително и во Дијарбекир, Хакари и Ван. Одвреме навреме истите се претвораа во насилство, додека демонстрантите вооружени со молотови коктели, камења и огномети го уништуваа имотот и се судрија со полицијата.
Застапникот за човекови права и колумнист за локалниот весник Тудејс Заман, Орхан Кемал Ченгиз, рече за SETimes дека иако политичарите имаат криминални досиеја, тој не го разбира времето кога се прави нивната дисквалификација. Двајцата, истакна тој, се актуелни членови на парламентот. 
„Тие велат дека овие кандидати имаат криминални досиеја, што ги спречува да бидат избрани. Ако имаат криминални досиеја, ова требаше да ги спречи да бидат избрано претходно, не сега“, рече Ченгиз. 
Дисквалификацијата на кандидатите претставува пример за континуиран „менталитет на држава во држава“ во Турција, рече тој.
„Ним не им се допаѓа идејата Курдите да имаат политичка застапеност во парламентот. Турција е дел од Европскиот суд за човекови права. Ако имаа добра волја, тие ќе можеа да го толкуваат постојниот закон [кој ги дисквалификува кандидатите] на поинаков начин според меѓународните обврски за човековите права“, додаде Ченгиз. 
Михаел Гунтер, генерален секретар на Турската цивилна комисија на ЕУ и автор на неколку книги за Курдите, вели дека дисквалификациите може да предизвикаат поголеми проблеми.
„Ова не дозволува понатамошни немири. Јас сум секогаш оптимист и се надевам на подобро, но ова сигурно не е за подобро“, рече тој. „Тоа ќе разлути многу етнички Курди во Турција.“ 
По дисквалификациите, курдската Партија на мирот и демократијата објави дека можеби ќе ги бојкотира престојните избори. Ченгиз и Гунтер рекоа дека тоа ќе создаде сериозни последици, но сепак сметаат дека Курдите се ставаат во уште потешка позиција. 
„[Изборниот] совет им вели на Курдите дека треба да одат в планина, дека не им е местото во парламентот, дека немаат место во политиката. Тоа е исклучително опасно“, рече Ченгиз.
Гунтер рече дека се надева оти изборната комисија ќе ја промени својата одлука за забрана на кандидатите. „Сакате да учествувате на изборите. Сакате да бидете во парламентот. Стигнавте до точка кога нема алтернатива. Кога другата страна не ви дозволува да играте по правилата, што правите?“
