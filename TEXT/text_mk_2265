08/04/2005
Од Разван Амареи за Southeast European Times во Букурешт – 08/04/05
Околу 75.000 романски деца секоја година се отпишуваат од училиште и 10 отсто од учениците во секоја генерација никогаш не завршуваат прво одделение. Стапката на напуштање на училиштето е, исто така, висока и во гимназиите и средните училишта - околу една петтина од сите ученици ги напушта училиштата. Минатата година властите се зафатија со големи измени на системот, продолжувајќи го задолжителното образование на десет одделенија, од претходните осум. Новиот министер за образование, Миреа Мичлеа, планира да оди понатаму и да го продолжи на 12 години. 
„Јас ќе ја промовирам оваа промена. Тоа е тренд во голем број европски земји и ние мора да признаеме дека неопходните способности за живот во општеството на знаење не може да се акумулираат во десет години“, се цитира неговата изјава во романскиот весник Aдеварул. 
Оваа иницијатива не помина без критики. Некои образовни експерти велат дека ако учениците бидат принудени да останат уште две години во училиште тоа ќе го намали, наместо да го зголеми квалитетот на образованието. Тие ја наведуваат како пример ситуцијата за време на комунизмот, кога учениците се држеле во училиштата 12 години без оглед дали можеле или не да одговорат на барањата, само за да ги исполнат директивите на режимот на Чаушеску. 
Подолг образовен циклус, велат критичарите, би можел да доведе до зголемување на веќе и онака високата стапка на напуштање на училиштата. 
„Идејата е добра, но министерот, веројатно, не помислил на проблемите со кои се соочува образовниот систем и за тешкотиите што ги имаат голем број ученици за да завршат десет одделенија“, рече Зоеа Ротару, генералниот училишен инспектор во округот Арад. „Мислам дека иницијативата не може да се спроведе во практика во сегашниве економски услови.“ 
Моментно, романскиот предфакултетски образовен систем опфаќа околу 3,6 милиони ученици и 260.000 професори во околу 18.000 училишта и градинки. Околу 1.000 од овие училишта се градби од керпич, додека 2.800 немаат вода, а 40 немаат струја. Во текот на изминатите четири години, бројот на училиштата се намали за 25 отсто. Сите овие фактори, заедно со сиромаштијата и недоволниот интерес за образованието, придонесоа за стапката за напуштање на училиштата. 
Претходното продолжување на задолжителното образование принуди голем број ученици во руралните области да патуваат до најблиските градови - честопати и пешки - со цел да го завршат деветтото и десеттото одделение. Изненадното зголемување на бројот на учениците начека голем број училишта неподготвени, велат експертите. 
Владата, сепак, смета дека на долгорочен план користа ќе ја надмине цената што мора да се плати. Според Мичлеа, бројот на учениците на крајот би требало да се намали како резултат на демографскиот пад што се очекува да влијае на младата популација во Романија. 
Се чини дека голем број родители ги поддржуваат плановите на владата. Една анкета спроведена од страна на Галуп Романија и Метро Медиа Трансилванија за образование 2000+ Центар покажа дека 48 отсто од испитаниците ја поддржуваат идејата за 12-годишен образовен систем.
