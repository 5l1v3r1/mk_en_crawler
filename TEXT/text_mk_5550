10/09/2010
Од Линда Карадаку за Southeast European Times во Приштина -- 10/09/10
Генералното собрание на ОН во четвртокот (9-ти септември) усвои резолуција спонзорирана од Србија и 27-те членки на ЕУ, во која се повикува на директни разговори меѓу Белград и Приштина. Потегот уследи откако Србија се согласи да го измени претходниот предлог кој повикуваше на продолжување на преговорите за статусот.
Новата верзија, наместо тоа, повикува на дијалог поддржан од ЕУ со цел унапредување на соработката. Необврзувачката резолуција беше усвоена со акламација во собранието од 192 земји. 
„Процесот на дијалог самиот по себе треба да биде фактор за мир, безбедност и стабилност во регионот, а тој дијалог треба да ја промовира соработката, да постигне напредок на патот кон Европската унија и да ги подобри животите на луѓето“, се вели во истата. 
Резолуцијата ја потврдува водечката улога на ЕУ во посредувањето во косовско-српските разговори и го потврдува советничкото мислење на Меѓународниот суд на правдата (МСП), кое реши во јули дека косовската декларација за независност од 2008 година не го крши меѓународното право. 
Документот беше гласно прочитан во Собранието од страна на српскиот министер за надворешни работи, Вук Јеремиќ, кој го опиша како „во основа документ неутрален во однос на статусот“. Тој истакна дека Србија не ја признава косовската декларација за независност.
Состанокот на Генералното собрание беше одложен со часови поради тоа што српската делегација се жалеше за присуството на косовската делегација, која го вклучуваше претседателот Фатмир Сејдиу, премиерот Хашим Тачи и министерот за надворешни работи, Скендер Хисени. По неколку часа разговори, претседателот на Собранието одлучи да продолжи, дозволувајќи им на косовските претставници да останат. 
Јеремиќ за српските медиуми подоцна изјави дека ќор-сокакот бил решен откако Соединетите Држави, Германија, Велика Британија, Италија и Франција „ги поканија претставниците на косовските Албанци како гости“.
И покрај тензиите кои беа очигледни на сесијата на Собранието, реакцијата во Приштина на новата резолуција беше генерално позитивна. Владата објави дека истата „е во целосна согласност со реалноста во Косово и во регионот“.
„Оваа предлог-резолуција го зема предвид советодавното мислење на МСП, кое јасно одлучи дека декларацијата за независност на Косово е во целосна согласност со меѓународното право. Покрај тоа, новата предлог-резолуција ја отфрла секоја можност за преговори во врска со политичкиот статус на Косово“, соопшти владата. 
Косовските водачи ја потврдија својата подготвеност за соработка со Србија, на база на две независни држави, во поглед на прашањата на меѓудржавните билатерални интереси и како дел од евроатланската перспектива. Но, прашањата поврзани со суверенитетот, територијалниот интегритет и домашниот уставен поредок не се на маса, истакнаа тие. 
Говорејќи пред сесијата на Собранието, Тачи рече дека Косово и Србија се соочуваат со заеднички предизвици и треба да се вклучат во конструктивна соработка околу практичните прашања како што се енергијата, телекомуникациите, водите, борбата против организираниот криминал, образованието, исчезнатите лица и враќањето на раселените лица. 
Американскиот заменик-постојан претставник во ОН, Розмари Дикарло, рече дека Вашингтон ја поздравува понудата на ЕУ да им помага на двете страни во конструктивниот дијалог. 
„Сега е време регионот да се придвижи напред и Србија и Косово да отворат нова фаза во нивните односи, фокусирана на нивната заедничка иднина во ЕУ“, рече Дикарло.
