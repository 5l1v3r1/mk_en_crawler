20/05/2005
Од Зоран Николовски за Southeast European Times во Скопје - 20/05/05
Изградбата на вториот дел од патот околу Скопје ќе започне на крајот од ова лето, објавија властите. Грчкото претпријатие Терна беше избрано да ја изврши изградбата на патот на меѓународниот тендер што се одржа на 11-ти мај. Патот, долг 26,2 километри, широк 27,5 метри, со четири возни ленти што го заобиколува главниот град е дел од источно-западниот проект Коридор 8 што го поврзува брегот на бугарското Црно Море со Албанија и Јадранското Море. 
Коридорот 8 претставува приоритет на македонската влада, според министерот за економија Фатмир Бесими. За време на Самитот на Југоисточна Европа во март во Скопје, координаторот на Пактот за стабилност Ерхард Бусек побара од земјите во регионот да ја забрзаат изградбата. Другите учесници на самитот ги повторија неговите зборови, велејќи дека услови за подобра бизнис клима ќе се создадат ако регионот ја развие инфраструктурата. Како дел од коридорот се планираат железничка пруга, гасоводен систем, далновод и нафтовод. 
Проектот за кружниот пат има назнака А/0, што значи дека е од големо значење за животната средина. Патот ќе го намали сообраќајот во оваа област, како и сообраќајниот метеж и загадувањето. Моментно, големите камиони се движат и другиот транзитен сообраќај се одвива низ центарот на Скопје, создавајќи блокади на патиштата во поголем период од денот. Новиот пат ќе го пренасочи овој сообраќај околу центарот на градот. 
Овој пат ќе биде изграден северно од Скопје и ќе го поврзува патот Скопје-Велес - како дел од Коридорот 10 на релација север-југ - со патот Скопје-Тетово (исток-запад). Исто така, се планира изградба на нов пат што ќе води од новиот пат до Косово. 
Цената на овој проект се проценува на околу 130 милиони евра. Првиот дел е финансиран од страна на Европската инвестициона банка, а вториот од страна на ЕБРД и Европската инвестициона банка. Вториот дел ќе чини околу 50 милиони евра. Неколку грчки претпријатија, едно австриско претпријатие, грчко-италијански конзорциум и три македонски претпријатија поднесоа заедничка понуда на меѓународниот тендер. Македонските претпријатија - „Маврово“, „Пелагонија“ и „Бетон“ - не беа избрани поради побараните високи цени. Сепак, локалните претпријатија може да земат учество во проектот како дополнитени градежни претпријатија. 
Студијата за проектот предвидува дневен сообраќај од околу 15.000 возила на патот до 2020 година, со максимална брзина од 120 километри. Ако сé оди според планираното, кружниот пат ќе биде завршен до 2007 година. 
