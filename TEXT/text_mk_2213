09/03/2005
Од Љундрим Алиу за Southeast European Times во Приштина - 09/03/05
Поранешниот косовски премиер, Рамуш Харадинај, во средата (9-ти март) замина за Хашкиот трибунал да се соочи со обвиненијата за воени злосторства што ги покрена Меѓународниот кривичен трибунал за поранешна Југославија (МКТЈ). Тој поднесе оставка во вторникот, по добивањето на обвинението од Трибуналот.
Според локалните извештаи, Харадинај се качил во авион на КФОР во околу 11 часот во средата, придружуван од страна на поранешниот припадник на Ослободителната војска на Косово (ОВК), Лах Брахимај, за кој се смета дека е обвинет заедно со Харадинај. 
Објавувајќи ја својата одлука, поранешниот премиер го повика косовскиот народ да го зачува мирот и да ги спроведе стандардите одредени од страна на меѓународната заедница. „Сакам да мислите на примарните интереси на нацијата“, рече тој.
Косовскиот претседател Ибрахим Ругова изрази надеж дека неговиот коалициски партнер ќе биде ослободен и дека еден ден ќе продолжи да му служи на својот народ. Тој повика на смиреност, истакнувајќи ја важноста на безбедноста во овој момент. 
Харадинај, кој ги предводеше операциите во западно Косово против српските безбедносни сили за време на конфликтот 1998-1999 година, негираше дека извршил какви било злодела. „Не сум одговорен за она за што сум обвинет и сметам дека судот ќе го докаже тоа“, рече тој. Според извештаите на медиумите, тој е обвинет во врска со убиствата на 20 српски цивили во близина на неговиот воен штаб.
Одлуката на Харадинај да се повлече од својата функција наиде на пофалби од страна на меѓународните претставници. Шефот на УНМИК, Сорен Јесен-Петерсен, рече дека одлуката на Харадинај за соработка, и покрај тоа што тој и понатаму се декларира за невин, претставува знак за „сé поголемата политичка зрелост“ на Косово.
„Благодарение на динамичното водство на Рамуш Харадинај, неговата силна посветеност и визијата, Косово денес е поблизу од кога и да е порано до остварувањето на своите аспирации за решавање на идниот статус. Јас лично се чувствувам тажен поради тоа што нема повеќе да работам со еден близок партнер и пријател“, рече Јесен-Петерсен.
Во Вашингтон портпаролот на Стејт департментот, Ричард Баучер, рече дека постапките на поранешниот премиер „ја покажуваат неговата длабока загриженост за иднината на Косово и неговиот народ“. Тој побара од сите земји во поранешна Југославија да ги уапсат и екстрадираат осомничените воени злосторници како услов за својата интеграција во евроатланските институции.
Британскиот министер за надворешни работи, Денис Мек Шејн, пак, рече дека предавањето на Харадинај испраќа порака до обвинетите кои и понатаму се кријат. 
Командантот на КФОР, генерал Ив де Кермабон, се придружи на апелите за мирно прифаќање на обвинението. Дополнителни 500 британски војници во вторникот беа распоредени во Косово. „Ќе биде направено сé за сите настани да се држат под контрола... Ние ќе можеме да реагираме во зависност од ситуацијата“, рече Де Кермабон. 
Харадинај, кој во вторникот го прослави 100-тиот ден на премиерската функција, се фокусираше на целта на Косово за остварување на стандардите поставени од страна на ОН -- предуслов за отворање на разговорите за финалниот статус. Разговорите би можеле да започнат на крајот од оваа година, под услов прегледот на напредокот што е постигнат да биде позитивен. 
Заменик-премиерот Адем Салихај привремено ќе ги преземе премиерските должности. Според извештаите на медиумите, актуелниот министер за урбанизам, Бајрам Косуми, се смета дека, најверојатно, ќе го замени Харадинај на подолг период. 
