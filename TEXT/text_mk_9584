26/01/2013
Анес Алиќ за Southeast European Times во Сараево -- 26.01.13
Босна и Херцеговина (БиХ) направија голем чекор кон членството во ЕУ кога Унијата го одобри патоказот за кандидатурата на земјата. Иако овој чин беше поздравен како голема победа и значаен чекор напред во европската интеграција на земјата, постигнат е мал напредок од почетокот на 2012 година.
Во февруари 2012 година шесте главни политички партии во БиХ постигнаа консензус околу двата реформски закони што ги бара ЕУ: национален попис и нови процедури за распределба на државната помош. Но, во средата (23-ти јануари) владата најави шестмесечно одложување на пописот -- прв во земјата по 20 години -- од април во октомври, поради технички и политички пречки. 
„Не е задржана динамиката и политичките несогласувања во владината коалиција излегоа на површина далеку пред локалните избори во октомври. Политичкиот консензус кој беше постигнат е изгубен, а напредокот во агендата за ЕУ е во застој“, вели Европската комисија во својот извештај за напредокот за 2012 година.
За да ја поднесе својата апликација за членство во ЕУ, најзначајното прашање со кое се соочува БиХ е барањето за хармонизација на нејзиниот устав со Европската повелба за човекови права 2009, со што би се ставило крај на дискриминацијата на малцинствата кои не можат да се кандидираат за високи функции.
Властите во БиХ пропуштија неколку крајни рокови за спроведување на оваа одлука и нема решение на повидок. Секоја одлука за уставните амандмани бара компромис меѓу владејачките партии во Босна.
Друг предизвик е затворањето на Канцеларијата на високиот претставник (КВП) на меѓународната заедница. Имаше планови за затворање на КВП во 2007 година, но мандатот на канцеларијата беше продолжен неколкупати поради политичката нестабилност и недостигот на напредок во реформите.
Меѓународната заедница јасно стави до знаење дека ЕУ нема да ги намали своите критериуми за БиХ. А, исто така, меѓународната заедница не навести дека планира да има нешто повеќе од советничка улога или да ги санкционира опструктивните функционери како што правеше во минатото.
Предраг Прастало, претседател на Европското движење во БиХ, изјави заSETimes дека за разлика од другите земји во регионот, босанските водачи не постигнаа консензус за европската интеграција.
„Босна може да постигне напредок само ако сите се согласат дека нема алтернатива за европскиот пат. Проблемот со Босна е дека секоја партија во владејачката коалиција има свој сопствен став во врска со ЕУ и секоја сака да разговара со ЕУ одделно“, рече Прастало.
Срѓан Благовчанин, извршен директор на босанската филијала на Трансперенси интернешнал, изјави заSETimes дека 2013 ќе биде крстосница за аспирациите на Босна за интеграција во ЕУ, додавајќи дека постојат само две можни сценарија.
„Првото сценарио е дека ќе продолжиме да се движиме во насока на понатамошна изолација и да изгубиме уште две или три години, имајќи ги предвид закажаните избори во 2014 година“, рече Благовчанин.
„Со оглед на тоа дека во просек е потребна една година за формирање нова влада на БиХ, не треба да очекуваме некакви големи промени. Тоа значи дека поголем дел од 2015 година ќе биде изгубен. Второто сценарио е дека ќе успееме да поднесеме апликација за членство во ЕУ, која ќе стави крај на долгиот надолен тренд во земјата.“
БиХ и Косово се единствените држави во регионот кои сé уште не аплицирале за членство во ЕУ. Хрватска треба да пристапи оваа година, додека Македонија, Црна Гора и Србија аплицираа за членство и се на различни нивоа во интеграцијата.
Прастало рече дека последиците од заостанувањето на БиХ зад другите земји во регионот веќе се чувствуваат, а влијанието ќе биде посилно кога овие земји ќе пристапат во блокот.
„Политичката ситуација во земјата се заканува да создаде црна дупка во срцето на регионот“, рече Прастало. „Босанската економија и локалните производители ќе бидат најпогодени бидејќи нема да можат да ги извезуваат нивните производи во земјите од регионот, нивниот главен пазар. Босанските политичари не прават ништо за да се избегне ова сценарио.“
