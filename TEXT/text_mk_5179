04/01/2010
(Кроејшн тајмс - 04/01/10; ФТ, Ројтерс, ДПА, Javno.hr - 03/01/10)
Изненадувачки, исто како и неговата брза оставка пред околу шест месеци, поранешниот хрватски премиер Иво Санадер во неделата (3-ти јануари) се врати во политиката. 
Санадер (56) ги наведе „личните причини“ кога се повлече од функцијата шеф на владата и претседател на централнодесничарската владејачка Хрватска демократска заедница (ХДЗ) на 1-ви јули, назначувајќи ја својата заменичка, Јадранка Косор, за свој наследник на двете функции. 
„Целосно ја активирам мојата улога како почесен претседател на партијата“, Ројтерс ја цитираше неговата изјава на прес-конференцијата во Загреб во неделата. „Причината не е работата на владата, која јас целосно ја поддржувам, туку слабите резултати на партијата на претседателските избори.“
Андрија Хебранг, кандидатот на ХДЗ, заврши на третото место на изборите на 27-ми декември, со 12 отсто од гласовите. Иво Јосиповиќ од опозициската Социјалдемократска партија (СДП) и градоначалникот на Загреб, Милан Бандиќ, ќе се соочат во вториот круг в недела. 
„ХДЗ не е партија која добива само 12 отсто од гласовите, туку е победничка партија“, рече Санадер. 
Признавајќи ја својата делумна одговорност за „најлошите резултати“ на ХДЗ од нејзиното основање во 1989 година, тој рече дека неговата одлука да ја напушти политиката минатото лето била „сосема погрешна“. Тој истакна дека, исто така, планира да го врати и своето место во парламентот.
Санадер за новинарите во неделата изјави дека главната причина за неговата оставка била „дека не бил подготвен да продаде хрватска територија“ за да го реши пограничниот спор на неговата држава со соседна Словенија, за да може земјата да пристапи во ЕУ. 
Косор, првата премиерка на Хрватска, наследи голем број предизвици кога го замени Санадер на 6-ти јули, вклучително и справувањето со влијанието на светската финансиска и економска криза и деблокирањето на преговорите за пристапување на Хрватска со ЕУ. 
Разговорите на Загреб со Брисел беа замрзнати со месеци поради пограничниот спор со Словенија, кој го блокираше отворањето и затворањето на новите поглавја од преговорите. Арбитражниот договор потпишан на почетокот од ноември, ја врати Хрватска на вистински пат во однос на процесот на преговори. Земјата сега се очекува да ги заврши своите разговори за влез во ЕУ до крајот на јуни и да пристапи во Унијата како 28-ма членка до 2012 година.
Косор, исто така, презеде чекори за зајакнување на борбата против организираниот криминал и корупцијата, клучен услов за ЕУ, и ги охрабри агенциите за спроведување на законот да ја испитаат вмешаноста на влијателни членови на ХДЗ во сомнителни договори. 
Санадер во неделата негираше каква било вмешаност во одредени политички скандали во кои се споменуваше неговото име, вклучително и наводите дека му била исплатена голема провизија од австриската банка Хипо Алпе Адрија за да ѝ помогне да започне со работа во Хрватска.
Според извештаите на медиумите, неговото враќање во политиката може да ја собори коалициската влада предводена од ХДЗ. 
Даринко Косор, водач на Хрватската социјаллиберална партија (ХСЛС) предупреди дека неговата партија е можно да ја напушти владејачката коалиција ако Санадер и неговите поддржувачи во ХДЗ почнат да ја напаѓаат владата. 
„Немаме ништо против реактивирањето на политичкиот ангажман на Санадер, бидејќи тоа е во согласност со законот“, се цитираше неговата изјава од неделата. „Сепак, целосно неприфатливо е поранешен премиер, кој ја напушти функцијата во време на криза, да се врати назад собирајќи група парламентарци во обид да влијае на одлуките на владата, коалицијата и мнозинските претставници.“
