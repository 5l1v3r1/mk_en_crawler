06/09/2006
(Тајмс, ЕУполитикс, Nine o'Clock - 06/09/06; AП, Ројтерс, АФП, ЕУопсервер, ЕУекспендс, Еурактив, Ромпрес, Софиска новинска агенција, БНН - 05/09/06)
Три недели пред Европската комисија (ЕК) да го издаде својот финален извештај за подготвеноста на Бугарија и Романија за членство во ЕУ, официјалните претставници во Брисел во вторникот (5-ти септември) посочија дека двете земји се подготвени за влез во блокот во јануари, според закажаното. Сепак, ова можеби нема да биде најнепречен влез, со оглед на тоа што особено Бугарија ќе се соочи со најстроги услови досега за една земја-аспирантка. 
Според договорот за пристап потпишан во април 2005 година, Бугарија и Романија треба да влезат во Унијата на 1-ви јануари 2007 година. Заштитните клаузули кои се вклучени во документот, сепак, овозможуваат ЕУ да го одложи нивниот пристап за една година ако тие се смета дека не се подготвени за преземање на обврските во врска со членството. Унијата може, исто така, да наметне одредени ограничувања, кои ќе ги исклучат од целосно учество во некои области. 
ЕК треба да го објави својот мониторинг извештај за двете земји на 26-ти септември, кога се очекува да препорача дали Бугарија и Романија треба да влезат во Унијата навреме, или пристапот треба да биде одложен до јануари 2008 година. Земајќи ги предвид препораките на комисијата, водачите на ЕУ ќе ја донесат финалната одлука, најверојатно, за време на состанокот во Финска на 20-ти октомври. 
Додека ЕК ги завршува последните фази од работата на клучните документи, извештаите на медиумите оваа недела посочуваат дека Брисел одлучи да нема одложување, за да може Унијата да го задржи притисокот врз владите за исполнување на нивните реформски обврски. Сепак, загрижена поради недоволниот напредок во одредени области, особено во борбата против организираниот криминал и корупцијата во Бугарија, ЕК се очекува да препорача големи ограничувања на членството, барем за Софија.
„Сметаме дека најдобар начин за остварување на нашата цел е да се работи со нив со заканата од овие мерки“, се вели во натписот од понеделникот на <i>Фајненшал тајмс</i>, во кој се цитира официјален претставник на ЕК. „Тоа е подобар начин за остварување резултати отколку одложувањето до 2008 година.“ 
За Бугарија, ЕК се чини дека размислува да воведе рестрикции во областите на економијата и правдата, кои ќе важат три години по нејзиниот влез во Унијата, како резултат на нејзиниот неуспех во справувањето со организираниот криминал и корупцијата. 
Во изјавата по состанокот во понеделникот со највисоките официјални претставници на Европскиот парламент (ЕП) во Стразбург, бугарскиот премиер Сергеј Станишев изрази надеж дека извештајот на ЕК ќе биде фер, инсистирајќи на тоа дека интензивираните напори на Софија во борбата против организираниот криминал и корупцијата даваат резултати. 
„Многу е важно за нас како земја да се приклучиме на достоинствен начин“, АП ја цитираше изјавата на Станишев за новинарите. „Ние сметаме на фактот дека Комисијата ќе суди објективно за напредокот на мојата земја.“
Во разговорите со претседателот на ЕП, Јосеп Борел, тој во вторникот, исто така, вети дека неговата земја ќе продолжи со спроведувањето на неопходните реформи, дури и откако ќе влезе во ЕУ. 
