02/07/2012
Линда Карадаку за Southeast European Times во Приштина -- 30.06.12
НАТО ја избра Унгарија за повторно отворање на повисокиот воздушен простор на Косово за меѓународниот сообраќај, почнувајќи од есен 2013 година, ако бидат исполнети сите услови. Повисокиот воздушен простор е зоната од 9.600 метри надморска височина и нејзиното повторно отворање ќе ги скрати воздушните правци, ќе ги намали трошоците за горивото и ќе ги намали емисиите на гасови. Услугите на воздушната навигација во нискиот воздушен простор ги обезбедува косовската контрола на воздушниот сообраќај. 
Дритан Ѓонбалај, генерален директор на Косовската управа за цивилна авијација, изјави за SETimes: „Ова е долг процес, многу внимателно воден од НАТО, и бара консензуална одлука на сите земји-членки на НАТО. Унгарија, како пријател на Република Косово и членка на НАТО и на ЕУ, е партнер со кој ќе соработуваме во обезбедувањето безбедни и ефикасни услуги во нашиот повисок воздушен простор“. 
Унгарскиот контролор на воздушниот сообраќај, Унгаро контрол, ќе ја врши работата. Неговиот генерален директор, Корнел Жепеси, изјави за медиумите дека претпријатието ќе има 40 до 50 контролори на летови, кои ќе насочуваат 400 до 500 авиони што летаат низ косовскиот воздушен простор секој ден. Според извештаите на косовските медиуми, Унгаро контрол ќе има контрола три до пет години, но Ѓонбалај рече дека Советот на НАТО не го дефинираше траењето.
Агрон Деми, извршен директор на Косовскиот институт за напредни студии (ГАП) изјави за SETimes дека НАТО побарал од земјите-членки во декември да аплицираат за контрола на повисокиот воздушен простор на Косово. „Првиот проблем кој се јави беше ... како да се најде држава која е територијално блиску до Косово и има техничка можност да спроведе ефикасна контрола. Најдоброто решение беше Унгарија.“
Нормализирањето на балканскиот воздушен простор, со посебен акцент на отворањето на повисокиот воздушен простор на Косово, беше тема на еден форум уште од 2003 година, Состанокот за нормализирање на воздушниот простор на Балканот, предводен од НАТО. Целта беше да се најде привремено решение, кое ќе биде технички, практично и политички соодветно како за косовските власти, така и за земјите-членки на НАТО, рече Ѓонбалај.
Тој изјави за Фајненшал тајмс дека некои од услугите ќе бидат купени од домашниот провајдер Воздушна навигација, што значи дека Косово ќе добие одредени приходи. Земјата, исто така, ќе инвестира во својот менаџмент на воздушниот простор за да ја преземе контролата на воздушниот сообраќај кога ќе дојде време.
ГАП објасни дека во моментов, наместо директниот правец низ поранешна Југославија, летот од Виена до Приштина значи патување низ Унгарија, Романија, Бугарија и Македонија, пред да се влезе во Косово од југ. „Летот е 30 минути подолг, поскап и позагадувачки“, според институтот. 
Пред 1990-тите, Косово беше дел од два значајни коридора на летови, кои вклучуваа повеќе од 400 летови дневно. Според Кумановскиот договор од 1999 година меѓу НАТО и поранешна Југославија, КФОР го контролира и координира користењето на воздушниот простор и воспоставената Зона на воздушна безбедност. Воздушниот сообраќај до и од Приштина мора да влегува или излегува од воздушниот простор на Косово од југ, преку Скопје.
Косово нема да биде единствено во регионот каде што странско претпријатие го контролира неговиот повисок воздушен простор. Повисокиот воздушен простор на Црна Гора е контролиран од Белград; повисокиот воздушен простор на Босна и Херцеговина е контролиран од два провајдери: еден во Хрватска ја контролира западна БиХ, додека друг во Србија го контролира истокот.
„Причините за прекуграничното обезбедување услуги на воздушниот сообраќај се различни: пред сé, за да се оптимизираат операциите и да се зголеми ефикасноста на протокот на воздушен сообраќај. Во некои случаи, има и политички и економски елементи кои водат до обезбедување услуги од страна на оператор на друга држава“, објасни Ѓонбалај.
