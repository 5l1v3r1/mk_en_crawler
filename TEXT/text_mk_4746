09/04/2009
(AП - 09/04/09; ФТ, УПИ, АКИ, Бета, Б92, Хјуман рајтс воч, Амнести интернешнал - 08/04/09)
Меѓународните групи за човекови права во средата (8-ми април) ја критикуваа Србија за присилното протерување на скоро 130 членови на ромската заедница во земјата од нивните импровизирани домови во Белград. 
„Протерувањето спроведено на 3-ти април ги крши обврските на српската влада според меѓународната заштита на човековите права“, му напишаа на премиерот Мирко Цветковиќ Центарот за европски ромски права (ЕРРЦ) и Хјуман рајтс воч (ХРВ).
Двете организации ги повикаа српските власти да обезбедат алтернативни домови за 47-те ромски семејства кои останаа на улица, како резултат на потегот од петокот и да им надоместат за изгубениот имот и другата штета. 
Минатиот четврток, ромските семејства, кои живееја во колиби со картонски покриви во населбата Нов Белград во српскиот главен град, добија известување дека треба да се иселат од своите илегални престојувалишта во рок од 15 дена, за да не дојде до принудно иселување. Но, помалку од 24 часа подоцна, белградскиот градоначалник, Драган Ѓилас, испрати полиција и булдожери да ги срушат колибите и да изградат пристапен пат за спортскиот настан во јули. Демолирањето на околу 50 колиби остави 128 луѓе без дом.
Градските монтажни контејнерски куќи во предградието Бољевци беа ставени на располагање за привремен престој на раселените семејства. Но, локалните жители се заканија дека ќе ги запалат контејнерите за да не дозволат Роми да се вселат во нив.
Некои од семејствата сега престојуваат кај роднини, но најмалку 12 останаа на улица, според ХРВ. Се верува дека властите планираа и нови протерувања во иднина. 
Амнести интернешнал (АИ), исто така, ги критикуваше српските власти за непочитување на нивните меѓународна обврски. 
„Принудните протерувања -- спроведени без обезбедување алтернативни сместувања -- претставуваат грубо кршење на човековите права“, рече Сиан Џонс, истражувачка на АИ за Србија во изјава. Таа ја обвини Србија за кршење на Меѓународниот договор за економија, социјални и културни права. 
Околу 100 членови на невладини организиции и ромски здруженија, држејќи транспарентни на кои пишуваше „Дискриминацијата е срцето на Србија“ и „Ромите наши соседи“ се собраа пред собранието на Белград во средата, во знак на протест поради минатонеделните протерувања. Повикувајќи ги властите брзо да го решат проблемот, тие побараа и оставка од Ѓилас. 
АИ изрази загриженост дека многумина од оние кои останаа без домови минатата недела би можеле да бидат помеѓу 22.000 Роми од Косово регистрирани во Србија како внатрешно раселени лица. 
„Малку раселени Роми ја поседуваат неопходната документација [за утврдување] на правото на престој или правото на соодветно домување“, вели организацијата.
Србија, кој моментно претседава со Ромската деценија на вклучувањето, иницијатива за подобрување на статусот на најранливото мнозинство во Европа, организираше серија настани по повод одбележувањето на меѓународниот Ден на Ромите во средата. 
