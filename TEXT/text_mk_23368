30/03/2009
AНКАРА, Турција -- Партијата на правдата и развојот (АКП) на премиерот Реџеп Тајип Ердоган победи на локалните избори во неделата (29-ти март), макар што поддршката на јавноста се чини дека е на најниско ниво досега откако АКП е на власт. Според резултатите објавени рано во понеделникот, со пребројани 97 отсто од гласовите, АКП освои 38,99 отсто од гласовите за провинциските совети, што претставува намалување од 46,6 отсто на општите избори во 2007 година. Владејачката партија ги задржи градоначалничките места во Истанбул и Анкара, но ги изгуби клучните градови, како што се Измир, Адана и Дијарбакир.
Опозициските партии освоија повеќе гласови од претходно. Најголемата опозициска Републиканска народна партија освои 23,22 отсто од гласовите за провинциските совети, што претставува зголемување од 20,88 отсто на општите избори во 2007 година. Поддршката за екстремно десничарската опозициска Партија на национално движење, исто така, значително се зголеми, на 16,13 отсто. Прокурдската Партија за демократско општество освои 7,26 отсто од гласовите во државата, претежно во курдските југоисточни покраини.
Во своите први изјави по резултатите, Ердоган изрази незадоволство од исходот, велејќи дека резултатите претставуваат „лекција“ за АКП, за која рече дека ќе учи од своите грешки. Тој, исто така, сигнализираше дека е можна реконструкција на владата.
Во меѓувреме, судири го нарушија изборниот процес во неколку југоисточни провинции, вклучително Санлиурфа, Дијарбакир, Карс, Ван и Кајсери. Најмалку шест лица загинаа и околу 100 беа повредени во борбите што избија меѓу поддржувачите на ривалските кандидати. (Новинска агенција Анадолу, Хуријет, Милијет, Сабах, Ватан, Чумхуријет, Радикал, АФП, Ројтерс, АП - 30/03/09; НТВ, СНН Турк, ДПА, Ксинхуа, новинска агенција Анадолу, Ројтерс, АФП - 29/03/09)
