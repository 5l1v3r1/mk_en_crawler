05/07/2006
Од Игор Јовановиќ за Southeast European Times во Белград – 05/07/06
Два американски воени авиони Ф-16 слетаа на белградскиот воен авион Батајница на 23-ти јуни, пристигнувајќи во историска посета. Ова беше првпат по Втората светска војна американски борбен авион да слета на српски аеродром на воздрухопловните сили. Според Министерството за одбрана настанот беше дел од подобрената воена соработка помеѓу Србија и САД. 
Набргу потоа, висока српска воена делегација, предводена од вршителот на должноста началник на Генералштабот, генерал Здравко Понос, пристигна во Вашингтон на разговори во Пентагон. И ова, исто така, беше историски момент: прва посета на српски началник на Генералштабот на Пентагон во последниве 20 години. 
На аеродромот во Батајница американскиот амбасадор Мајкл Полт рече дека Американските воздухопловни сили во Европа ќе ја спонзорираат обуката на српските пилоти во Американската академија на воздухопловните сили. Обуката на првите пилоти би можела да започне на почетокот од 2007 година, рече Полт, додавајќи дека српските вооружени сили ќе продолжат со својата блиска соработка со Националната гарда на американската држава Охајо. 
Отсега натаму 23-ти јуни ќе биде специјален ден во односите помеѓу двете војски, рече Полт. Овој датум го означува почетокот на една нова ера во соработката, во време на глобална борба против тероризмот и трговијата со луѓе, оружје и дрога, додаде тој. 
„Ние бевме блиски сојузници во двете светски војни. Србите и Американците се бореа против нацизмот во Европа и многу американски војници им го должат својот живот на спасувачи од Србија ... САД се подготвени да се придвижат напред онолку брзо колку што ќе може Србија“, рече Полт.
Американскиот мајор Ендру Вилс беше еден од двајцата пилоти кои слетаа на Батајница минатиот месец. Во 1999 година тој учествуваше во воздушната кампања на НАТО против поранешна Југославија. 
„Кога сте војник морате да го правите она што ќе ви се каже и да ги одвоите чувствата од работата. Но, 1999 година е зад нас и ова претставува шанса за воспоставување на пријателски односи помеѓу нашите две земји. Без лутење“, рече тој. 
За време на посетата на Понос на Пентагон фокусот беше ставен на она што е неопходно Србија да го направи за да ги заврши одбранбените реформи. 
Немаше поставување на услови, рече Понос. „Ние дефинитивно не отидовме таму за да слушаме што да правиме и како да го сториме тоа... Партнерство е клучниот збор во нашите разговори“, додаде тој.
Следната недела Србија и САД ќе имаат уште една шанса да ги зајакнат врските. Српскиот премиер Воислав Коштуница ќе допатува во Вашингтон на 11-ти јули, на покана на државниот секретар Кондолиза Рајс.
