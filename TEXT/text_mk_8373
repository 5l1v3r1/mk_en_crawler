19/12/2011
(Ројтерс, Би-Би-Си - 19.12.11; AП, Вол стрит џрнал, Софија еко - 19.12.11; АП, Њујорк тајмс, Вашингон пост, Дојче Веле, Би-Би-Си, Софиска новинска агенција, Dnevnik.bg, Најн оклок, Ксинхуа -- 18.12.11)
Светските водачи и обичниот народ во Европа и многу други делови од светот, ја искажаа својата тага и жал поради смртта на поранешниот чешки претседател Вацлав Хавел, кој почина во неделата изутрина (18-ти декември), на 75-годишна возраст. 
Драматургот дисидент и борец за слобода, кој ја предводеше антикомунистичката Сомотска револуција во поранешна Чешкословачка пред 22 години, почина во сон во својата викендичка, по подолг период на влошена здравствена состојба, според неговата секретарка, Сабина Танчевова.
„Денес Вацлав Хавен нé напушти“, рече таа во кусото соопштение. 
Сопругата на поранешниот претседател, Дагмар, била присутна кога тој починал. 
Хавел е роден на 5-ти октокмври 1936 година во Прага, каде што неговото познато семејство поседувало врвен недвижен имот, како што се филмските студија Барандов, кои биле запленети од комунистичкиот режим по пучот во 1948 година во Чешкословачка. Властите му забранија да студира поради неговото буржоаско потекло. Надминувајќи ја таа пречка, тој следел вечерна настава и успеал да го заврши своето средно образование во 1954 година, истовремено работејќи како техничар во хемиска лабораторија.
Хавел, кој не бил прифатен ниту на еден факултет од областа на општествените науки, не очајувал. Кога веќе бил писател и режисер, нему му бил забранет пристап во театарот по Прашката пролет во 1968 година, откако станал поангажиран во дисидентското движење на Чешкословачка.
Автор на 19 претстави, Хавел поминал вкупно пет години во затвор, за време на комунизмот, кога бил следен од тајната полиција две децении, до падот на режимот во 1989 година.
Во јануари 1977 година, тој стана еден од коавторите на Повелбата 77, манифестот кој ги повикува националните власти да се придржуваат на своите меѓународни обврски за човековите права.
„Дух ја прогонува Источна Европа: духот на она што на Запад се нарекува „дисидент“. Тој дух не се појави од ништо“, напиша Хавел во својот есеј, насловен како „Силата на бессилните“.
„Природна и неизбежна последица од сегашната историска фаза на системот е прогонувањето. Тоа се роди во време кога овој систем, од илјада причини, не може повеќе да се заснова себеси на целосна, сурова и произволна употреба на сила, елиминирајќи ги сите изрази на неконформизам. Уште повеќе, системот стана толку политички закоравен што практично нема начин ваквиот неконформизам да се спроведе во рамките на неговите официјални структури.“
Но, требаше да помине повеќе од една деценија за Сомотската револуција да избие во Чешкословачка во средината од ноември 1989 година. Додека луѓето во земјата се подготвуваа за прославувањето на својата прва посткомунистичка Нова година по повеќе од четири децении, Хавел стана првиот демократски избран претседател, на 29-ти декември 1989 година.
Тој, исто така, беше последниот шеф на државата Чешкословачка, до нејзиното мирно раздвојување три години подоцна. Хавел тогаш беше избран за прв претседател на новородената Чешка република, во јануари 1993 година, и остана на таа функција до 2003 година.
Два дена пред да почине, Одделот за разузнавање на „Економист“ го издаде својот Демократски индекс 2011 година, според кој Чешката република е единствената источноевропска земја меѓу 25 држави која ги исполнува критериумите на групата за „целосна демократија“. 
Веста за смртта на Хавел растажи многумина како во земјата, така и во странство. Стотици свеќи беа запалени во спомен на него на плоштадот Венцеслас во Прага во неделата, додека од целиот свет почнаа да се слеваат писма на сочувство. 
„Тој беше вистински Европеец и беше шампион на демократијата и слободата во текот на целиот свој живот“, рече претседателот на Европската комисија, Жозе Мануел Баросо. „Тој беше, исто така, извор на голема инспирација за сите оние кои се борат за слобода и демократија низ целиот свет. Овој човек почина, но неговото наследство на поеми, претстави и пред сé неговите идеи и личен пример, ќе останат живи за многу идни генерации.“
Американскиот претседател Барак Обама, исто така, му оддаде почит на Хавел за неговата улога во борбата против комунизмот, не само во неговата земја, туку и во целиот поранешен советски блок. 
„Неговиот мирен отпор ги растресе основите на империјата, ја демаскира празнотијата на репресивната идеологија, и докажа дека моралното водство е посилно од кое било оружје“, рече тој.
Лех Валеса, основачот на полското антикомунистичко движење Солидарност, беше исто така тажен поради смртта на Хавел, како и водачите и властите во другите централноевропски и источноевропски земји.
„Неговиот кренат глас на мудрост ќе недостасува во Европа. Се молам за мир на неговата душа“, рече Валеса. 
Изразувајќи жал поради смртта на Хавел, поранешниот романски претседател Јон Илиеску и поранешниот премиер Петре Роман го пофалија чешкиот борец за слобода како „една од најистакнатите политички фигури во светската историја“.
Поранешниот бугарски претседател Жељу Желев и актуелниот премиер Бојко Борисов, исто така, искажаа жал поради смртта на Хавел. 
„Изгубив човек кој ми е многу, многу драг“, рече Желев, првиот бугарски посткомунистички претседател. „Откако повеќе не бевме претседатели, се сретнавме најмалку уште 20 пати на меѓународни форуми. Не зближи заедничкиот став за мирна транзиција, но исто така и нашиот интерес за филозофијата, културата, уметноста.“ 
Борисов го опиша Хавел како „голем Европеец“ во писмото на сочувство што го испрати во Прага во неделата. 
„Ќе го носиме длабоко во себе европскиот дух што беше врежан во храбрите зборови и размислување на претседателот Хавел“, напиша бугарскиот премиер.
Фалејќи го починатиот чешки претседател за неговата храброст во борбата против комунизмот, шефицата за надворешна политика на ЕУ, Кетрин Ештон, рече дека името на Хавел ќе остане засекогаш „синоним за успешната борба за слобода во Централна и Источна Европа и повторното обединување на Европа“. 
„Неговото наследство ќе живее преку неговите пишани дела, но највеќе преку неговата неверојатна животна приказна, која ќе нé инспирира уште долго во иднината“, рече Ештон. 
