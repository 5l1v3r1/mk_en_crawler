27/06/2005
Од Зоран Николовски за Southeast European Times во Скопје - 27/06/05
Нов контингент македонски војници замина за Ирак на 8-ми јуни со цел да учествува во Операцијата за слобода на ирачкиот народ. Нивното заминување се случи еден ден откако парламентот усвои одлука со која се овозможи 33 припадници на специјалните сили, еден висок офицер за врски и еден офицер за логистика да ја започнат својата шестмесечна мисија во Ирак. 
Покрај тоа, еден висок воен офицер и еден офицер за врски ја започнаа едногодишната задача во американската Централна команда во Тампа, Флорида. 
Војниците испратени во Ирак ќе помогнат во обезбедувањето на стабилност и поддршка за коалициските бази таму и ќе служат под американската Висока команда. САД го финансира нивниот превоз, храна и сместување, како и каква било медицинска итна помош, додека Македонија ги покрива другите трошоци. Воениот тим помина специјална обука за да може да дејствува во согласност со нивните зададени задачи. 
Македонските војници најпрво учествуваа во Ирачката слобода во јуни 2003 година и оттогаш контингентите се менуваа на секои шест месеци. Секој контингент на Армијата на Македонија е составен од припадници на специјалните сили и офицери за врски. 
Мисијата во Ирак е само еден пример за учеството на Армијата на Македонија во меѓународните мировни напори и војната против тероризмот. Македонските војници, исто така, учествуваат во мисијата на Силите за помош во безбедноста (ИСАФ) во Авганистан, позната како „Трајна слобода“. Овие војници се распоредени во рамките на НАТО под команда на германскиот контингент. За време на посетата на премиерот Владо Бучковски на Германија на 9-ти и 10-ти јуни официјалните претставници на одбраната го пофалија учеството на македонските војници. 
„Македонските војници што учествуваат во мировната мисија во Авганистан покажуваат одлични резултати и се вистинска гордост за Република Македонија и дејствуваат и работат како војници на земја која веќе е членка на НАТО“, објави Македонската информативна агенција, цитирајќи го Волтер Колбо, парламентарниот државен секретар на германското Министерство за одбрана. 
За време на посетата на Македонија во септември, американскиот државен секретар, Доналд Рамсфелд, лично одликуваше тројца македонски војници. „Само што се вратив од Ирак, каде што војниците се рамо до рамо со американските и коалициските сили со цел да помогнат во создавањето на слободен Ирак“, рече Рамсфелд. 
