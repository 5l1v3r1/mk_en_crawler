22/01/2009
Од Христос Рингас за Southeast European Times во Атина – 22/01/09
Избрана со големо мнозинство за втор мандат пред две години, владата на премиерот Костас Караманлис моментно се бори со големи предизвици кои може да го загрозат нејзиниот опстанок. Корупцијата, домашните немири, глобалната финансиска криза и меѓународните расправии й го одвлекуваат вниманието на администрацијата предводена од Нова демократија, која го започна својот втор мандат со амбициозни планови за економски реформи. 
Борејќи се за повторно воспоставување контрола, Караманлис на 8-ми јануари објави реконструкција на владата. Тој задржа само седум од своите 16 првични министри, отпуштајќи го непопуларниот министер за економија и финансии, Јоргос Алогоскуфис, кој ги спроведе намалувањата на трошоците и приватизациите.
Потегот следеше по неколку недели превирања и политички нереди, кои започнаа со скандалот со манастирот Ватопеди минатата есен. Во тој случај, министерот за поморска трговија, Јоргос Вулгаракис, наводно, ја надгледувал спорната размена на земјиште -- која ги чинела даночните обврзници 100 милиони евра -- помеѓу владата и манастирот. Наводите за несоодветно однесување доведоа до оставки на Вулгаракис и државниот министер и владин портпарол Теодорос Русопулос.
Шести декември го одреди тонот на остатокот од месецот, откако полицаец го застрела и усмрти 16-годишниот Александар Григоропулос во Атина. Многу демонстранти, кои со недели владееја со улиците во неколку градови, ја искористија ситуацијата за да изразат и други, придушени незадоволства. Студентите ги окупираа универзитетските згради, додека демонстрантите пљачкосуваа или вандализираа стотици продавници, јавни згради и автомобили. 
Иако страстите навидум стивнаа за време на Божиќ, тие повторно се разгореа на 5-ти јануари, кога непознати напаѓачи застрелаа тројца полицајци во Егзархија, сериозно повредувајќи го Дијамантис Мацунис. Непознатата организација „Револуционерна борба“ ја презеде одговорноста за нападот, како и за неколку други насилни инциденти. 
Владата, исто така, се бори со предизвиците од надвор. Светската економска криза не ја поштеди Грција. На 19-ти јануари ЕК предвиде само 0,2 отсто раст на БДП за земјата во 2009 година, во споредба со просечната стапка на раст од 4 отсто во петте претходни години. Минатата недела „Стандард енд пурс“ го намали нејзиниот рејтинг на обврзници; експертите исто така очекуваат нејзиниот буџетски дефицит да ја надмине границата на евро-зоната од 3 отсто од БДП.
Покрај ова, Грција и Турција разменуваат сé поостри зборови во тековниот спор околу воздушниот простор над Егејското Море. Последниот судир се случи на 19-ти јануари, кога два турски воени авиони летаа на неколку километри оддалеченост од грчки авион, наводно во грчки воздушен простор.
Како резултат на постоењето многу проблеми одеднаш, владата на Караманлис се бори да го зачува своето мнозинство од едно место во парламентот од 300 членови, наместо да се занимава со широките приватизациони и други економски реформи што ги најави. Анкета од 8-ми јануари покажа дека опозициската партија ПАСОК води пред Нова демократија со 38,5 отсто наспрема 32,5 отсто. 
