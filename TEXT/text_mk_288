09/11/2009
Од Бојана Миловановиќ за Southeast European Times од Белград -- 09/11/09
Српската министерка за млади и спорт Снежана Самарџиќ-Марковиќ најави серија мерки што државата ќе ги преземе за да се справи со зголемениот број на насилни инциденти што ги опкружуваат спортските навивачи во земјата. Со цел да ги подобри условите за тренирање на врвните атлетичари, државата ќе инвестира значителни средства во спортската инфраструктура.
Во екслузивното интервју со дописникот на Southeast European Times Бојана Миловановиќ, Самарџиќ-Марковиќ зборува за неодамнешните инциденти, чекорите што владата ги презема и иднината на младите во земјата. 
 SETimes: Насилството меѓу спортските навивачки групи предизвика шок кај српската јавност откако францускиот фудбалски навивач Брис Татон беше претепан до смрт во Белград. Како Србија ќе се справи со тој проблем?
 Снежана Самарџиќ-Марковиќ: Се справуваме на различни начини. Моето министерство главно ги решава ваквите проблеми преку превенција и едукација, бидејќи немаме средства на принуда какви што имаат министерството за внатрешни работи и правда.
Едно од последните, многу важни, нешта кое се случи е формирањето на владин совет против насилството во спортот предводен од српскиот премиер и кој се состои од претставници на судството, спортски асоцијации и новинари. Сигналот е дека само заедно и преку институциите можеме успешно да се бориме против насилството во спортот. Треба да се прави разлика помеѓу вистинските спортски навивачи и хулиганите, навивачите го сакаат својот клуб, додека пак хулиганите го сакаат насилството.
Вистинските навивачи се заложници на насилството... Веќе се преземаат одредени мерки, покрената е иницијатива за забрана на спортските навивачки групи, кои повикуваат на уништување на уставниот ред и насилство, тој процес сега го води Уставниот Суд на Србија. Исто така, планираме да усвоиме акционен план кој предвидува серија мерки против насилството. Исто така, има и работна група која ја истражува применливоста на т.н Британски модел во Србија. 
 SETimes: Србија е позната по достигнувањата во атлетиката, но условите во кои тренираат врвните атлетичари се често многу полоши од постигнатите резултати. Како Србија ќе им помогне на своите најдобри атлетичари и ќе се погрижи тие да тренираат во најдобри услови? 
 Самарџиќ-Марковиќ: Суштината на проблемот лежи во фактот што спортските капацитети во нашата земја се во многу лоша состојба. Во изминатите две и пол години, во цела Србија се изградени или реконструирани 170 игралишта на отворено, отворени се или реконструирани 40 спортски сали во училиштата, како и четири базени и едно лизгалиште. 
Националниот центар за тренирање во српското Биро за спорт беше повторно отворен после 20 години влошување на неговата состојба. Гиманстичката сала беше целосно мувлосана, базенот беше уништен, бев засрамена при помислата дека некој врвен атлетичар тренира тука. Сега тој претставува капацитет со кој треба да се гордееме.
Фудбалот е многу значаен спорт за Србија и, во соработка со меѓународните спортски организации, идната година ќе отвориме Куќа на фудбалот. До крајот од годинава, над 50 мини спортски терени со вештачка трева, исто така, ќе бидат отворени низ цела Србија. Државата, исто така, покрена програма за стипендирање, која се движи од 250 до 600 евра, за успешните атлетичари како што е пливачот Милорад Чавиќ.
 SETimes: Според вас, кој е најголемиот проблем со кој се соочуваат младите во Србија и што прави министерството за решавање на тој проблем?
 Самарџиќ-Марковиќ: Кога станав министер за млади и спорт, Србија беше единствената земја во регионот без национална стратегија за младите. Не се работи само за документот, туки и за политички сигнал, бидејќи претходно Србија беше една земја без било каква идеја за тоа што да прави со својата младина, земја која не ги признаваше младите луѓе системски. 
Многу сум среќна што го променивме тоа и од 9-ти мај 2009-та година, Србија не е повеќе единствената земја во регионот без стратешки документ за младите луѓе. Кога дојдов на кормилото на министерството препознав друг симптом -- само пет од вкупно 167 општини во Србија имаа локални канцеларии за младите. Тоа беше одраз на ситуацијата во нашето општество.
Што се промени? Па, на 9-ти ноември ќе ја отвориме 100-та канцеларија за млади. Целта на ваквите канцеларии е да ги решаваат клучните проблеми препознаени од самата младина. Првиот проблем е невработеноста, вториот е недостигот од информации, а третиот е недостигот од кавалитетни содржини на слободното време. Канцелариите за млади им помагаат на младите луѓе да стигнат до градоначалникот или шефот на општината, да ја притиснат локалната самоуправа да има средба со нив, како и да го почитува нивниот активизам. 
Канцелариите, исто така, имаат обврска да ги известуваат младите луѓе за настаните и активностите. Исто така, во моментов се имплементираат две бизнис програми за млади со помош на канцелариите за млади. Осумдесет отсто од младите луѓе во Србија работат за некој друг, а јас би сакала тие да започнат свој бизнис и да работат за себе. Едуциравме околу 500 корисници и веќе има околу 80 фирми основани од млади луѓе, кои сега вработуваат други. 
 SETimes: Каква е споредбата помеѓу квалитетот на живот на младите луѓе во Србија со другите земји во регионот?
 Самарџиќ-Марковиќ: Во моментов, се наоѓаме пред останатиот дел од регионот, или барем таква е оценката на Советот на Европа, како единствено мултилатерално тело во Европа кое барем има политика за млади. Овој напредок поттикнат од Националната стратегија за млади предизвика голем ентузијазам кај оваа популација. Сега сме пример за добра практика и 46 други земји, членки на Советот на Европа, се огледуваат на нас. 
 SETimes: Во текот на 1990-тите, многу образовани млади луѓе заминаа од Србија. Овој тренд сега е нешто помал, но се уште постои. Како може да се убедат младите луѓе да останат во Србија, а како оние кои веќе заминале да се убедат да се вратат?
 Самарџиќ-Марковиќ: Во 2007-та година, го пресметавме трендот младите луѓе да се селат од помала во поголема средина и да ја напуштаат Србија. Го споредивме тоа истражување сега во 2009-та година и овој тренд е намален за 10 отсто. Еден начин, ако не за целосно спречување, но барем за јасно намалување на проблемот „одлив на образовани кадри“ е Фондот за талентирани млади. Досега овој фонд има доделено 2200 стипендии и награди. 
Овие стипендии им се доделуваат на најдобрите ученици во Србија, како и на оние кои сакаат дополнително да ги усовршат своите способности во странство, но под услов да се вратат во Србија и да работат тука најмалку пет години по дипломирањето. Дел од Фондот за талентирани млади е и Центарот за упатства и совети за кариерата, како уште еден начин да им се помогне на младите луѓе да ги искористат своите способности на најдобар можен начин.
