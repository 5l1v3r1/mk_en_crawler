06/11/2008
(Европска комисија, АФП, АП, Ројтерс, ДПА, ФТ, ББС, МИА, Макфакс, Javno.hr, Бета, Б92 - 05/11/08)
Европската комисија (ЕК) во средата (5-ти ноември) ги издаде своите годишни извештаи за напредокот во пристапот на осумте земји од Западен Балкан, во кои се вели дека Хрватска може да ги заврши своите разговори за пристап со Унијата следната година, ако ги исполни условите. Таа, исто така, ги повикува шесте други земји од Западен Балкан и Турција да го забрзаат спроведувањето на политичките, економските и законските реформи за побрзо да добијат членство. 
Хрватска, една од трите официјални кандидати за ЕУ, заедно со Турција и Македонија, ги започна своите разговори за пристап со Брисел во октомври 2005 година. Од сите 35 поглавја, или области на политиката, кои претставуваат дел од преговарачкиот процес, преговарачите досега отворија 21, затворајќи привремено четири од нив.
„Врз основа на напредокот кој го постигна Хрватска, би требало таа стигне до последната фаза од процесот на пристап до крајот на 2009 година“, рече комесарот за проширување на ЕУ, Оли Рен. 
Турција, која исто така ги започна своите разговори во октомври 2005 година, е далеку зад неа, со само осум преговарачки поглавја отворени досега и едно од нив привремено затворено. 
ЕК, иако го критикува темпото на политичките реформи во Турција, за првпат ја призна земјата како „функционална пазарна економија“, клучен економски услов. Таа, исто така, ја пофали Анкара за нејзината активна и „конструктивна“ надворешна политика, на пример во Каквазот.
Maкедонија, која стана официјална кандидатка за ЕУ во декември 2005 година, повторно не доби зелено светло за почеток на разговорите за пристап. Земјата треба да загарантира слободни и фер избори и да го подобри дијалогот помеѓу големите политички партии и личности, истакнува комисијата. 
Извештаите на ЕК ги повикуваат гореспоменатите кандидатки и петте потенцијални кандидатки -- Албанија, Босна и Херцеговина (БиХ), Косово, Метохија и Србија -- да преземат решителни дејства против корупцијата, која останува раширена низ целиот регион. Србија постигна одреден напредок во оваа област и во подготвувањето сеопфатна антикорупцијата политика за време на периодот опфатен со извештајот, вели ЕК. Земјата може да биде прогласена за кандидатка за ЕУ следната година ако постигне реален напредок во приоритетните политички и економски реформи, како и во целосната соработка со Меѓународниот кривичен трибунал за поранешна Југославија (МКТЈ). 
„Србија мора да стори сé што е во нејзина моќ за да ги уапси преостанатите обвинети на МКТЈ, вклучително и Ратко Младиќ“, рече Рен. 
Албанија, БиХ и Црна Гора одат напред во спроведувањето на нивните привремени договори, вели ЕК. Тие треба да го консолидираат владеењето на правото и административните капацитети. 
ЕК ја повика Албанија да ги спроведе своите избори во 2009 година во согласност со меѓународните стандарди и Црна Гора да спроведе агресивни судски реформи.
ЕК, исто така, изрази загриженост во врска со порастот на национализмот во БиХ во последниве месеци. 
Во извештајот на ЕК за Косово се истакнува неговата раширена корупција и организиран криминал и се вели дека европската интеграција на земјата е генерално во „една рана фаза“. 
