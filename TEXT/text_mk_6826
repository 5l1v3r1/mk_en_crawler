24/10/2012
Дражен Ремиковиќ за Southeast European Times во Подгорица -- 24.10.12
Сообраќајната полиција низ целиот регион го засилува спроведувањето на сообраќајните закони, но несреќите и понатаму земаат човечки животи, поттикнувајќи ја владата и граѓанското општество да преземат дејства. 
Четири лица загинаа во сообраќајна несреќа во Тузла, Босна и Херцеговина (БиХ), минатата недела, само неколку дена откако во слична таква несреќа во Подгорица, Црна Гора, загинаа четири лица во своите 20-ти години, на 9-ти октомври.
Црногорската полиција соопшти дека возењето под дејство на алкохол е најчестата причина за сообраќајните несреќи.
„Секој месец апсиме преку 300 луѓе заради возење во алкохолизирана состојба во Подгорица. Ги ставаме во притвор додека се отрезнат, обично во рок од осум часа“, рече заSETimesИлија Јањушевиќ, началник на сообраќајната полиција во Подгорица.
Јањушевиќ вели дека полицијата, исто така, одзема 800 возачки дозволи месечно и ќе го санкционира брзото возење со казни во висина и до 2.000 евра, во согласност со новиот закон кој ќе влезе во сила од јануари.
Педесет и осум лица загинале во сообраќајни несреќи во Црна Гора, а 2.075 биле тешко повредени во 2011 година. Во БиХ, 375 луѓе загинале, а 10.000 биле тешко повредени, додека бројот на луѓето што загинале во сообраќајни несреќи во Хрватска беше уште повисок -- 415.
„Претежно младите луѓе возат како луди, особено кога се враќаат дома од доцните ноќни забави во центарот на градот. Тие се пијанат и потоа возат“, според Енвер Неимани (34), таксист од Подгорица.
Неимани вели дека особено опасно е кога алкохолизирани млади луѓе се тркаат едни со други. Тој ја шири пораката меѓу младите муштерии да користат такси, па дури и им нуди бесплатно возење до дома.
„Лично јас сум возел стотици пијани млади момчиња до нивниот дом и не сум им наплатил за возењето“, додава Неимани.
Според податоците на српската полиција, 442 лица ги изгубиле своите животи оваа година, додека околу 12.000 биле сериозно повредени.
„Главниот проблем ... е ставот на возачите во врска со ова прашање и нивното верување дека возењето во алкохолизирана состојба не е опасно“, рече за SETimesДамир Окановиќ, претседател на српскиот Комитет за безбедност во сообраќајот, невладина организација која се занимава со безбедноста на патиштата.
„Контролата од страна на полициајта е последната мерка што обезбедува сигурност и ние не можеме да ја наречеме превенција. Превенцијата вклучува образование за сообраќајот. Системот на безбедност во сообраќајот кој зависи само од полициските проверки не е вистински систем, туку контролиран хаос“, додаде Окановиќ.
Од тие причини, несреќи се случуваат и понатаму секојдневно, иако полицијата си ја врши работата и ги заостри санкциите, според Дражен Блажиќ, претседател на фондацијата Анита Фетиќ, невладина организација наречена според девојката која загина во 2009 година во сообраќајна несреќа, која се фокусира на безбедноста на сообраќајот во Подгорица.
За решавање на проблемот, фондацијата води кампања за поставување огромни знаци „Намали ја брзината -- заради нас кои те сакаме“, на критичните сообраќајни јазли.
„Сакаме да ставиме вакви емотивни пораки за да го привлечеме вниманието на возачите да бидат внимателни. Тоа дава резултати, но, за жал, луѓето сепак гинат“, рече Блажиќ за SETimes.
„Иако полицијата прави сé што може, секој мора да се вклучи во спречувањето на сообраќајните несреќи -- образовните [институции], сообраќајните училишта, родителите“, рече Јањушевиќ.
