13/06/2005
Од Марија Лазарова за Southeast European Times во Скопје -- 13/06/05
Southeast European Times: Што покажаа истражувањата на „Транспарентност“ во однос на нивото на корупција во Македонија?
Зоран Јачев: За жал, нема доволно истраги за корупцијата во Македонија, а и оние што се направени покажувааат ниво на корупција што една земја-аспирант за членство во НАТО и во ЕУ не може да си го дозволи. Во изминатите четири до пет години, тенденциите се или негативни или стагнираат, и покрај последните обиди за потиснување на корупцијата. Ова е, исто така, потврдено од местото на Македонија во Индексот за корупција што Транспаренси Интернешанел го подготвува годишно на глобално ниво. Од првото вклучување на Македонија во листата, таа покажува, со мали варирања, постојана тенденција на опаѓање: бевме 63-ти во 1999 година а, според полседното рангирање во 2004 година, се најдовме на 97-мо место. 
SETimes: Како котира Македонија релативно на земјите во регионот во однос на нивото на корупција? 
Јачев: Индексот за корупција за 2004 година ја рангираше Македонија речиси на дното на листата на земји од регионот - по неа следеше само Албанија(108). Го делевме 97-то место со Србија-Црна Гора. Романија (87) и Босна и Херцеговина (84) беа малку понапред, додека пак Хрватска (67) и Бугарија (54) се одделија од другите земји од регионот, уживајќи место во средината на листата. Без намера да изразам сомнеж во однос на методологијата на ИК, мислам дека разликата во корупцијата во овие земји не е толку голема како што налага рангирањето и дека нивото на корупција е всушност слично. Разликата повеќе е во напредокот што овие земји го постигнаа во усовршување на антикорупциските механизми (закони, служби, процедури) -- т.е, зајакнување на имунолошкиот систем на државата за таа да може поефикасно да се бори против корупцијата во иднина. Македонија е се уште на крајот на листата меѓу земјите од регионот бидејќи заостанува во усовршувањето на антикорупциски систем, иако се направени значителни напори за оваа цел во последните неколку години. 
SETimes: Мислите ли дека владата презема вистински чекори во борбата против корупцијата? 
Јачев: Секојдневно се истакнува желбата на владата да ја потисне корупцијата. Но, кога станува збор за реалните резултати, тие се повеќе од скромни. Создавањето и одржувањето на еден стабилен антикорупциски систем бара јасна дефиниција од една, и постепена имплементација од друга страна. Досега, ова беше правено без каква било елаборирана студија и се состоеше од случајна практика, без јасен и видлив концепт. Доказ е немањето на единствена државна стратегија за потиснување на корупцијата. Според тоа, борбата против корупцијата има очигледни елементи на избор, зависење од политичката волја и непостојаност.
Не се посветува доволно внимание на мерките за спречување на корупцијата. Се додека ова не се смени, Македонија секогаш ќе биде во позиција да ги лечи последиците од корупцијата, наместо да спречува таа да се случи. Постојат двосмислености во законите, локалните акти, дискреционата моќ на функционерите и останатите творци на корупција кои мора да бидат отстранети. Исто така, не постојат јасно дефинирани власти за конфискување на имотите добиени преку корупција, а тоа ја прави корупцијата во Македонија најпрофитабилна и неризична активност.
SETimes: „Транаспарентност“ беше првата невладина организација која јавно проговори за овој проблем. Постои ли некаква разлика помеѓу тогаш и сега? 
Јачев: Постои огромна разлика. Не може да се спореди времето кога почнавме да работиме -- пред три или четири години -- со сега бидејќи тогаш речиси и да не се зборуваше отворено за корупцијата. Во 2001-2002 година поголемиот број граѓани (меѓу кои и блиски пријатели) мислеа дека сме наивни бидејќи не веруваа дека нешто може да се направи наова поле - дури и не советуваа да не си играме со оган. За среќа, денешните дебати за корупцијата и активностите за нејзино потиснување се светлосни години понапред во однос на времето кога почнавме но, за жал тие се далеку од посакуваната состојба. Постигнат е значителен напредок со објавувањето на Законот за спречување на корупцијата и формирањето на Антикорупциската Комисија. Поведувањето на судски постапки (и покрај одредни пролонгирања и недостатоци во процедурите) против извршителите на криминални дела поврзани со корупција се зголеми.
SETimes: По еден долг период на чекање, судењата на случаи на корупција против функционери од поранешната влада сега се интензивираа и брзо се решаваат. Како може да се објасни ова? 
Јачев: Домашното јавно мислење и меѓународните фактори со право го критикуваат судството повеќе од една година поради бавноста и неефикасноста. Причините лежат во непостоењето на еден квалитетен систем за оценување на работата на судиите и судовите, нивната реакција на политички и корупциски влијанија, како и немањето на финансиски и конкретни материјали за работа. Сето ова ги онеспособува професионалните и чесни судии (поголемиот дел од судството), спречувајќи ги да ги извршуваат своите должности во согласност со прописите а, им одговара на оние кои сакаат да профитираат од неефикасноста на судството.
Ситуацијата драстично се промени откако американската администрација ја објави т.н. „црна листа“ на судски предмети одложени без оправдување. Овој потег ја интензивираше работата во судовите и тие почнаа вредно да донесуваат пресуди - докажувајќи дека судството има доволно капацитет за да функционира. Исто така, се покажа дека системот нема доволно незвисност во работењето и дека надворешните влијанија можат да ја забрзаат, забават, па дури да ја насочат неговата работа.
SETimes: Дали сте задоволни од вашето учество во јавните дискусии околу намерата на владата да го приватизира „Електростопанство на Македонија“? 
Јачев: Начелно, задоволни сме со начинот на кој се одвива проектот, чија цел е отворање постапка за приватизација на „Електростопанство на Македонија“ (ЕСМ), државно претпријатие за стопанисување со електрична енергија, на пошироката и професионална јавност. Се одлучивме за еден ваков чекор бидејќи ниту една влада која се обиде да го приватизира ЕСМ не го направи тоа на транспарентен начин преку разјаснување на причините за приватизација, нејзиниот домен и модел, како и очекуваните резултати. Сакаме да ја замениме расправата што се одржуваше досега, која се фокусираше на тоа „кога“ и „кој“ ќе го приватизира ЕСМ со вистински прашања -- „дали“ и „како“ да се приватизира најголемиот економски субјект кој се уште е во државна сопственост. Одржавме три дебати, а треба да се организираат уште една или две, како и обука на новинарите кои го покриваат процесот на приватизација на ЕСМ. Резултатите од нашата инволвираност можат да бидат почувствувани бидејќи во предвид се земаат ставови на експерти од нашите форуми и владата ги разгледува можностите за менување на моделот на приватизација. 
SETimes: Какво е вашето мислење за реакцијата на Македонија на основните начела на ГРЕКО? 
Јачев: За време на последната посета на претставници на ГРЕКО на Македонија, тие заклучија дека остануваат само уште две пречки за имплементација. Имплементацијата би значела дека земјата ги почитува меѓународните антикорупциски препораки. Последователните влади соработуваа во утврдување на мерките предложени од страна на меѓународните фактори, но се уште недостасуваат видливи резултати. Мислам дека крајно време е да преминеме од ветувања на дела доколку сакаме да привлечеме директни странски инвестиции и да се интегрираме во НАТО и во ЕУ. Без тоа, Македонија најверојатно ќе заврши како еден вид „зона на самракот“ на Балканот, заедно со Косово и Албанија. 
SETimes: Мислите дека високите функционери во Македонија ја исполнуваат својата обврска за објавување на своите имоти?
Јачев: Законот за спречување на корупцијата предвидува објавување на имотот од страна на функционерите кога тие стапуваат или ја напуштаат функцијата, како и објавување на промените за време на нивниот мандат. Ваквата одредба е повеќе од неопходна и претставува едно од најдобрите средства за спречување на корупцијата доколку се спороведува постојано и без селекција. Колку што ми е мене познато, функционерите главно ја почитуваат одредбата, но ако сакаме да ги постигнеме нејзините вистински ефекти, треба да ги зголемиме можностите за проверување на имотната состојба. Треба да ја преработиме и компјутеризираме документацијата, да го зајакнеме капацитетот на Антикорупцискта Комисија, задолжена за следење на ова прашање, и да го олесниме пристапот кон документацијата за имотната состојба на функционерите.
