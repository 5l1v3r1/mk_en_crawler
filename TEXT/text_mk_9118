15/05/2012
Јонилда Коци за Southeast European Times во Тирана -- 15.05.12
Примената на рамниот данок во последнава деценија во поголем број држави од регионот, не даде значително подобрување на економскиот раст, странските директни инвестиции (СДИ), вработувањето или приходите од даноците, и некои експерти велат дека за регионот е подобро да го укине.
Босна и Херцеговина го воведе најконкурентниот процент од 10 отсто во 2004 година; следеше Албанија во 2007 година и Бугарија во 2008 година. Романија воведе највисок процент на рамен данок, од 16 отсто, во 2005 година, по што следеше Црна Гора со 15 отсто рамен данок во 2007 година. Србија има рамен данок од 14 отсто од 2003 година.
„Во тоа време [2007 година], Бугарија, Македонија, Србија и Црна Гора се натпреваруваа со ЕУ и ОЕЦД со особено низок данок на корпоративен профит. Албанија не можеше да си го дозволи луксузот да заостане во оваа ,даночна битка’ за добивање СДИ“, изјави за SETimes Флориан Мима, член на Демократската партија, кој работеше на спроведување на системот на рамен данок во Албанија.
Албанската влада -- и оние во регионот -- рекоа дека се надеваат оти ќе ги поттикнат СДИ, како и потрошувачката од оние со високи и средни доходи.
„Целокупната даночна реформа, всушност, помогна да се поедностави даночниот систем, да се зголемат инвестициите, извозот, вработувањето и доходите на граѓаните. Истиот се спротивстави на корупцијата и неформалниот сектор“, рече Мима. 
Но, албанската опозициска Социјалистичка партија ќе биде предводник на враќањето на системот на прогресивното оданочување, ако победи на општите избори следната година.
„Системот на рамен данок треба да се укине, бидејќи не е правичен, ниту фер“, рече за SETimes Илир Беќа од Социјалистичката партија.
Некои даночни експерти како Џавит Цури, поранешен заменик-директор на албанската Генерална даночна дирекција, се согласуваат, тврдејќи дека рамниот данок го зголеми даночниот товар за повеќето Албанци.
Што е уште поважно, истиот го префрли товарот од претпријатијата на поединците и така влијаеше на потрошувачката.
„Поединците плаќаат 10 до 20 пати повеќе данок во споредба со прогресивното оданочување. Даноците за вработените како во приватниот, така и во јавниот сектор се зголемија за 95 отсто. За само една година, владата наплати 120 милиони американски долари [93,5 милиони евра] повеќе од оние со ниски и средни доходи“, рече Цури за SETimes. 
Исто така, поделени се мислењата за тоа дали бизнисите профитираа од даночните реформи. Мима тврди дека повеќе пари во рацете на бизнисмените значат повеќе инвестиции, извоз, вработувања и поголеми доходи за граѓаните. 
„Бизнисмените, поради нивната интуиција, може да инвестираат повеќе и подобро од владата со парите заштедени од плаќањето помалку даноци“, рече тој. 
За разлика од тоа, Беќа тврди дека големите корпорации -- кои сочинуваат 10 до 15 отсто од бизнисите во Албанија -- профитираа. „Тие учествуваат со 25 отсто во целокупниот обрт и добиваат 50 отсто од профитот и се вистински добитници во оваа приказна“, рече Беќа.
Од примената на рамниот данок во 2007 година, 22.000 работници на трудоинтензивни позиции ги изгубија своите работни места, според Арбјан Мазнику, кој ја надгледува платформата за политиката на работната сила на Социјалистичката партија. Трудоинтензивните работни места зависат повеќе од луѓето отколку производствените работни места, кои зависат повеќе од машините.
„Рамниот данок ... ги зголеми трошоците за работната сила и го придуши секторот што вработува еден од тројца граѓани во Албанија“, изјави Мазнику за SETimes. 
Но, пратеникот на Демократската партија, Селами Џепа, рече дека рамниот данок обично се препорачува за земјите со слаба даночна администрација, како што е Албанија.
„Товарот на понискиот данок послужи како компензација за лошото управување и високите трансакциски трошоци, што значи дека недостигот на ефикасност е избалансиран со пониските даноци“, изјави Џепа за SETimes. 
Поради рамниот данок, целокупниот данок на Албанија е под светскиот просек, но почитувањето на прописите бара повеќе време и поединците мора да испратат повеќе даночни плаќања. 
Но, најтешка последица е зголемениот даночен товар за оние со ниски и средни плати низ целиот регион, според Милојко Арсиќ, експерт по економија во српската Фондација за унапредување на економијата.
Арсиќ тврди дека решението е да се намалат даноците за оние со вакви примања, и наместо тоа да се зголеми данокот на додадена вредност (ДДВ). „Со поголеми приходи од ДДВ, владата може попрецизно да цели на мерките за ранливите сегменти од населението“, рече Арсиќ за SETimes. 
Покрај тоа, зголемувањата на ДДВ само малку ќе влијаат на потрошувачката меѓу оние со ниски примања. Процентот во Србија изнесува 18 отсто за поголем дел од стоката, а 8 отсто за „основните продукти“, како што се лебот, млекото и лековите. 
Досега рамниот данок не ги даде посакуваните ефекти. Всушност, според извештаите на Светската банка и ЕБРД за 2011 година, СДИ се намалија низ целиот регион.
Во Албанија, БиХ, Македонија, Црна Гора и Србија, СДИ се забавени од втората половина на 2008 година и сега изнесуваат 60 отсто помалку од предкризното ниво во 2007 година.
Во Бугарија, СДИ паднаа од 9,5 милијарди евра во 2008 година на 1,9 милијарди евра во 2010 година, според извештајот на ЕБРД за 2011 година. Слично на тоа, Романија со соочи со намалени СДИ најмалку четири години.
