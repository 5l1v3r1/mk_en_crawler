18/04/2011
Од Алина Лехтинен за Southeast European Times во Истанбул -- 18/04/11
Заради унапредување на својата кандидатура за влез во ЕУ, Турција ја укина смртната казна во 2002 година, освен во воено време. Две години подоцна, земјата ја направи смртната казна нелегална во сите околности, потпишувајќи ја Европската конвенција за човекови права.
Денес, веројатноста за повторно воведување на смртната казна во Турција е многу мала, велат експертите. Владејачката Партија на правдата и развојот (АКП) која се очекува да победи на изборите на 12-ти јуни, се спротивставува на смртната казна.
„[Тоа] не е на агендата на владата“, рече премиерот Реџеп Тајип Ердоган. 
„Не очекувам смртната казна да биде повторно воведена“, рече професорот на универзитетот Богазичи Кемал Киришчи за SETimes. „Премиерот, за чудо, има слично мислење.“ 
Со повторно воведување на смртната казна, Турција може да се откаже од своите шанси некогаш да влезе во ЕУ бидејќи блокот ја забрани смртната казна. Иако Турција беше критикувана за одолговлекување на својот процес на пристапување, АКП официјално го поддржува членството на Турција во ЕУ.
„Во изминативе неколку години притисокот и кредибилитетот на барањата на ЕУ опаднаа во Турција“, рече професорот Али Чаркоглу од Универзитетот Коч. „Сепак, на крајот, крајната цел е Турција да добие полноправно членство.“
Според професорот Кајхан Мутлу од Техничкиот универзитет на Блискиот Исток, ЕУ не треба да има влијание врз турскиот процес на носење одлуки кога станува збор за промената на кривичните закони. „Секоја земја има своја сопствена социјална, економска и политичка структура“, објасни тој. „Затоа, кривичниот закон треба да е независен, освен ако не ги игнорира основните човекови права и демократските принципи.“
Во моментов, смртната казна нема доволно поддршка во турската политика за да биде повторно воведена. Чаркоглу истакна дека сите најголеми партии во Турција моментно се спротивставуваат на истата.
„Само маргиналните националистички партии сакаат да ја стават на агендата“, рече тој.
Во 2004 година Киришчи и Чаркоглу спроведоа анкета на јавното мислење за смртната казна. „Во голем процент јавноста беше против укинувањето на смртната казна, но владата сепак ја укина за да ги исполни Копенхашките критериуми“, рече Киришчи.
Многу Турци сé уште се чини дека сакаат владата да ја воведе смртната казна. На крајот од март, Големата партија на единството отпочна кампања за поддршка на смртната казна и многу Турци се наредија да ја потпишат петицијата. 
Другите Турци, кои се против нејзиното воведување, велат дека земјата ја злоупотребила смртната казна во минатото. 
Смртната казна беше во многу случаи користена за замолчување на политичките дисиденти. Последниот човек што беше убиен во Турција беше 28-годишниот Хидир Аслан, член на нелегалната левичарска организација Девримчи Јол. Тој беше осуден за велепредавство и беше обесен во 1984 година.
