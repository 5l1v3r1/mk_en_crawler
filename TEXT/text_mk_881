20/11/2006

Maкедонските истражувачи можат да ги користат средствата на ЕУ и покрај тоа што земјата сé уште не е членка на блокот, рече комесарот на ЕУ за наука и истражување, Јанез Поточник. Тој во средата (15-ти ноември) допатува во Скопје и во четвртокот разговараше со македонскиот премиер Никола Груевски. Според Поточник, Македонија би можела да стане асоцијативна членка и да ја користи Истражувачката програма на ЕУ за 2007-2013 година, која ќе биде одобрена во Брисел до крајот на декември. 
*** 
Тим експерти од нишкиот Факултет за електроника во Србијa направија нов мултимедијален систем за помош во образованието на децата со оштетен слух. Истиот овозможува безжична трансмисија на звуци од микрофон до уво, што им овозможува на децата да се движат слободно. Системот ќе биде користен во специјалното училиште за деца во Бубањ.
*** 
Хрватски професор по физика и двајца дипломци на МИТ велат дека измислиле модел кој теоретски може да ги напојува електронските направи безжично. И покрај тоа што тимот -- кој го сочинуваат д-р Марин Сољачиќ, Аристеидис Каралис и Џон Јоанопулос -- сé уште не го направила, ниту, пак, тестирале системот, компјутерските симулации и теоретските пресметки укажуваат на тоа дека истиот би требало да работи на оддалеченост до пет метри. Во иднина, луѓето најверојатно ќе можат да ги полнат своите лаптопи или батерии за мобилни телефони со помош на ваков систем, вели Сољачиќ. 
*** 
УСАИД ќе донира софтвер за десет македонски општини -- Скопје, Ресен, Битола, Штип, Велес, Кочани, Кавадарци, Гостивар, Гази Баба и Струмица -- во рамките на „Проектот за е-влада“ на организацијата. Софтверот ќе се користи за спроведување на пилот-проектот за осигурување на транспарентноста на менаџментот во јавниот сектор и комуникациите помеѓу локалната самоуправа и граѓаните. 
*** 
Светската банка го одобри заемот од 5 милиони евра за изградба на нов национален Метеоролошки центар во Тирана. Проектот ќе започна на почетокот од 2007 година. 
*** 
Грција и Кипар се помеѓу 25-те земји-членки на ЕУ со најниски нивоа на користење на информатичките и комуникациските технологии (ИЦТ) од страна на домаќинствата, поединците и претпријатијата во првото тримесечје од 2006 година, според истражувањето на Еуростат, објавено минатата недела. Истражувањето, кое ги покрива ЕУ, Норвешка и Исланд, покажа дека најниски стапки на пристап на Интернет оваа година се регистрирани во Грција (23 отсто) и Словачка (27 отсто) -- во споредба со просекот на ЕУ од околу 52 отсто. Грција и Кипар беа помеѓу земјите со најниски стапки на користење на широката мрежа од страна на домаќинствата, со 4, односно 12 отсто. 
(Разни извори 13/11/06 - 20/11/06)
