02/01/2013
Дражен Ремиковиќ за Southeast European Times во Сараево – 02.01.13
Околу 27.000 станбени единици се планирани за раселените и повратничките семејства во Босна и Херцеговина (БиХ) и соседните земји, благодарение на парите собрани на Меѓународната донаторска конференција во Сараево.
Донаторите собраа околу 300 милиони евра помош за бегалците, а властите се надеваат дека програмата за сместување ќе биде завршена во текот на следните пет години.
„Регионалната програма за домување треба да обезбеди околу 27.000 постојани станбени решенија за 74.000 најранливи бегалци и внатрешно раселени лица во регионот. Ова значително ќе придонесе за решавање на проблемот со трајно раселените лица за време на војните во периодот 1991-1995 година“, рече за SETimesДејан Кладарин, претставник на Секторот за заштита на законот на УНХЦР во БиХ.
„БиХ, Црна Гора, Хрватска и Србија ќе ги предложат првите проекти во 2013 година, по што веднаш ќе почнат со нивното спроведување.“
Според официјалните податоци од државите на поранешна Југославија, сé уште има околу 434.000 раселени лица, од кои 87.000 се бегалци, а 347.000 се внатрешно раселени лица. Во БиХ има повеќе од 6.900 регистрирани бегалци, а 113.000 се внатрешно раселени лица.
Фадил Турак (41) живее во колективниот центар во Возуча, централна БиХ, со својата мајка веќе 17 години. Околу 20 семејства, односно околу 80 луѓе, живеат во центарот.
„Успеавме некако да избегаме од Сребреница во 1995 година и оттогаш сме бегалци“, рече тој за SETimes. „Животните услови во колективниот центар се многу лоши, постојано има прекин на електричната енергија и водата. Разговаравме со локалните власти за можна помош, но безуспешно ... Кажете им каде сме и како живееме, можеби ќе се сетат на нас.“
Станбеното прашање е сé уште најголем проблем за балканските бегалци. Но, наоѓањето покрив над главата не го завршува процесот на целосна интеграција на бегалците во општеството. Прашањата вклучуваат постојано решение за статусот, вработување, пристап до различни програми на социјална заштита, здравствена заштита, образование, исплата на заостанатите долгови и активирање на пензиите.
Мирхуниса Зукиќ, претседател на Здружението на бегалци во БиХ, вели дека парите од конференцијата во декември ќе му помогнат на населението.
„Од вкупно 317.000 куќи уништени за време на војната, околу 70 отсто беа реконструирани. Сé уште има околу 100.000 уништени домови. Од друга страна, владите даваат помалку пари за бегалците. Во 2009 година бегалците добија 70 милиони евра, а оваа година само 15 милиони“, рече Зукиќ за SETimes.
ЕУ силно го поддржува новиот проект и донира околу 230 милиони евра.
Зора Станиќ, портпаролка на Специјалниот претставник на ЕУ во БиХ, изјави за Deutche Welle дека ова може да биде одличен пример за регионалната соработка меѓу балканските земји.
„ЕУ стои цврсто зад оваа програма и нејзината реализација во БиХ треба да почне прилично рано, во јануари. Ова ќе биде одличен пример за регионална соработка, кој ќе овозможи 70.000 луѓе да добијат сместување“, рече Станиќ.
