06/12/2004
Од Серемб Ѓерѓи за Southeast European Times во Приштина -- 06/12/04
Косовскиот Парламент во петокот (3-ти декември) ја одобри номинацијата на претседателот на Алијансата за иднината на Косово (ААК), Рамуш Харадинај, за премиер со 72 спрема 3 гласа. Членовите на Демократската партија на Косово (ПДК), која беше втора на парламентарните избори, апстинираа од гласањето. 
„Мојата влада во следниот мандат ќе биде ангажирана во реализацијата на барањата на меѓународната заедница за спроведување на демократските стандарди во Косово“, рече Харадинај пред пратениците по прифаќањето на наименувањето. Составувањето на новата влада уследи по договорот за коалиција направен пред скоро две недели помеѓу Демократската лига на Косово (ЛДК), победникот на општите избори во провинцијата и помалата партија ААК, која беше трета на изборите. 
Собранието, исто така, му одобри уште еден мандат на претседателот Ибрахим Ругова, водачот на ЛДК. „Јас ќе го бранам територијалниот интегритет на Косово и ќе работам за доброто на неговиот народ“, рече тој. 
Новата влада, најверојатно, ќе го претставува Косово за време на преговорите кои имаат за цел решавање на конечниот статус на провинцијата. Овие разговори би можеле да започнат во средината на 2005 година, ако биде постигнат доволен напредок во исполнувањето на стандардите на ОН за власта, економските реформи и човековите права. 
Шефот на УНМИК, Сорен Јесен-Петерсен, се обрати пред Собранието по гласањето. „Како претставници на највисокото законодавно тело на Привремените институции за самоуправување, вие имате многу важна одговорност не само пред гласачите, чија доверба сега мора да се испочитува, туку и пред цело Косово“, рече Јесен-Петерсен. „Имате одговорност за донесување на информирани и свесни одлуки кои се во интерес на сите луѓе во Косово.“ 
„Следните 12 месеци ќе бидат од суштинска важност за одредување на иднината на Косово. Работата на Собранието, владината коалиција, како и на парламентарната опозиција, во голема мера ќе одреди дали Косово ќе успее или не. Неуспехот, сепак, не е опција. Значајна ќе биде само напорната работа, вистинската активност и напредокот во интерес на Косово“, рече Јесен-Петерсен. 
Десет од 120 пратенички места во Собранието се резервирани за косовските Срби, но само двајца присуствуваа на седницата во петокот. Осумте претставници од Српската цивилна иницијатива за Косово и Метохија, предводена од Оливер Ивановиќ, не присуствуваа на седницата. 
Во неделата УНМИК ги отфрли повиците од страна на српскиот премиер Воислав Коштуница за поништување на назначувањето на Харадинај, велејќи дека таквиот потег би бил недемократски. Претседателот на Србија и Црна Гора, Светозар Маровиќ, пак, рече: „Секому треба да му се даде шанса да ги придвижи работите напред“, додавајќи дека нема да го отфрли Харадинај како премиер. 
