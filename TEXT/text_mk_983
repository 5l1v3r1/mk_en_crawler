23/01/2008
Повеќе од 60 скулптури во облик на срца беа поставени на десетици локации низ цела Aтина во неделата (20-ти јануари), како дел од изложбата насловена како Срцата на Атина. Скулптурите, создадени од уметници од целиот свет, ќе бидат изложени до крајот на март, кога скулптурите ќе бидат ставени на добротворна аукција. 
 *** 
Мултимедијалната изложба насловена како „Приедор: Животи од босанскиот геноцид“, беше отворена во четвртокот (17-ти јануари) во Сент Луис, Мисури, во Музејот и образовниот центар на холокаустот Сент Луис. Изложбата е резултат на соработката на заедницата на Босанците од Приедор, музејскиот персонал и студентите и факултетот на Универзитетот Фонтбон. Истата ја раскажува приказната за мултиетничкиот град Приедор и неговите околни села, кои беа трансформирани во мрежа од концентрациони логори и центри за убивање во 1992 година. Изложбата вклучува артефакти, фотографии и сеќавања во прво лице на Босанците што живеат во Сент Луис. 
*** 
Романскиот машки ракометен тим во неделата (20-ти јануари) се квалификуваше во плејофот на Светскиот ракометен шампионат во 2009 година, поразувајќи го литванскиот тим. Натпреварот ќе се одржи во Загреб следната година.
*** 
Во Музејот во Прилеп, Maкедонијa, е изложен чибукот на рускиот цар Николај Романов и лулето на кралицата Ана од Австрија, како и различни кутии и други пушачки артефакти што им припаѓале на европските кралски семејства. Музејот е единствен од ваков вид на Балканот.
*** 
Фрагменти од 11 албански филмови и нивната музика беа претставени во неделата (20-ти јануари) во Уметничката академија во Тирана. Приказот беше организиран по повод одбележувањето на 55-годишнината од кинематографијата во Албанија и 10-тата годишнина од Националниот кинематографски центар во Тирана. 
 *** 
Мултикултурниот фестивал насловен како „Јануарски пламен 2008“ започна во петокот (18-ти јануари) во Косовo. Настанот започна со претставување на книгата на Решат Рамадани, насловена како „Гњилане, културна ретроспектива“ и ќе трае до 31-ви јануари со различни изведби и презентации. 
*** 
Дваесетипеттиот Риечки карневал започна во петокот (18-ти јануари) во Риека, Хрватскa, со натпреварот Мис на карневалот и церемонија. Детска карневалска процесија е закажана за подоцна овој месец, додека традиционалната Меѓународна карневалска процесија ќе се одржи во февруари. 
(Разни извори – 16/01/08-23/01/08)
