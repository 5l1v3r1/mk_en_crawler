13/04/2011
Од Јустин Вела и Алина Лехтинен за Southeast European Times во Истанбул -- 13/04/11
Анкара долго време има несогласувања со Париз во врска со нејзиниот став дека Турција не треба да пристапи во ЕУ. Сега, конфликтот во Либија уште повеќе ги зголеми тензиите. Французите беа меѓу првите кои кажаа дека треба да има зона на забранети летови над Либија. 
Според францускиот експерт за надворешна политика, Ула Холм, од данскиот Институт за меѓународни студии, Франција сакаше да дејствува брзо во Либија бидејќи претходно беше критикувана поради своите бавни реакции во Тунис и Египет.
„Франција сака да се претстави себеси како земја која знае за југот. Саркози сакаше да дејствува што е можно побрзо во врска со Либија за да се заборави што се случи во Тунис“, рече Холм за SETimes. 
За време на говорот во Истанбул на почетокот од овој месец, турскиот премиер Реџеп Тајип Ердоган ја обвини Франција дека повеќе мисли на нафтените ресурси во Либија отколку на хуманитарните аспекти. „Би сакал оние што гледаат само нафта, златни рудници и подземно богатство кога ќе погледнат во тој правец, отсега натаму да го гледаат регионот низ својата совест“, рече Ердоган.
Експертите рекоа дека реториката на Ердоган во врска со западната интервенција во Либија има за цел зајакнување на турското влијание како глобален играч и додворување на домашната база на неговата партија пред изборите на 12-ти јуни.
Непосредно пред да почне операцијата во Либија, Франција избра да не ја покани Турција на самитот во Париз. По самитот, турските водачи ја обвинија Франција дека се обидува да ги присили либиските операции.
„Франција раководи со целата ситуација и ја монополизира. Турција се спротивстави токму на таквиот пристап“, објасни професорот на Универзитетот Богазичи, Гун Кут.
Турција и Франција се надеваат дека ќе бидат регионални сили во Северна Африка. Турција сака да се покаже како влијателна и моќна на светско ниво, а Франција сака да биде видена како главен играч во регионот на Средоземното Море.
По Првата светска војна, Британија, Франција и Италија ги заменија Отоманците како колонијални сили во Северна Африка. Холм објасни дека поради своето колонијално минато, Франција ја смета областа за дел од својата сфера на влијание. Иако Либија никогаш не била француска колонија, Франција сака да има улога во целиот регион. 
„Франција има многу блиски односи со Северна Африка поради своето колонијално минато. Франција има блиски врски со европеанизираната елита, особено во Мароко и Тунис. Многу луѓе од овие земји добија високо образование во Франција“, рече Холм. 
Кут не мисли дека турските и француските интереси во Северна Африка се судираат и рече дека Турција реагира само на одлуката на Саркози да ја исклучи земјата од процесот на носење одлуки. 
„Одеднаш Турција се најде себеси во позиција да биде маргинализирана од страна на Франција“, рече тој. „Инаку, Турција нема несогласувања со Франција [во врска со Либија].“ 
