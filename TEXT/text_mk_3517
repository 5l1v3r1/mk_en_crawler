12/12/2006
(AФП, Ројтерс, ДПА, ФТ, АП, ЕУРОПА, Софиска новинска агенција, Дневник, Медиапул - 11/12/06)
Ветеринарните експерти ја одобрија новата мерка во понеделникот (11-ти декември), затегнувајќи ги правилата за извоз на бугарското млеко и месо од 1-ви јануари, кога Бугарија ќе влезе во Унијата, заедно со Романија.
Само оние бугарски претпријатија кои веќе имаат дозвола за извоз на млеко и месни производи во ЕУ и понатаму ќе имаат пристап до пазарот на блокот, се вели во соопштението на Европската комисија (ЕК), во кое се објавуваат новите аранжмани. Според извештаите во бугарскиот печат, се работи за вкупно околу 60 претпријатија за преработка на млеко и месо. 
„Неодамнешните посети на Бугарија за инспекција од страна на Канцеларијата за хрвана и ветерина (ФВО) покажаа дека одредени претпријатија за месо и млеко сé уште не ги исполнуваат безбедносните стандарди на ЕУ“, се објаснува во соопштението на ЕК. „Затоа, како и за другите земји што пристапуваат во ЕУ, на Бугарија ќе й биде даден транзициски период за да ги модернизира своите капацитети за соодветните стандарди. Овој транзициски период, исто така, ќе им даде на властите можност да ги подобрат системите за испитување за производите од животинско потекло.“ 
Според портпаролот на комесарот на ЕУ за заштита на потрошувачите Маркос Кипријану, Филип Тод, транзицискиот период ќе трае една година. Во меѓувреме, експертите на ФВО ќе продолжат со своите инспекции и проверки на бугарските претпријатија, така што ако и за други, освен за оние што се на листата, биде утврдено дека ги исполнуваат соодветните стандарди, тие, исто така, ќе добијат дозвола за испраќање на своите производи во другите земји на ЕУ.
„Претпријатијата кои веќе извезуваат млеко и говедско месо не се погодени“, Ројтерс го цитираше Тод. „Но, 359 месни и 391 млечни индустрии кои треба да почнат со извоз од 1-ви јануари ќе мора да претрпат понатамошни истраги на база случај по случај, пред да добијат дозвола за извоз во ЕУ.“
Претпријатијата што не ги исполнуваат условите ќе добијат дозвола за работа само на домашниот пазар. 
Слична мерка, со која на скоро 400 романски месни, живинарски, рибни и млечни индустрии им беше даден рок до крајот на 2009 година да ги завршат структурните измени што ги бара хигиенската легислатива на ЕУ, беше усвоена пред еден месец. 
Во меѓувреме, со одделна одлука усвоена од страна на ветеринарните експери на ЕУ во понеделникот беа воведени дополнителни 12-месечни рестрикции во врска со животинските производи што влегуваат во Бугарија и Романија од трети земји пред 1-ви јануари. 
Експерите се согласуваат дека ваквите „несоодветни производи“ треба да се продаваат само на ромашните пазари во Бугарија и Романија, по пристапот на двете земји во ЕУ. Покрај тоа, оние бугарски и романски претпријатија кои веќе имале овластување за извоз на нивните производи во други земји на ЕУ по 1-ви јануари „нема да можат да ги процесуираат несоодветните увезени производи за кои станува збор“, се вели во соопштението на ЕК и се истакнува дека сите вакви производи мора да бидат искористени или отстранети од пазарот до крајот на 2007 година.
Новите мерки беа усвоени еден ден пред важниот состанок помеѓу ЕУ и руските власти и по неодамнешната закана на Москва за забрана на целиот увоз на месо од Унијата по влезот на Бугарија и Романија, поради лошите здравствени страндарди за стоката во двете балкански земји. Русија веќе ја укина забраната за увоз на полско месо. 
„Бидејќи ЕУ не може да ја загарантира безбедноста на увозот на месо од страна на Русија откако Бугарија и Романија ќе влезат во Унијата во 2007 година, ние одлучивме да оствариме разговори со претставниците на ветеринарните служби од секоја земја-членка на ЕУ“, Сергеј Данкверт, шеф на руската набљудувачка група за здравствената исправност на животините и растенијата, Роселкхознадзор, беше цитиран од руската новинска агенција Интерфакс.
Брисел се надева дека новите мерки ќе помогнат да се избегне криза со Русија, чиј увоз на животински производи од ЕУ, наворно, чини околу 1,7 милијарди евра. 
