09/08/2010
Од Љиљана Ковачевиќ за Southeast European Times во Бања Лука – 09/08/10
Повеќе од 8.000 книги и над 3.000 наслови им се на располагање на посетителите повторно во големиот историски заштитен знак на Бања Лука. 
Библиотеката основана за првпат од босанско-санџачкикиот бег Ферат Паша Соколовиќ, беше повторно отворена на локација што й припаѓа на муслиманската заедница на градот. „Конечно доживеавме момент кога дел од историјата, традицијата и културата на народот од оваа област се обновени“, рече имамот Муриз Ефенди Спахиќ.
Соколовиќ, еден од основачите на Бања Лука, ја нарачал изградбата на џамијата Ферхадија, изградена во 1579 година во класичен отомански стил. Оваа џамија, позната како едно од најуспешните архитектонски остварувања на босанската архитектура од 16-тиот век, не го преживеа конфликтот од 1992-1995 година.
Српска паравоена група ја разнесе, заедно со блискиот комплекс на џамијата Арнаудија, во мај 1993 година.
Реконструкцијата започна неодамна. Водачот на исламската заедница во БиХ, Раис Мустафа Чериќ, го поддржа проектот, како и премиерот на Република Српска (РС) Милорад Додик.
Користејќи ги урнатите делови на џамијата кои се чувале во градската депонија, градежниците ја реконструираа камен по камен. 
Библиотеката, пак, беше повторно отворена со помош на владата на Федерацијата на БиХ и Сараевската градска библиотека. 
„Од ова место испраќаме порака дека векот на насилство и непочитување е зад нас“, рече бањалучкиот муфтија Етем Чамџиќ на отворањето на библиотеката „Ферат Паша“. „Од власта, сегашна и идна, очекуваме Босна и Херцеговина да стане пример за соживот во една држава.“ 
Пред неколку векови, Ферхадија беше не само религиозно место каде што муслиманите доаѓаа да се молат, туку и симбол на градот, рече Спахиќ. Покрај верските книги, во библиотеката се чуваа и научни дела на теми како што се математиката и астрономијата. Библиотеката беше главен извор на информации за „Мувекитите“, како што биле познати учените луѓе.
„Библиотеката Ферат-Паша била центар на писменоста“, рече Спахиќ. „Таа не била користена само од муслиманите, туку биле отворена за сите.“
За да го пренесе чувството за историјата на библиотеката, Спахиќ цитира стихови од Бехрам. Напишав книга со прекрасен ракопис. Мојот живот беше тежок, патував многу и научив многу. Ќе дојде време кога ќе умрам на ова место како странец, а моите книги ќе бидат продадени за трошка. 
Тој вели дека старата библиотека содржи книги напишани на арапски, турски и персиски јазик пред повеќе од 300 години.
Пред три години, исламската заедница започна со собирање примероци од книжниот фонд кој го одржуваат властите на РС, и вратени се некои од највредните наслови, вклучително и неколку векови старите примероци на Коранот.
