03/10/2005
Од Ерлис Селимај за Southeast European Times во Тирана -- 03/10/05
Албанија минатиот месец беше домаќин на заедничките операции за одговор на поморски кризи од страна на НАТО и на партнерските земји, чија цел беше координирање на напорите во борбата против тероризмот и шверцот. 
На војниците од земјите-членки на НАТО, Франција, Грција, Италија, Романија, Словенија и Турција им се придружија војници од Албанија, Азербејџан, Грузија и Јордан за вежбите „Кооперативен ангажман 2005“, кои се одржаа од 12-ти до 23-ти септември во заливот Валона, 140 километри југоисточно од Тирана. На вежбата учествуваа околу 1.500 војници. 
Вежбата вклучуваше координација на копнените, воздушните и поморските операции и методите на јавна комуникација. Крајната цел, според соопштението за медиумите на НАТО, беше проверка на способноста на Алијансата за интегрирање на мултинационалните партнерски сили во операциите предводени од НАТО. 
„Целта на вежбата е стабилизирање на ситуацијата во фиктивна земја, главно со стопирање на шверцот на оружје, спречување на екстремистите, односно терористите и контрола на илегалното влегување во таа земја. Вежбата беше осмислена за пракса и проценка на интероперативните стандарди помеѓу земјите-учеснички во НАТО и партнерските сили“, рече министерот за одбрана на Албанија, Фатмир Медиу. 
Албанија има мали воени единици во Авганистан, Ирак и Босна и Херцеговина. Заедно со Хрватска и Македонија таа е членка на „Јадранската повелба“, - иницијатива која има за цел зајакнување на напорите на трите земји за постигнување на членство во НАТО. 
„Кооперативниот ангажман 2005“ започна само неколку дена по навестувањата од Брисел и Вашингтон дека процесот на проширување на НАТО, најверојатно, ќе биде одложен до 2008 година. Земјите од Јадранската повелба, кои беа изоставени од историското проширување на НАТО во 2004 година, се залагаа за добивање на покани за членство до крајот на 2006 година. 
„Ние сметаме дека тоа што се одредува подоцнежен датум и им се дава шанса на овие земји да ги подобрат остварувањата, всушност претставува вистинска можност тие да станат посилни кандидати“, рече американскиот заменик помошник државен секретар, Курт Вокер, на 8-ми септември. Поддржувајќи го ставот на САД, генералниот секретар на НАТО, Јап де Хоп Шефер, истакна дека проширувањето е „поврзано со исполнувањето на одредени критериуми, кои се потребни, исто така, и за членството во ЕУ“. 
„Кооперативниот ангажман 2005“ претставува „знак дека нашата земја сериозно работи на исполнувањето на бараните стандарди“, рече Медиу, додавајќи дека останува оптимист во врска со изгледите на Албанија за влез во НАТО. 
Албанија, Хрватска и Македонија подготвија одделно „акциони планови за членство“ со НАТО. Според плановите нивните кандидатури за членство зависат од нивната способност да ги исполнат своите обврски во однос на реформите во одбраната и демократизацијата. 
Парламентарните извори во Албанија на 3-ти јули се сметаа за важен тест за тоа колку земјата се придржува на демократските стандарди. Новата влада предводена од поранешниот претседател Сали Бериша победи на изборите со платформа во која беа нагласени антикорупциските напори и евроатланската интеграција. 
