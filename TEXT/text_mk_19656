23/09/2007
БЕЛГРАД, Србија -- Премиерот Воислав Коштуница во интервјуто објавено во саботата (22-ри септември) рече дека светот треба да се подготви за „катастрофалните последици“ ако Косово стане независно, со, како што рече, кршење на меѓународното право. Весникот „Вечерње новости“ ја цитираше неговата изјава дека е сé уште можно да се најде решение за косовското прашање преку преговори, но тој ја обвини страната на етничките Албанци дека само чекаат да поминат 120 дена од разговорите за да прогласат независност. Ако покраината добие независност, рече тој, Србија барем ќе се обиде да ги одржи врските со српското малцинство.
Исто така во саботата, српскиот министер за надворешни работи, Вук Јеремиќ, за ББС изјави дека Белград му нуди на Косово практично самоуправа во рамките на Србија. Ако решението му биде наметнато однадвор на регионот, ако има јасен победник и губитник, тоа ќе има негативно влијание врз стабилноста во Западен Балкан, рече Јеремиќ.
Во интервјуто за весникот „Блиц“, министерот за одбрана, Драган Шутановац, ја отфрли можноста за воена акција од страна на Србија, велејќи дека армијата ќе ја следи владината политика во решавањето на конечниот статус на Косово, преку дипломатски средства. (Ројтерс, Вечерње новости, Танјуг, РТС, РТРС, СРНА, ББС, Блиц, Б92 - 22/09/07; AП - 21/09/07) 
