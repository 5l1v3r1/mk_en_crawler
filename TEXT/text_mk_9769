15/01/2013
Менексе Токај и Линда Карадаку за Southeast European Times во Истанбул и Приштина - 15.01.2013
Талентираните деца се сметаат за предност за регионот, но во Турција и Косово институционалната поддршка за нивен развој се појави дури неодамна.
Државната турска радиотелевизија во октомври отпочна неделна програма за успешните приказни на талентираните деца, со цел да се подигне јавната свест за нив и за нивните семејства.
Во меѓувреме, истражувачката комисија за талентирани деца при турскиот парламент неодамна предложи промени во законодавството кои би им дозволиле на извонредните ученици да се запишуваат на универзитетски курсеви порано од вообичаеното.
Халиде Инчекара, која ја предводеше комисијата, за SETimes рече дека поддршката на талентираните деца претставува приоритет за собранието.
„Нашата комисија ја нагласи потребата за нови и ефективни програми за обучувачи, за тие да можат поефикасно да работат со тие деца,“ рече таа.
Покрај 66-те државни центри за специјално образование, постои и растечки број приватни иницијативи кои ги таргетираат талентираните деца.
Сепак, експертите велат дека на земјата ѝ е потребен поголем број специјализиран кадар и образовни модули за да се одговори на потребите на талентираните деца. Исто така, тие велат дека од корист би било и воведувањето на правна рамка која ќе го регулира нивниот статус.
Во Косово, талентираните деца во изминативе години привлекуваат сè поголемо внимание, како од граѓанскиот сектор, така и од владата.
Според Арбер Морина, советник на косовскиот министер за образование, во моментов не постојат напредни образовни програми за талентираните деца во јавните училишта. Сепак, Министерството за образование, во партнерство со невладината организација Центар за психолошки и социјални науки и услуги, се зафати со поддршка на програмирање за извонредни ученици.
Програмата, насловена ATOMI, има за цел да ги идентификува и поддржи најинтелигентните деца во Косово, од осмо до дванаесетто одделение. Планот е проектот да се прошири сè додека не се опфатат сите образовни фази, сè до универзитетското образование.
Меморандумот за разбирање склучен за партнерството предвидува официјални лица од министерството и од невладината организација да соработуваат, со тоа што министерството ќе обезбедува простор за летни школи и часови, но не и финансиски средства.
„Министерството за образование го поддржува проектот ATOMI во различни форми, но не и финансиски,“ рече Јусуф Бериша, кој го надгледува проектот, за SETimes.
Шкелзен Драгај, портпарол за косовското Министерство за култура, млади и спорт, за SETimes рече дека министерството во изминативе години ја засилило поддршката за талентираните млади спортисти.
„Во два наврати го организиравме јуниорскиот фудбалски камп Милан, каде што наши млади лица беа тестирани од страна на добропознати тренери, а потоа 10 од нив беа селектирани за понатамошно тренирање во Италија, заедно со многу други млади лица од целиот свет,“ рече тој.
Тој додаде дека министерството подготвува нова регулатива и програма за стипендирање на талентирани млади спортисти.
Јехона Џафер, чија ќерка го посетува приватниот Косовски креативен центар за талентирани деца, специјализиран курс за деца на возраст помеѓу 5 и 10 години, ја повика владата да понуди финансиска помош за талентирани деца.
„Јас сама ги финансирам нејзините курсеви. Колку што ми е познато, нема владино или институционално финансирање за децата,“ рече таа за SETimes.
Поголема поддршка би им помогнала на децата како Родерика да постигнат уште поголеми успеси, велат набљудувачите. Во светски рамки, околу 2 отсто од децата се сметаат за талентирани, според Светската здравствена организација.
