08/04/2013
Енди Дабилис за Southeast European Times во Атина - 08.04.13
Пресудите на грчкиот суд за пет лица поврзани со групата Револуционерна борба, која ја презеде одговорноста за серија бомбашки напади во Грција, покажуваат дека владата зазема поостар став против терористите и анархистите, велат експертите.
Никос Мазиотис, неговата сопруга Панајота Рупа и Костас Гурнас беа осудени на 25 години затвор, додека двајца други добија затворска казна во траење од 7 и пол години. Судот ослободи тројца други.
„Владата сака да покаже дека ќе биде многу строга кон секој кој е вклучен во терористички активности, бидејќи сака да спречи да дојде до нови [напади]“, рече за SETimes Џон Номикос, антитерористички аналитичар кој го предводи атинскиот Истражувачки институт за европски и американски студии.
Револуционерна борба, која се појави во 2003 година, ја презеде одговорноста за неколку бомбашки напади во Атина, вклучително и врз Атинската берза, како и за големата бомба пред канцелариите на Ситибанк која не експлодираше. Групата беше активна од 2003 до 2009 година и не уби никого во своите напади, но сериозно рани еден полицаец во 2009 година.
Номикос рече дека владата премногу долго имаше мек став кон насилниот екстремизам. „Сега сака да се осигури дека казната е доволно строга за да ги одврати другите групи“, рече тој.
Владата презема дејства по двата нови бомбашки инциденти. Полицијата минатата година пронајде бомба во празно возило на Метрото, пред да биде детонирана, додека претходно истата година бомба експлодираше во најголемиот трговски центар во Атина во недела изутрина, пред да се отворат кината за работа.
Властите потоа уапсија четири млади момчиња во февруари, за серија кражби, но тие беа осомничени за врски со терористички групи.
Пресудите се добра вест, иако две важни фигури на Револуционерна борба се сé уште на слобода, рече Јоанис Михалетос, аналитичар во Институтот за безбедносни и одбранбени анализи во Атина.
„Иако беа извршени десетици апсења во текот на изминатите неколку години, не се уапсени координатори, контролори или обучувачи на овие мрежи“, рече Михалетос за SETimes.
Серијата апсења во 2010 година ги разниша операциите на друга група, Заговор на огненото јадро (СПФ), но членовите на групата, исто така, остануваат на слобода.
Западните разузнавачи велат дека СПФ спроведувала координирани напади врз грчката влада. Истата ја презеде одговорноста за операцијата со пакет-бомби во 2010 година, чија цел беа меѓународни водачи и институции надвор од Грција.
Во 2010 година тогашниот министер за јавен ред, Михалис Хрисокоидис, беше цел на писмо-бомба на групата, која беше отворена од неговиот помошник и која го уби. Министерот беше движечка сила во гонењето на терористичките групи, вклучително и апсењето на шест члена на Револуционерна борба.
Во март се појавија уште две групи, Неформалната анархистичка федерација-Меѓународен револуционерен фронт и Цела револуционерна ќелија, кои заеднички ја презедоа одговорноста за бомбашкиот напад со кутија гас на курирската служба, што предизвика штета, но немаше повредени.
Групите издадоа проглас на интернет, искажувајќи солидарност со затворените членови на Заговор на огнените ќелии и се заканија со напади врз полицајци и судии.
„Сите подлизурковци, полицајци, судии и затворски чувари, кои ги повредуваат или навредуваат нашите другари, треба да знаат дека нема да бидат заборавени. Некоја вечер ќе добијат една од нашите непосакувани посети, со куршуми, бомби, метални боксови“, се вели во изјавата.
Тероризмот нема да биде задушен во скоро време, и затоа се важни брзите пресуди, рече Јоргос Цогопулос, истражувач во Грчката фондација за европска и надворешна политика во Атина.
„Владата треба да биде построга, бидејќи ваквиот вид дејства не можат да имаат улога во едно демократско општество како што е Грција. Главната порака е дека Грција е подготвена да се справи со ваквите видови терористички дејства“, рече Цогопулос за SETimes.
 Кои други дејства може да ги преземе грчката влада против домашните терористички организации? Споделете ги вашите размислувања со нас во коментарите.  
