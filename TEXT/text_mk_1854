21/09/2004
Од Арди Пулај за Southeast European Times во Тирана - 21/09/04 
За време на посетата на Тирана на почетокот од септември, претседателот на ЕБРД, Жан Лемиер, потврди дека институција што ја води е заинтересирана за проектите за развој во Албанија. Конкретно, банката ќе додели средства во април 2005 година за изградбата на новата термоелектрична централа во јужниот град Валона.
„Со нетрпение ја очекуваме изградбата на термоелектричната централа, која ќе го реши проблемот на Албанија со прекините на струјата во јужниот дел од земјата“, рече Лемиер. Работата на овој проект -- кој се смета за најважен во албанскиот енергетски сектор во последниве 20 години -- се очекува да започне на почетокот од 2005 година и да биде завршен во рок од две години. 
ЕБРД е еден од главните финансиски донатори за изградбата на термоелектричната централа во Албанија. Скоро 120 милиони евра се обезбедени од страна на трите финансиски институции -- ЕБРД, Светската банка и Европската банка за инвестиции -- како и од албанската Влада. 
Властите во Тирана сметаат дека учеството на ЕБРД е од суштинско значење. Лемиер се состана со претседателот Алфред Мојсиу и со премиерот Фатос Нано, кои побараа од ЕБРД да им помогне на локалните власти во процесот на приватизација на Албтелеком, главното препријатие во земјата за фиксна телефонија.
ЕБРД „ќе придонесе за успешна реализација на процесот на приватизација на албанскиот стратешки сектор“, изјави Лемиер за новинарите подоцна. Во меѓувреме, банката додели 200 милиони евра за продолжување на нејзините инвестиции во Албанија до 2005 година. 
Според официјалните податоци придонесите на ЕБРД досега се концентрирани на охрабрувањето на приватниот сектор -- особено на малите и средните претпријатија -- преку инвестиции и директна помош. Банката, исто така, планира инвестирање во инфраструктурата, аеродромите, туризмот и децентрализацијата на локалната власт. Во периодот јануари 2002 и декември 2003 година ЕБРД обезбеди скоро 88,2 милиони евра за четири проекти. 
