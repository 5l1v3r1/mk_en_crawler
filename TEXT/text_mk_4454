27/03/2009
Од Ајхан Шимшек за Southeast European Times -- 27/03/09
Контроверзната истрага во Турција доби нова димензија во средата (25-ти март) со апсењето на полковник во активна служба за наводна вмешаност во убиствата на Курди за време на антитерористичките операции во 1990-тите. 
Судот во Дијарбакир издаде налог за апсење на полковник Ќемал Темизоз во врска со откривањето човечки остатоци околу југоисточната област Чизре. Тој се соочува со обвиненија за поттикнување убиства и членување во вооружена организација. 
Остатоците пронајдени во Чизре може да дадат конкретен доказ за злосторствата извршени од страна на воените одреди на смртта, иако форензичките и ДНК-тестовите сé уште не се завршени. Во меѓувреме, обвинителите во широката истрага за Ергенекон го искористија случајот. 
Ергенекон е името на таинствената група за која се вели дека оперирала во рамките на турските структури на моќта, ковајќи заговори за атентати и други незаконски дејства во одбрана на националистичката, секуларистичка агенда. Наводите упорно се прикажуваат како откривање на „длабинска држава“ во Турција -- односно, мрежа политички, воени и разузнавачки фигури, кои дејствувале надвор од законот.
Водачите на владејачката Партија на правдата и развојот (АКП), која има корени во политичкиот ислам, прават чести, индиректни, упатувања на наводната тајна група воени и цивилни функционери, за која се мисли дека датира уште од времето на студената војна. АКП жестоко се судри со секуларистите и во јули 2008 година за малку избегна забрана од Уставниот суд, со која би им се забранило учество во политиката на неколку клучни членови -- вклучително и претседателот Абдула Ѓул и премиерот Реџеп Тајип Ердоган. 
Но, критичарите велат дека владата го искористува случајот за постигнување политички поени и притисок врз политичката опозиција. 
Моментно, околу 100 истакнати политичари, новинари и пензионирани воени офицери се во затвор, во очекување на судењето за наводното членување во Ергенекон. Обвинителите во случајот сега се надеваат дека ќе најдат поврзаност со незаконските убиства, наводно, извршени во југоисточниот дел од земјата.
Сведоците, вклучително и поранешни членови на Курдистанската работничка партија (ПКК) кои ја информирале турската жандармериска разузнавачка агенција ЈИТЕМ во текот на 1990-тите, признаа различни убиства во југоисточните градови Чизре и Силопи. 
Полковникот уапсен во средата ги предводел жандармериските сили стационирани во Чизре од 1993 до 1996 година. Во рамките на истрагата, полицијата, исто така, го уапси Ќамил Атак, поранешен градоначалник на Чизре и поранешен шеф на локалната курдска милиција. 
Во средата, весникот Mилијет објави сеќавања на сведоци, кои велат дека Атак и неговиот син убиле најмалку петмина поддржувачи на ПКК помеѓу 1993 и 1997 година. 
Апсењето на Темизоз досега не наиде на противење кај турскиот Генералштаб. АКП, пак, силно ги поддржува последните истраги -- делумно и поради тоа што, како што велат аналитичарите, се надева дека ќе добие поддршка од курдските гласачи за време на претстојните локални избори. 
„Истрагата за Ергенекон сега го премина Еуфрат“, изјави на турската телевизија заменик-претседателот на АКП во Дијарбакир, Абдурахман Курт, мислејќи на големата река во регионот. „Апсењето на [полковник] Teмизоз претставува нов почеток ... на турското испитување на овој период.“
