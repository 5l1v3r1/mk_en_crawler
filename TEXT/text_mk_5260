25/03/2010
Од Јусуф Рамадановиќ за Southeast European Times во Сараево – 25/03/10 
Политичката стабилност на Босна и Херцеговина (БиХ) се влошува, а етничкото ривалство е главната причина за проблемот, според извештајот за ОН на шефицата за надворешна политика на ЕУ, Кетрин Ештон.
Ако наскоро не бидат направени промени, рече Ештон, владата на БиХ -- која според нејзиниот извештај се наоѓа „на раб на финансиски колапс“ -- е можно да се растури.
Критиката на Ештон беше дадена во тримесечниот извештај поднесен до ОН на 17-ти март. Клучните реформи -- „пет цели и деловни услови“ предвидени од страна на Советот за спроведување на мирот за БиХ -- се поткопани од страна на борбените етнички водачи, рече таа. 
Во извештајот се вели дека српскиот ентитет, Република Српска (РС), „отворено ги прекршил“ деловите од Дејтонскиот мировен договор и се спротивставил на надлежноста на високиот претставник и специјален претставник на ЕУ Валентин Инцко. 
Политичките водачи на РС, рече Ештон, исто така го оспорија интегритетот на БиХ и отворено говореа за отцепување. Една светла точка, рече Ешдаун, која неодамна ја посети БиХ, е тоа што безбедноста во земјата е стабилна и треба да остане така.
„Има пад во комуникациите меѓу политичките водачи, а истовремено се зголемени спротивставените изјави од страна на РС, и меѓуетничките несогласувања во Федерацијата на БиХ“, се вели во извештајот. 
Српските претставници од РС реагираа остро. Душанка Мајкиќ, членка на парламентот од владејачката партија на премиерот на РС Милорад Додик, СНСД, рече дека методот што го користи Ешдаун за да го процени напредокот е вистинскиот проблем. ЕУ, рече Додик, се обидува да наметне власт која не е одредена со Дејтонскиот мировен договор. 
Бошњакот Адил Османовиќ -- заменик-претставник на РС и член на Бошњачката партија за демократска акција (СДА) -- рече дека е време меѓународната заедница да ги казни одговорните за стагнацијата во БиХ.
Од страната на босанските Хрвати, Мартин Рагуз, од Хрватската демократска партија (ХДЗ), се осврна на делот од извештајот кој се однесува на Федерацијата на БиХ, каде што доминираат муслиманите и Хрватите.
Рагуз рече дека има премногу слоеви владина бирократија. „Факт е дека економскиот и социјалниот колапс се на видик, но исто така факт е дека Федерацијата [на БиХ] има, исто така, сложена администрација.“ 
Меѓу обичните граѓани, реакциите на извештајот се многу различни. Младен Кнежевиќ од Лукавица, во Источно Сараево, за SETimes изјави дека не „се согласува со проценката“ на Ештон.
„РС не е вознемирувачки фактор во БиХ“, рече Кнежевиќ, подигајќи ја етничката реторика. „Вознемирувачки фактори се исламските фанатици во Федерацијата.“ 
Јусуф Мусиќ, пензионер од Сараево, не мисли дека ќе се случи нешто, барем не на подобро. 
„Изјавите на Ештон“, рече Мусиќ, „нема да променат ништо“. 
