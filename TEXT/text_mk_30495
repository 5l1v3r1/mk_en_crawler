16/12/2010
ПРИШТИНА, Косово -- Бројни нерегуларности, кои ги нарушија предвремените избори на 12-ти декември, се очекува да доведат до нов круг гласање во три општини, објавија локалните медиуми во четвртокот (16-ти декември). Централната изборна комисија (ЦИК) рече дека одлуката ќе биде објавена откако ќе бидат темелно испитани приговорите и наводните прекршувања. Извори во ЦИК велат дека гласањето во околу 70 отсто од избирачките места во три општини -- Скендерај/Србица, Дренас/Глоговица и Дечан/Дечане -- ќе мора да се повтори во јануари. Во соопштението за печатот објавено во средата, Питер Фејт, шефот на Меѓународната цивилна канцеларија, й честиташе на јавноста за мирот и редот на изборите, но додаде дека сериозните обвинувања за местење на гласањето, предизвикуваат загриженост.
Во меѓувреме, партијата што во неделата беше втора -- Демократската лига на Косово (ЛДК) -- сака гласањето да се повтори низ цело Косово, тврдејќи дека сериозни нерегуларности се случиле во најмалку седум општини. Водачот на ЛДК, Иса Мустафа, исто така, ги критикуваше меѓународните претставници дека не реагирале соодветно. Тој повика на формирање условна техничка влада. (Зери, Експрес, Коха Диторе - 16/12/10; Кохавижн, РТК, ТВ 21 - 15/12/10)
