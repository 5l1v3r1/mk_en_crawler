20/03/2013
Корнелис ван Звееден за Southeast European Times -- 20.03.13
Отфрлањето од страна на парламентот на финансиската помош од 10 милијарди евра бидејќи истата вклучуваше контроверзна конфискација на банкарските депозити, го враќа кипарскиот претседател Никос Анастасиадес во преговори со ЕУ. 
Иако Анастасиадес предупреди за катастрофалните последици од отфрлањето на договорот, вклучително и „целосен колапс на банкарскиот сектор“ и можно излегување од еврозоната, ниту еден член на парламентот не го поддржа предлогот кога истиот беше ставен на гласање во вторникот (18-ти март). Триесет и шест членови се спротивставија на планот, а 19 други се воздржаа од гласање.
Европската централна банка одби да даде коментар, освен дека ја следи ситуацијата.
Владата се согласи со финансиската помош во саботата, што веднаш предизвика протести и гужви во банките од страна на лутите граѓани на кои им беше ветено дека нивните депозити се целосно загарантирани.
Кипар побара финансиска помош од 15,8 милијарди евра, но министрите за финансии на ЕУ беа подготвени да одобрат само 10 милијарди евра. Германија инсистираше на тоа остатокот да биде платен преку данок на малите депозити од 6,75 отсто и 9,9 отсто данок на големите депозити.
Но, дури и откако владата го промени предложениот даночен товар на сопствениците на депозити од повеќе од 100.000 евра, планот остана неприфатлив за парламентот.
Жолт Дарвас од Институтот Бругел, експертска група со седиште во Брисел, рече дека ЕУ има право да инсистира на оданочување на депозитите како дел од пакетот финансиска помош. „Даночните обврзници не треба да ги плаќаат загубите на приватниот сектор“, рече тој за SETimes.
Дарвас се сомнева дека ќе имаше сериозни последици ако Кипар прифатеше данок на депозитите. „Институционалните инвеститори ќе сфатеа дека Кипар е единствен случај.“
Барањето за кратење беше главно поттикнато од заморот од петте години спасување на проблематичните економии, како што се Шпанија, Италија, Португалија и Грција.
Следниот чекор за Кипар останува неизвесен, бидејќи неговата економија не би преживеала ако Европската централна банка ја скрати нејзината помош за банките. Банката ги финансира проблематичните банки во еврозоната по многу ниски стапки.
„Ако Кипар ја напушти еврозоната ќе има голема експлозија во еврозоната“, рече за SETimes Џон Номикос, кој го води Истражувачкиот институт за европски и американски студии во Атина.
Номикос предвидува пад на довербата кај другите Европејци. „Луѓето стравуваат дека она што може да се случи во Кипар, може да се случи во која било држава“, рече тој.
Другите аналитичари го минимизираат ризикот од ширење на ситуацијата. „Кипар ќе се смета за многу специјален случај и довербата на сопствениците на депозити во другите земји од еврозоната нема да биде погодена“, рече за SETimesАриен Бикер, портпарол на холандската банка АБН-АМРО.
Ниту една европска институција не даде коментар. Но, Ставрос Каркалецис од Грчкиот центар за европски и меѓународни анализи се сомнева дека ЕУ ќе дејствува нагло.
„Никој не верува дека Германците ќе го истиснат Кипар од еврозоната“, рече Каркалецис за SETimes. „Но, Германците ќе бидат многу лути.“
Според извештаите во медиумите, министерот за финансии, Михаел Сарис, е веќе во Русија, каде што преговара со владата во Москва. Русија има голем процент неосигурени депозити во Кипар и можеби ќе биде мотивирана да ја помогне финансиски економијата. Ако Европската централна банка ја скрати помошта и Кипар не го подмири долгот, руските депоненти ќе изгубат околу 14 милијарди евра, според анализите на Мудис, агенција за кредитен рејтинг со седиште во САД.
Некои изразуваат загриженост дека преговорите со Москва може да им дадат на Русија и нејзиниот претседател, Владимир Путин, поголемо влијание во кипарските работи.
„Тој може да каже ,Ви давам 6 милијарди евра, колку што ви требаат, но морате да ми дадете пристап до вашите полиња со гас'“, вели Каркалецис. „Путин може, исто така, да купи една од двете големи банки“. 
 Дописникот Енди Дабилис во Атина даде придонес за овој извештај.  
