12/12/2008
ХАГ, Холандија -- Поранешниот бошњачки воен командант Насер Ориќ побара од Трибуналот на ОН да го ослободи од обвинението за воени злосторства, за властите на Република Српска (РС) да ја прекинат новата истрага против него. Во барањето од четвртокот (11-ти декември) Ориќ тврди дека властите на РС сакаат да го судат, и покрај членот во статутот на Трибуналот според кој никој не може да биде суден од домашен суд за дела за кои веќе го судел Трибуналот на ОН. Во јули Хашкиот трибунал го ослободи од обвинението за неспречување на убиствата и нехуманиот третман на српските затвореници во Сребреница во периодот 1992-1993 година.
Во другите вести од четвртокот, Трибуналот го отфрли барањето на пензионираниот генерал на југословенската армија Владимир Лазаревиќ за привремено ослободување од здравствени причини. Заедно со поранешниот српски претседател Милан Милутиновиќ и четворица други, Лазаревиќ е обвинет за присилно преместување, депортирање, убивање и гонење на Албанците во Косово во текот на првите шест месеци од 1999 година. Тој е моментно во притвор во Хаг, во очекување на пресудата во неговиот судски процес, кој заврши во август. (AФП, БТА, Бета, Б92 - 11/12/08)
