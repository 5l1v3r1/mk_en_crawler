15/08/2012
Младен Драгојловиќ за Southeast European Times во Бања Лука -- 15.08.12
Хрватското пристапување во ЕУ во 2013 година драстично ќе ги промени економските односи на Балканот. Многу хрватски претпријатија што ги извезуваат своите производи во балканските држави, а исто така и во земјите-аспирантки за ЕУ, ќе се соочат со тешкотии поради Договорот за слободна трговија во Централна Европа (ЦЕФТА), кој гарантира слободна трговија и извозно-увозни бенефиции за своите членки.
Кога Хрватска официјално ќе пристапи во ЕУ во јули следната година, земјата ќе ја напушти ЦЕФТА и ќе влезе во трговската зона на ЕУ.
Цената на хрватските производи ќе скокне во земјите на ЦЕФТА, бидејќи дистрибутерите ќе плаќаат царински давачки во висина и до 15 отсто за секој увезен производ. Ова ќе ја зголеми цената на производите и ќе ја намали нивната конкурентност, потенцијално предизвикувајќи огромни финансиски загуби.
Прехранбената индустрија може да се соочи со проблеми, вклучително и големите претпријатија како Гавриловиќ, Крас, и претпријатието за млеко и млечни производи Дукат. Менаџментот на овие претпријатија ја повикува хрватската влада да најде начин да влезе во ЕУ и да го одржи статусот на бесцаринската ЦЕФТА.
Во спротивно, некои претпријатија се подготвени да го префрлат своето производство во една од земјите на ЦЕФТА, главно во Босна и Херцеговина (БиХ), поради нејзината географска блискост и понудата на бенефиции за преселување.
Mногу претпријатија одлучија да ја почекаат одлуката на владата, но други почнаа со подготовките за преместување.
Менаџментот на фабриката за храна „Свислион Таково“, која го комплетираше воспоставувањето на производствената линија во Требиње, во Република Српска (РС) и премести голем дел од своето производство таму од Сисак, Хрватска, не смета дека прашањето ќе се реши економски. 
Весна Вујовиќ, менаџер на „Свислион Таково“, рече дека фабриката во Сисак ќе задржи 11 вработени, а фабриката во Требиње веднаш ќе вработи 45 работници.
„Се надеваме дека продажбата на производите од оваа фабрика ќе оди добро и дека ќе води до понатамошни вработувања“, рече Вујовиќ.
Една од предностите на преместувањето е рентабилноста за хрватските претпријатија. Платите во БиХ се и до 50 отсто пониски отколку во Хрватска и претпријатијата се согласија на одредени даночни бенефиции со владата на РС.
Зоран Павловиќ, економски аналитичар од Бања Лука, рече дека преместувањето на фабриката може да стане тренд поради цената и обврската за исполнување на строгите регулативи во производството на храна.
„Членството во ЕУ има своја цена. За сите оние кои мислат дека е тешко да се исполнат стандардите, поевтино е да се преместат во друга земја“, рече Павловиќ за SETimes.
Тој рече дека претпријатијата кои се преместуваат од Хрватска се корисни за БиХ, чии локални власти треба, исто така, да сфатат дека тоа е соодветен начин да се понудат поголеми стимулации за зголемено вработување.
Според хрватската Стопанска комора, просечната вредност на извозот на храна во земјите на ЦЕФТА во последните неколку години беше околу 523 милиони евра годишно, 61 милион повеќе отколку во ЕУ.
