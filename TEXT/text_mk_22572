13/10/2008
СКОПЈЕ, Македонија -- Кабинетот на претседателот Бранко Црвенковски во петокот (10-ти октомври) издаде соопштение, во кое го критикува најновиот предлог на специјалниот посредник на ОН Метју Нимиц за решавање на долготрајниот спор околу името со Грција. „Без сериозни измени, овој пакет идеи не може да послужи како основа за понатамошни преговори и за решение“, се вели во соопштението. Нимиц ги претстави своите најнови идеи минатата недела во Њујорк. Неговиот предлог предвидува користење на името „Република Северна Македонија“ на меѓународен план и скратената верзија -- „Северна Македонија“ -- во ОН.
Грчките медиуми во саботата објавија дека Атина го преиспитува својот став во врска со предлогот на Нимиц по соопштението на Црвенковски. Претходно Атина внимателно ги поздрави идеите како „многу добра основа за преговорите“ на која й треба „подобрување во одредени области“. (Вима, АНА-МПА, ЕРТ - 12/10/08; Катимерини, Макфакс, МИА, МИНА - 11/10/08)
