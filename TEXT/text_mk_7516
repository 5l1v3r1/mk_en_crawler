27/11/2012
Мики Трајковски за Southeast European Times во Скопје -- 27.11.12
Со повторното отворање на разговорите во тековниот спор за името меѓу Македонија и Грција, аналитичарите велат дека двете земји мора да најдат решение за да ја поттикнат регионалната стабилност и да ги олеснат разговорите за пристапување на Скопје во ЕУ.
Посредникот на ОН, Метју Нимиц, понуди нови предлози за решение на заедничкиот состанок со македонскиот и грчкиот амбасадор Зоран Јолевски и Адамантиос Василакис минатата недела.
„Двете страни ја искажаа својата подготвеност за надминување на спорот и јас мислам дека тоа не е реторички. Ситуацијата во регионот бара решение за овој проблем“, рече Нимиц.
Предлозите на Нимиц сега засега не й се на располагање на јавноста, но аналитичарите велат дека Македонија добила совет да прифати сложено име на меѓународно ниво, додека земјата преговара со ЕУ.
„Предложено е Македонија да постигне потенцијално решение до крајот на своите [идни] преговори за членство во ЕУ, пред неговата ратификација“, рече заSETimesСлободан Чашуле, поранешен министер за надворешни работи на Македонија.
Аналитичарите во двете земји велат дека е добро што разговорите во ОН продолжија, но додаваат дека не се сигурни во позитивниот исход во блиска иднина.
Според Јоргос Согопулос, политички аналитичар од Грчката фондација за европска и надворешна политика ЕЛИAМЕП во Атина, напредок може да има само ако Скопје покаже подготвеност да прифати сложено име, под покровителство на ОН.
„Како што стојат работите сега, не гледам дека премиерот Никола Груевски е подготвен да го направи тоа. Во секој случај, ние мораме да почекаме и да ги видиме новите предлози на Нимиц, кога ќе стигнат до јавноста“, рече Согопулос за SETimes.
И покрај континуираниот притисок од Брисел за изнаоѓање решение, владејачката партија можеби нема да брза да направи компромис.
„Локалните избори во март следната година не треба да се занемарат. Владејачката ВМРО-ДПМНЕ победи на шест избори делумно и поради својот непоколеблив став да го брани историското име и идентитет на Македонија од надворешните барања. Затоа, ова не е време за радикални чекори, без оглед на притисокот од Брисел“, рече заSETimesВеле Митановски, аналитичар и поранешен македонски пратеник.
Не може да се очекува напредок ако ЕУ не го поврзе ова прашање со финансиската помош што й ја нуди на Грција, вели Јоргос Пападакис, политички новинар од Атина.
„Напредокот зависи од интензитетот на притисокот врз Грција. Земјата очајнички има потреба од финансиската помош што ја добива од ЕУ за да преживее уште неколку месеци. Но, јас не мислам дека ќе се случи нешто драматично за да ја промени позицијата на Грција во врска со Македонија, со отпочнување на преговорите за пристапување во ЕУ“, рече Пападакис заSETimes.
Во меѓувреме, во Македонија, отпорот за разговорите расте.
„Секоја промена или додавка на името Македонија значи конечна промена, односно негирање, на македонскиот народ, јазик и идентитет. Затоа предлозите на Нимиц се неприфатливи, без оглед како се спакувани“, рече Петров за SETimes.
