13/10/2011
Бен Андони за Southeast European Times во Тирана -- 13.10.11
Тринаесетгодишната АП и нејзиниот 10-годишен брат КП не можат да одат на училиште во своето село во близина на градот Скадар поради крвната одмазда во која се вклучени нивните родители. Поради тековните крвни одмазди, стотици деца се принудени да останат дома, или да се кријат со своите семејства, и не можат да посетуваат училиште.
„[Повеќе од 900 деца во Албанија] … не можат да одат на училиште. Некои од нив работат за да им помогнат на своите семејства“, рече за SETimes претседателот на Албанскиот комитет на националната кампања за помирување, Ѓин Марку.
Околу 5.000 луѓе во Албанија се на некој начин погодени од убиствата за крвна одмазда -- убиства за одмазда од страна на семејството на жртвата против семејството на убиецот, според Марку. 
Иако феноменот на крвната одмазда датира од средниот век, многу од „правилата“ не се адаптирани на модерните времиња. Убивањето жени и деца е забрането, но многумина се принудени да се кријат или да живеат затворени во домовите. 
Работите уште повеќе ги влошува практиката на ширењето на крвната одмазда од север од земјата, во градовите и јужните рурални области. 
Во обид за школување на овие „заробени“ деца, Министерството за образование ова лето започна програма наречена „Втора шанса“.
„Трипати неделно се одржуваат специјални часови, десет часа во неделата. Часовите траат 45 минути“, рече за SETimes министерот за образование, Халит Шамата.
„Помагаме со испраќање наставници од училиштата најблизу до местото на живеење на детето. Во повеќето случаи, претпочитаме наставници кои ги учеле овие деца порано, кога нормално посетувале настава. Учењето во овие услови повлекува тешкотии, но наставниците се обидуваат да извлечат максимум за овие деца“, рече за SETimes директорката за образованието во Скадар, Атрида Фекети. 
Земајќи ги предвид тешкотиите и дополнителните елементи на држењето настава за учениците во изолација, наставниците добиваат плата за прекувремена работа, за своите напори. 
Сепак, невозможно е да им се помогне на сите деца кои се погодени -- особено поради тоа што бројките од здруженијата за крвната одмазда и бројките од министерството многу се разликуваат.
Вкупно 41 дете во областа на Скадар добија помош со програмата Втора шанса минатата година. Здруженијата велат дека стотици деца во областа се погодени од ова. 
„[На почетокот од] секоја година, испраќаме официјално писмо до организациите на локалната власт, општините и општинските единици, за да ги провериме живеалиштата на семејствата вклучени во крвна одмазда. [Тоа ни помага да го идентификуваме] бројот на децата на кои мораме да им помогнеме со настава во домашни услови“, рече Феркети за SETimes. 
Но, и покрај добрите намери на програмата, психолошката ситуација на учениците е тешка и нивното образование заостанува зад оние што посетуваат редовни училишта. 
„Точно е дека училишната област им помага на некои од нив. Досега тоа се правеше со обезбедување соодветна плата за наставниците, но многу е тешко да се продолжи со продуктивни резултати во нивното образование“, рече Марку за SETimes. 
