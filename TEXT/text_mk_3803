20/08/2007
Од Блерта Фониќи-Кабаши за Southeast European Times во Приштина – 20/08/07 
Косовскиот преговарачки тим ќе присуствува на следната сесија разговори предводени од тројката ЕУ-САД-Русија, рече во неделата (19-ти август) водечкиот член на групата. 
„Присуството на Групата за единство на состанокот на 30-ти август беше потврдено, но сé уште нема официјална покана“, рече Хашим Тачи за Радио Слободна Европа. „Целта на овој состанок е да се потврди нашиот став“, додаде тој.
За независноста не може да се преговара и поделбата на Косово не доаѓа предвид, рече Тачи. Планот на поранешниот претставник на ОН Марти Ахтисари за надгледувана независност останува најдобра опција на масата, рече тој. Во време на зголемена разочараност во Косово поради одложувањето во решавањето на статусот на покраината, раководството на етничките Албанци во покраината повикува на смиреност. 
„Сегашната политичка ситуација и целта што се обидуваме да ја оствариме бараат самодисциплина“, рече минатата недела премиерот Агим Чеку. Тој инсистираше на тоа дека независноста ќе биде крајниот резултат и рече дека претстојниот период треба да се искористи за подготовки. 
„Мораме да ја канализираме оваа измореност и фрустрација во конструктивна работа“, рече тој. Сличен коментар дојде и од косовскиот претседател Фатмир Сејдиу, кој вети дека страната на косовските Албанци нема да прифати никаква друга опција освен сувереност.
„Од почетокот на процесот, ние јасно ставивме до знаење дека независноста е нешто за што не може да се преговара“, рече тој. „Сепак, ги повикуваме сите граѓани да бидат смирени и да чекаат во текот на следните 120 дена.“ 
Во меѓувреме, портпаролот на мировниците предводени од НАТО во Косово рече дека условите се мирни и дека мисијата е решена да ја загарантира безбедноста на сите. 
„КФОР е подготвен за сé што може да се случи“, рече полковник Мајкл Кноп. 
Тој рече дека нема знаци што укажуваат на зголемување на насилството. КФОР спроведува контроли секојдневно и работи заедно со Косовската полициска служба (КПС), УНМИК и мултинационалните оперативни сили, додаде тој.
