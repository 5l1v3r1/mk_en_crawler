09/09/2010
Од Александар Кристи-Милер за Southeast European Times -- 09/09/10
Додека Турција се подготвува за референдумот за уставните промени, гласачите и коментаторите изразија разочараност што предложените реформи не се поголеми.
Анкетата објавена оваа недела покажува дека гласањето в недела (12-ти септември) може да биде тесно. Весникот Тараф во понеделникот напиша дека 51 отсто би гласале за пакетот амандмани на владата на Партијата на правдата и развојот, додека 49 отсто би биле против. 
Но, другите анкети покажуваат дека владата ќе победи лесно на референдумот, при што поддршката за мерките ќе изнесува околу 55 отсто. 
Но, дури и поддржувачите ја обвинија владата дека само малку чепнала по краевите на непопуларниот и недемократски устав на Турција, кој беше напишан од армијата во 1982 година, по воениот удар.
„Не е доволно, но е чекор за нов устав“, рече Худазин Јасин (27) од Чизре, во југоисточна Турција за SETimes. Тој и многу други сакаат да видат целосно напуштање на уставот од времето на државниот удар. 
„Ако нов устав не следи по овој референдум, јас мислам дека овој референдум не функционира“, рече тој. 
Мерките во рефендумот, кој ќе се одржи на 30-тата годишнина од државниот удар во 1980 година, ќе им ја одземат на генералите моќта на правниот имунитет што си го дадоа себеси.
Симболичкиот датум на изборите не е случаен: владата се обиде да добие поддршка претставувајќи ја својата улога како „пресметка“ со мрачното минато на Турција, во кое воената интервенција честопати поттикнуваше периоди на притисок и тортура од државата.
Мустафа Демир (50), пензиониран работник во челичарница од Истанбул, вели дека мерките се „подобри отколку ништо“ и рече дека референдумот е клучен за земјата. 
„Мислам дека тука се работи за Турција“, рече тој. „Ќе има позитивно влијание на Турција ако референдумот заврши со „да“. Ако заврши со „не“, ништо нема да се промени -- претходниот систем ќе продолжи.“ 
Најконтроверзни елементи се измените што ги предложи највисокиот суд на земјата, Врховниот одбор на судии и обвинители. Реформите ќе й дадат на владата и парламентот збор во назначувањето на членовите на Одборот.
Противниците ја обвинуваат владата дека ја уништува судската независност, но поддржувачите велат дека измените ќе го спречат мешањето на судството во политичкиот и управувачки процес. 
Но, дури и меѓу поддржувачите, ставот е дека ова е „добро, но не е доволно“, според колумнистот на весник и адвокат за човекови права, Орхан Кемал Ченгиз.
„Би сакал да видам целосно нов устав“, изјави Ченгиз за SETimes. „Поголем дел од демократите во Турција имаат слична резервираност. Гласаме „за“ бидејќи веруваме дека ова е чекор напред и веруваме дека на овој начин ќе покажеме дека владата сака да види нов устав.“ 
АКП и опозициската Републиканска народна партија ветија дека ќе изготват целосно нов устав по референдумот. 
Како што стојат работите сега, ограничената природа на актуелните реформи, заедно со тензичната кампања околу истите, доведоа до тоа многумина да се чувствуваат апатични. 
Елван Салман (24), студентка од Истанбул, рече дека размислува да го бојкотира референдумот.
„Немам никаква верба за големи промени како што навестуваат двете спротивставени страни, како резултат на овој референдум. Мислам дека нема да бидеме ниту послободни, ниту независноста на судството ќе биде разнишана“, рече таа за SETimes. 
„Ако не се промени менталитетот во турската политика, ова ќе биде бизнис како и обично.“ 
