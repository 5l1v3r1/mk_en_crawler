22/01/2006
ПРИШТИНА, Косово, Србија и Црна Гора -- Косовскиот претседател Ибрахим Ругова почина во саботата (21-ви јануари) на 61 година, по неколкумесечна борба со ракот на белите дробови. Портпаролот соопшти дека Ругова починал во својот дом во населбата Веланија, опкружен од своето семејство. На Ругова, кој беше клучната фигура во борбата на косовските Албанци за независност од Белград, во септември му беше дијагностициран рак, но тој избра да продолжи да ја извршува функцијата.
Во соопштението од неделата генералниот секретар на ОН, Кофи Анан, искажа пофални зборови за Ругова, за неговото „вистинско водство“ и за заложбите за мирно решение за Косово. Тој ги повика партиите на етничките Албанци да останат обединети и да го одржат наследството на Ругова за мир, во време кога започнува процесот на решавање на конечниот статус на покраината. Марти Ахтисари, специјалниот претставник на Анан за разговорите во врска со статусот, даде слична таква изјава. 
Косово прогласи петдневна жалост, што значи дека закажаниот почеток на директните разговори в среда помеѓу делегациите од Приштина и Белград во Виена, најверојатно, ќе биде одложен. Претседателот на косовскиот парламент, Неџат Даци, се очекува да биде наименуван за вршител на должноста претседател. (Политика - 22/01/06; Косова лајв, веб-страница на ОН, Танјуг, АП, АФП, Ројтерс, ББС, СНН, РТС - 21/01/06)
