23/06/2006
Од Игор Јовановиќ за Southeast European Times во Белград – 23/06/06
Министрите за надворешни работи на Србија и Црна Гора, Вук Драшковиќ и Миодраг Влаховиќ, во четвртокот (22-ри јуни) потпишаа протокол за воспоставување на целосни дипломатски врски помеѓу двете земји и рекоа дека ќе продолжат да работат на подобрување на врските. 
„Политичките партии, властите, опозицијата, изборите, победата, поразот, па дури и животот, се минливи категории. Извонредните односи помеѓу Србија и Црна Гора мора да бидат неминливи. Ништо не смее да фрли ни најмала сенка врз она што Србите и Црногорците, Србија и Црна Гора, отсекогаш биле еден за друг“, рече Драшковиќ по потпишувањето на протоколот. 
Влаховиќ, кој се наоѓа во прва официјална посета на Србија откако Црна Гора стана независна, рече дека бил „почестен со потпишувањето на документот кој има неоспорна историска важност“. 
Српската влада се согласи да ја признае независноста на Црна Гора на 15-ти јуни, десет дена откако парламентот ја потврди сопствената независност на Србија. Црна Гора стана независна држава по референдумот на 21-ви мај. 
Драшковиќ рече дека Србија и Црна Гора ќе разменат амбасадори што е можно побргу, додавајќи дека тој и Влаховиќ се согласиле да се почитуваат принципите на реципроцитет. 
„Црна Гора и Србија се повторно заедно во оној капацитет и на оној начин кој им овозможува да бидат еднакви и да бидат на располагање еден на друг, како што било отсекогаш во историјата“, рече Влаховиќ. 
Во четвртокот знамето на Србија и Црна Гора беше официјално спуштено пред седиштето на ОБСЕ во Виена и беше заменето со српско знаме. Истовремено, беше подигнато знамето на Црна Гора, која стана 56-тата членка на организацијата. 
Членството на Црна Гора беше потврдено на состанокот на Постојаниот совет на ОБСЕ, со кој претседаваше белгискиот амбасадор Бертранд де Кромбруге, кој го повика претставникот на Црна Гора да заземе место меѓу претставниците на другите земји. 
Советот за безбедност на ОН препорача Црна Гора да стане 192-рата членка на оваа светска организација. Генералното собрение се очекува да гласа за ова следната недела и дипломатите велат дека се очекува рутинско одобрување. Со тоа Црна Гора стана првата нова членка на ОН од 2002 година досега, кога беше примен Источен Тимор. 
