13/04/2006
Од Марина Стојановска за Southeast European Times во Скопје -- 13/04/06
Македонската министерка за надворешни работи, Илинка Митрева, во вторникот (11-ти април) ја започна дводневната посета на седиштето на ЕУ во Брисел, каде што се состана со шефот за безбедност на ЕУ, Хавиер Солана, и со комесарот за правда, слобода и безбедност, Франко Фратини. Разговорите се фокусираа, помеѓу другото, и на олеснувањето на визните ограничувања за македонските граѓани. 
Минатиот месец Македонија стана првата земја во Западен Балкан што оствари конкретни разговори со Брисел за олеснување на условите за патување, особено за студентите, професорите, истражувачите и бизнисмените. 
„Дијалогот што треба да резултира со либерализација на визниот режим за одредена категорија граѓани веќе започна“, рече претставникот на Министерството за надворешни работи, Емил Киријас. „Процесот ќе продолжи и ние ќе продолжиме со исполнувањето на нашите обврски поинтензивно.“ 
Со цел да ја смири загриженоста на ЕУ во врска со евентуалниот масовен прилив на луѓе во земјите-членки на блокот, Македонија издава нови биометрички пасоши, преговара за договори за реадмисија со земјите-членки на ЕУ и ја зајакнува граничната контрола. 
Според министерот за внатрешни работи, Љубомир Михајловски, подготвителната разлика за компјутерската мрежа на граничните премини е скоро завршена. Што се однесува до договорите за реадмисија, рече тој, Македонија потпиша такви договори со седум земји-членки на ЕУ. Министерството за надворешни работи вели дека мометно се работи на договорите со преостанатите 18 земји-членки на Унијата.
„Подготовките за издавање на нови биометрички пасоши - што ќе бидат целосно во согласност со европските стандарди - е исто така во тек“, рече Михајловски, додавајќи дека првите такви пасоши ќе бидат издадени во ноември. 
И покрај тоа што Европската комисија (ЕК) ги наведе визните олеснувања помеѓу точките на агендата за Западен Балкан, властите оваа недела истакнаа дека овој процес нема да се случи преку ноќ. 
„Мора да има конкретни резултати од страна на Македонија во овие прашања за да се оди напред со визните олеснувања“, извештајот на ДТТ-нет го цитираше портпаролот Фратини од состанокот во средата со Митрева. Во март претседателот на ЕК, Жозе Мануел-Баросо, му напиша писмо на македонскиот премиер Владо Бучковски, предупредувајќи дека „за да се изнесе ова прашање, основно е да се постигне понатамошен напредок во реформите, особено во областа на владеењето на првото“, се вели во извештајот.
