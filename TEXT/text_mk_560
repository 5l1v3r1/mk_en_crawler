17/09/2004
(Разни извори - 10/09/04 - 17/09/04) 
Мисија на ММФ допатува во Турција со цел да ги процени последните економски случувања и мерки поврзани со структурните реформи. Турција се подготвува да потпише нов тригодишен стенд-бај аранжман со Фондот. 
*** 
Босна и Херцеговина (БиХ) и Русија се согласија да ги решат прашањата поврзани со нивните взамни долгови во следните шест месеци. БиХ има долгови од времето на војната во висина од 44,3 милиони евра за набавки на гас од Русија, додека Русија й должи на БиХ 102,5 милиони евра - дел од советскиот долг кон поранешна Југославија. 
*** 
Хрватскиот министер за економија, Бранко Вукелиќ, објави дека Русија има намера да го подмири својот долг кон Хрватска од времето на Советскиот Сојуз до крајот на 2004 година. Се очекува претставниците на двете влади да потпишат договор за подмирување на долгот од 151,4 милиони евра во следните неколку недели, рече тој. Исплатата, најверојатно, ќе биде во вид на опрема за термоцентралите и за изградба на гасовод, како и во вид на два противпожарни авиони БЕ-200. 
*** 
Европската инвестициона банка ќе обезбеди 2,4 милиони евра за финансирање на проектот за проширување и модернизација на албанското пристаниште Драч. Средствата ќе бидат искористени за купување на патнички кран со капацитет од 120 тони. Вкупната вредност на проектот се проценува на 17 милиони евра. 
*** 
Кипар се надева дека ќе го намали буџетскиот дефицит и ќе й се приклучи на еврозоната до 2008 година, објави на 13-ти септември кипарскиот министер за финансии, Макис Керавнос. Тој повика на усвојување на планот за штедење утврден во кипарскиот пакет за приближување кон ЕУ, за намалување на буџетскиот дефицит на 2,9 отсто од БДП до крајот на 2005 година и запазување на лимитот на ЕУ од 3 отсто. 
*** 
ММФ го објави заклучниот извештај од својот Член IV на консултации 2004 со Грција, барајќи од Владата веднаш да преземе дејства за решавање на предизвиците кои резултираа од трошоците поврзани со Олимпијадата. Конкретно, Фондот повика на сигурна фискална консолидација, политика за поттикнување на агрегатната понуда, како и подобро корелирање на реалните плати со продуктивноста за да се помогне во обновувањето на конкурентноста. 
*** 
Италија ќе й додели на Србија финансиска помош во висина од 65 милиони евра во рамките на новата програма за економска соработка. Средствата ќе бидат искористени за поддршка на здравството, енергетскиот, образовниот сектор, заштитата на животната средина, земјоделството и изградбата на социјални станови. 
*** 
Македонската Влада ќе го разгледа предлогот за ревизија на државниот буџет за 2004 година на една од своите следни седници, изјави министерот за финансии, Никола Поповски. Тој ја опиша погрешно оценетата висина на инфлацијата како главна причина за коригирањето. Наместо првично очекуваната инфлација од 2,8 отсто, годишната инфлација за 2004 година ќе остане на околу 0,5 отсто. 
*** 
Бугарското Министерство за финансии и мисијата на ММФ ги продолжија разговорите за реализирањето на буџетот за 2004 година и за предлог-буџетот за 2005 година. Се работи за владиниот план за зголемување на минималната плата од 25 отсто во 2005 година, на што Фондот се спротивствува. Ако не биде постигнат договор, во декември ќе бидат преземени натамошни напори.
