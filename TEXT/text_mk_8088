01/02/2013
Игор Јовановиќ за Southeast European Times во Белград – 01.02.13
Српските граѓани сè повеќе им веруваат на државните институции и нивниот капацитет за борба против корупцијата откако новата влада дојде на власт во јули 2012 година, според неодамнешната анкета на јавното мислење.
Белградскиот Центар за слободни избори и демократија и УНДП ја организираа анкетата, која вклучи репрезентативен примерок од 597 граѓани.
Триесет и два проценти рекле дека владата добро се бори против корупцијата – што е два пати повеќе во споредба со анкетата од јуни 2012 година, кога на власт беше владата на Демократската партија.
Една четвртина од анкетираните рекле дека веруваат оти корупцијата е намалена, додека 41 отсто сметаат дека корупцијата ќе се намалува и понатаму оваа година.
Минатата година повеќе од 70 отсто од граѓаните рекоа дека Србија се движи во погрешна насока, во споредба со 45-те проценти сега.
„Не сме имале вакви оптимистички резултати со години. Значителен број од граѓаните ја променија својата перцепција за корупцијата и сега имаат далеку попозитивно мислење“, рече за SETimesМарко Благојевиќ, програмски директор на Центарот за слободни избори и демократија.
Благојевиќ рече дека зголемената поддршка на владата се случи откако властите почнаа да испитуваат неколку големи корупциски афери, вклучително и случајот на државната Агробанка, каде што властите се сомневаат дека се проневерени 300 милиони евра.
Во рамките на истрагата поранешните министри Оливер Дулиќ и Саша Драгин се соочуваат со обвиненија за корупција, а српскиот магнат Мирослав Мишковиќ беше уапсен и моментно се наоѓа во притвор.
Антикорупциските активности во Србија ги предводи вицепремиерот Александар Вучиќ. Набргу по формирањето на владата, Вучиќ стана шеф на канцеларијата за координација на безбедносните служби, формирајќи специјален полициски тим за решавање на случаите на корупција на високо ниво.
„Важно е што успеавме да ја промениме перцепцијата на луѓето за тековната борба против корупцијата во српските институции, барем малку ... Мислам дека добро работиме, иако знам дека нашето општество е општество на скептици“, рече Вучиќ.
Вучиќ рече дека наскоро ќе бидат усвоени 11 нови закони потребни за систематско потиснување на корупцијата.
Вилијам Инфанте, координатор на ОН во Србија, исто така, го поздрави успехот.
„Србија се движи во вистинската насока. Владата покажа дека е објективна и не е селективна во борбата против корупцијата. Тоа е она што ние го сакаме, да има нулта толеранција за корупцијата и да нема заштитени поединци“, рече Инфанте.
Добрите резултати се само почеток во долгата борба што следи, според Зоран Стоиљковиќ, претседател на српската Антикорупциска агенција.
„Ова е олеснување, но исто така и индикатор за правецот по кој властите треба да продолжат“, рече Стоиљковиќ за SETimes.
Скоро две третини од анкетираните рекле дека политичките партии се најкорумпирани институции, по што следат здравствените организации и судовите.
Граѓаните се чинат задоволни од остварувањата на владата досега.
„Пред Вучиќ, никој не се осмелуваше да го допре Мишковиќ. Мислам дека неговото апсење покажува оти нема недопирливи и дека многумина сега се тресат за она што го правеле во изминатите неколку години“, рече за SETimesДаница Вукојчиќ, студентка од Белград.
