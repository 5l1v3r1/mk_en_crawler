28/04/2009
TИРАНА, Албанија -- Властите на Балканот во понеделникот (27-ми април) објавија серија мерки против ширењето на свинскиот грип. Вирусот, првпат откриен во Мексико, веќе стигна во САД, Нов Зеланд и некои делови од Европа и од истиот веќе починаа повеќе од 100 луѓе. Албанскиот Институт за јавно здравје во понеделникот побара од здравствените институции и пограничните власти да бидат во состојба на готовност.
Во Босна и Херцеговина (БиХ), директорот на Ветеринарната служба, Драго Недиќ, објави дека земјата не увезува свински производи од Мексико и рече дека тој е во постојан контакт со ветеринарните служби во соседна Хрватска и Србија. Бугарските власти објавија дека иако сé уште не постои директна закана, властите се во постојан контакт со Светската здравствена организација и внимателно ја следат ситуацијата. 
Во меѓувреме, во Хрватска, властите ја засилија контролата на аеродромите. Патниците што доаѓаат со летовите од САД и Мексико, задолжително се проверуваат. Министерството за надворешни работи ги советуваше хрватските државјани да избегнуваат патување за Мексико, а истата порака ја упатија и романските власти.
Министерството за здравство во Грција доби инструкции внимателно да ги следи сите странски државјани што доаѓаат од регионите зафатени од грипот. Македонскиот министер за здравство, Бујар Османи, рече дека неговата земја не регистрирала случај на свински грип досега.
Во Србија, властите забранија увоз на свинско месо и свињи и им препорачаа на оние што патуваат за САД или Мексико да внимаваат на симптомите.
Турското Министерство за здравство подготви патоказ со мерки за заштита на јавноста, вклучително и подобри контроли на аеродромите. (Топ ченал, Шекули, Клан, Њус 24, Медифакс, Агерпрес, Ксинхуа, Новините, БНР, РТРС, БТА, Макфакс, МИА - 27/04/09)
