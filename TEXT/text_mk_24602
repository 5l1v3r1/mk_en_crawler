09/06/2009
БАЊА ЛУКА, Босна и Херцеговина (БиХ) -- Високиот претставник Валентин Инзко и премиерот на Република Српска Милорад Додик се состанаа во понеделникот (8-ми јуни), на разговори околу политичката ситуација во БиХ. Тие се согласија дека сите преостанати прашања во врска со државниот и воен имот треба да се решат што е можно поскоро. Двајцата го поздравија одобрувањето минатата недела од страна на Советот на министри на БиХ на законите потребни за постигнување визна либерализација со ЕУ. Тие, исто така, разговараа за состанокот следната недела на водачите на трите најголеми политички партии во БиХ.
Во другите вести од понеделникот, Канцеларијата на високиот претставник објави дека Инзко го разрешил Химзо Ѓонко, полицискиот комесар на округот Херцеговина-Неретва. Ова е првпат Инзко да ги искористи своите Бонски ингеренции откако дојде на функцијата во март. Ѓонко беше сменет од неколку причини, вклучително и поради, наводно, поднесување фалсификувани документи во врска со своето работно искуство, кога аплицирал за работното место. Инзко рече дека Ѓонко, исто така, им се заканувал на политичките противници со кривично гонење и ги убедувал другите луѓе физички да му се закануваат на заменик високиот претставник Рафи Грегоријан. Ѓонко ги негира сите обвиненија. Инзко, исто така, го разреши Радислав Јовичиќ, полициски службеник во Државната агенција за истраги и заштита (СИПА), од функцијата. Тој, наводно, го користел персоналот и ресурсите на СИПА за да ги следи претставниците на меѓународната заедница. (РТС, Дневни аваз, Фена, Срна, Pincom. info, БХРТ, ОХР - 08/06/09)
