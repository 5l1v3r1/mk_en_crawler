09/06/2009
Вашингтон е многу охрабрен од напредокот постигнат во напорите за нормализирање на врските меѓу Tурција и Ерменија, рече американскиот државен секретар Хилари Клинтон во петокот (5-ти јуни), по состанокот со турскиот министер за надворешни работи, Ахмет Давутоглу. Тој й се заблагодари на американската администрација за нејзината поддршка и рече дека постигнувањето просперитетен и мирен кавкаски регион е еден од главните приоритети на Турција. 
*** 
Францускиот претседател Николас Саркози во понеделникот (8-ми јуни) рече дека независноста на Косово е неповратна. „Изборот на целиот Балкан, заедно со Косово, треба да биде членството во ЕУ“, рече Саркози по состанокот со премиерот Хашим Тачи во Париз. Саркози истакна дека Франција и понатаму го поддржува Косово на неговиот пат кон ЕУ. 
*** 
 Maкедонијa и Србијa ги објавија плановите за отворање три дополнителни погранични премини меѓу двете земји до средината на 2010 година, објавија медиумите во петокот (5-ти јуни). Темелите на новиот премин беа поставена минатата недела, во близина на селото Лојане, во Македонија. Изградбата на новите премини беше објавена во 2003 година, но процесот беше блокиран поради административни пречки. 
*** 
Високиот претставник во Босна и Херцеговинa (БиХ) Валентин Инзко во средата (3-ти јуни) во Рим се состана со италијанскиот министер за надворешни работи, Франко Фратини, на разговори околу актуелната политичка ситуација во БиХ. Инзко рече дека дијалогот и компромисот меѓу етничките групи се неопходни за напредокот на земјата. Тој додаде дека неговата цел е да ја трансформира Канцеларијата на високиот претставник во Канцеларија на специјалниот претставник на ЕУ.
*** 
 Aлбанскиот претседател Бамир Топи се состана со својот македонски колега Ѓорге Иванов во пристанишниот град Драч на 2-ри јуни. Топи побара од Иванов да го вклучи Косово на политичката агенда, да ги здружат регионалните проекти и состаноците за зајакнување на соработката на Западен Балкан, како и да ги зголемат шансите на регионот за пристапување во ЕУ. Неколку дена претходно односите меѓу Косово и Македонија се заладија, откако косовскиот претседател Фатмир Сејдиу ја откажа планираната посета на Скопје.
 (Разни извори -- 02/06/09-09/06/09)  
