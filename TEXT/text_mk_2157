16/06/2005
Од Светла Димитрова за Southeast European Times во Софија -- 06/16/05
Европската комисија против расизмот и нетолеранцијата (ЕКРН) при Советот на Европа (СоЕ) го објави новиот извештај во кој од властите во Загреб се бара да вложат понатамошни напори за осигурување на враќањето на бегалците и раселените лица. И покрај тоа што експертската комисија подготви национална стратегија против дискриминацијата, „проблемот во врска со добивањето на државјанство со кој се соочуваат лицата кои не се Хрвати по потекло, а живеат во земјата долго време, сé уште не е целосно решен“, се вели во соопштението за јавност на ЕКРН. „Останува да се направи значителен напредок во врска со враќањето на бегалците и раселените лица, особено во врска со домувањето.“ 
Во извештајот, конкретно, се наведува континуираното меѓуетничко насилство и расистичките напади, немањето цивилни и административни правни одредби за забрана на дискриминацијата, немањето комисија која би била задолжена за борба против расизмот, како и сé уште незадоволителното ниво на нетолерантност во медиумите. Помеѓу другите мерки, ЕКРН бараат од властите да ги зајакнат соодветните кривични закони, да го зголемат спроведувањето на постојните закони, да преземат мерки кон усвојување на имиграциона политика и поефикасно да работат на заштитата на правата на лицата што бараат азил и бегалците.
Претходно овој месец, претставникот на генералниот секретар на ОН за човекови права на внатрешно раселените лица, исто така, побара од Загреб да се посвети на проблемите со кои се соочуваат раселените лица. И покрај тоа што ја пофали Хрватска за нејзиниот напредок во осигурувањето на враќањето на српските бегалци во нивните домови од пред војната, Валтер Калин ја наведе и „релативно малата група случаи која останува и по значителната инвестиција на владата“. 
Конфликтот во Хрватска во периодот 1991-1995 година принуди повеќе од 500.000 лица да ги напуштат своите домови, според извештајот на АП. И покрај тоа што повеќето хрватски бегалци оттогаш се вратија, сé уште има илјадници Срби што живеат како внатрешно раселени или во егзил во Босна и Херцеговина (БиХ) или во Србија, во очекување на трајно решение. 
За време на тридневната официјална посета на Хрватска, Калин се состана со претседателот Стипе Месиќ, премиерот Иво Санадер, народниот правобранител и официјални претставници на Советот за националните малцинства, меѓународните агенции и невладините организации. Тој, исто така, отпатува во источнославонскиот регион на Хрватска за да ги посети внатрешно раселените лица. 
„Претседателот и премиерот јасно ми дадоа до знаење дека сакаат да ги решат тешките прашања предизвикани од масовното раселување на населението во конфликтите во 1990-тите“, рече Калин, изразувајќи пофалби за властите во врска со нивната политичка волја да се справат со проблемот. 
Сепак, клучниот заклучок од оваа посета е дека владата мора да вложи конечен здружен напор за решавање на преостанатите прашања.
Според Калин, Загреб треба да ги направи потребните практични чекори за да може „меѓународната заедница да ја тргне Република Хрватска од листата на земји во светот каде што маките на внатрешни раселените лица се причина за ваква загриженост“. 
