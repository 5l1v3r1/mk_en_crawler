07/04/2006
(Девет часот, Макфакс, бугарска влада - 06/04/06; AП, ДТТ-НЕТ, ЕУРОПА, Ромпрес, ФЕНА - 05/04/06; Ројтерс, ЕУполитикс - 03/04/06)
На самитот во Букурешт, премиерите на осумте земји од Југоисточна Европа во четвртокот се согласија за воспоставување на единствена зона на слободна трговија со проширување и модернизација на постојниот Централноевропски договор за слободна трговија (ЦЕФТА). До крајот на годинава процесот се очекува да резултира со потпишување на единствен Договор за регионална трговија (ДРТ), кој ќе ги замени големиот број договори за слободна трговија помеѓу земјите од ЈИЕ. 
На самитот учествуваше романскиот премиер Калин Попеску Таричеану, чија земја оваа година претседава со ЦЕФТА. Тој беше придружуван од бугарскиот и хрватскиот колега, Сергеј Станишев и Иво Санадер, чии земји се единствените други членки на ЦЕФТА. Бугарија и Романија е можно да излезат од пактот на почетокот од 2007 година, кога треба да пристапат во ЕУ. 
На состанокот присуствуваа и премиерите на Албанија, Сали Бериша, на Босна и Херцеговина, Аднан Терзиќ, на Македонија, Владо Бучковски, на Молдавија, Василе Тарлев, на Црна Гора, Мило Ѓукановиќ, и на Србија, Воислав Коштуница. Шефот на УНМИК, Сорен Јесен-Петерсен, го претставуваше Косово на состанокот што го организираа Таричеану и Ерхард Бусек, специјалниот координатор на Пактот за стабилност на Југоисточна Европа. 
Иницијативата е поддржана и од ЕУ, која во Букурешт ја претставуваше комесарот за проширување, Оли Рен, и комесарот за трговија, Питер Менделсон. Австрискиот канцелар Волфганг Шисел, чија земја моментно претседава со ЕУ, исто така, присуствуваше на состанокот. 
Од 2001 година досега земјите во регионот потпишаа вкупно 31 билатерален договор помеѓу себе. Единствениот ДРТ ќе ги консолидира билатералните трговски концесии во постојните договори, преку кои се либарализираат повеќе од 90 отсто од трговијата во регионот, вклучувајќи ја и скоро целата трговија на индустриски производи. 
Покрај проширувањето на ЦЕФТА со цел да се покријат сите земји во регионот, ДРТ ќе ја модернизира трговијата, додавајќи нови одредби за хармонизирање на правилата и регулативите, се кои ќе се подобри решавањето на споровите, трговијата во услугите и заштитата на интелектуалната сопственост. 
Трговијата во регионот е зголемена за 33 отсто во периодот помеѓу 2001 година, кога изнесуваше вкупно 2,7 милијарди евра и 2004 година, кога достигна 3,5 милијарди евра, според бројките на Европската комисија. Истовремено, трговијата со остатокот од светот достигна раст од 21 отсто - од 30,2 милијарди евра во 2001 година на 36,4 милијарди во 2004 година. 
Трговијата помеѓу земјите од ЈИЕ и ЕУ се зголеми од 52 милијарди евра во 2001 година на 79,8 милијарди евра во 2005 година, бележејќи раст од 53 отсто. 
ДРТ се очекува да ја зајакне трговијата во регионот и да ги поттикне потребните инвестиции. 
„Оваа иницијатива им помага на земјите да се подготват за економската соработка која претставува неодделив дел од членството во ЕУ“, рече Рен пред состанокот во четвртокот. „Таа претставува и извонреден пример за тоа како регионалната соработка станува реалност, и претставува добра основа за економската соработка во подготовките за членство во ЕУ.“ 
