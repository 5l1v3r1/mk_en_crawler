11/03/2009
АНКАРА, Турција -- Обвинителството во вторникот (10-ти март) го подигна своето второ обвинение во контроверзниот случај на Ергенекон во судот во Истанбул, објавија медиумите. Новото обвинение товари 56 лица за наводен заговор за соборување на владата на владејачката Партија на правдата и развојот. Локалните медиуми објавија дека двајца пензионирани генерали, Сенер Ерујгур и Хурсит Толон, се меѓу обвинетите. Полицијата ги уапси минатата година, но ги ослободи поради лошата здравствена состојба. Новото обвинение вклучува точки за обид за соборување на владата, поттикнување вооружени немири и поседување експлозиви и тајни државни документи. Во него, исто така, се тврди дека осомничените имале врски со забранети групи како што е Курдистанската работничка партија (ПКК) и Хезболах во 1980-тите. Второто обвинение значи дека 133 лица сега се обвинети дека й припаѓале на групата Ергенекон. Судењето на првите 86 обвинети започна во октомври.
Во другите вести од вторникот, тројца членови на ПКК им се предадоа на турските безбедносни сили во градот Силопи, во југоисточната провинција Сирнак, објавија медиумите. Тројцата избегале од камповите на ПКК во северен Ирак. (Сабах, Јени Сафак - 11/03/09; Новинска агенција Анадолу, Хуријет, СНН Турк, АФП, Ројтерс, ДПА, Ксинхуа - 10/03/09)
