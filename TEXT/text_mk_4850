29/09/2009
Од Есра Ердуран за Southeast European Times во Анкара -- 29/09/09
Пожарите се број еден закана за пошумените области во Турција, при што главен виновник е човечкото невнимание. Повеќе од седум милиони луѓе живеат во или околу пошумените области, поради што е потешко да се заштитат шумите во Турција повеќе од која било друга земја.
Според извештајот на Европската комисија, повеќе од 2.135 шумски пожари се случија во Турција минатата година. Вкупно повеќе од 29.700 хектари земјиште беше опустошено од пожарите, од кое 23.577 хектари беше шумско земјиште. 
Владата презема чекори. Таа организираше кампањи за подигање на јавната свест и се залага за изготвување системи за рано предупредување, како и методи за брзо гаснење на пожарите.
Изградени се повеќе од 700 кули за детектирање пожари, а формирани се и тимови да ги следат шумите 24 часа на ден, како превентивна мерка. Изградени се базени и езерца за пожари, како помош во областите каде што снабдувањето со вода е недоволно.
Од 2007 година турскиот Генерален директорат за шумарство го контролира распоредувањето на сите булдожери, камиони за пожари, хеликоптери и авиони кои го користат системот за следење на возилата.
Генералниот директорат за шумарство, кој е припоен кон Министерството за животна средина и шумарство, објави дека иако Турција трпи штета од големите шумски пожари, и високо се рангира меѓу другите европски земји од тој аспект, таа, исто така, постигна успех во напорите за спречување на шумските пожари. 
„Статистичките податоци од последните пет години откриваат дека Турција, исто така, се рангираше на првото место во борбата против шумските пожари“, соопшти канцеларијата за врски со медиумите на овој директорат.
Сојузот на шумски кооперативци (ОР-КООП) е невладина организација која ги претставува селаните и работници што живеат во шумите. Според нејзиниот претседател, Џафер Јуксел, овие селани имаат обврска да си ја одиграат својата улога во борбата со ова зло.
„Не смееме да заборавиме што значат шумите за оние што живеат во нив или во нивна близина; шумите се нивниот дом, нивното единствено наследство и единствен начин за заработка“, рече Јуксел. „Државата не им дава надоместок за нивната штета, ниту, пак, им обезбедува помош на оние селани чии домови изгореа“, додаде тој. 
Делумно пополнувајќи ја дупката во државната помош, ОР-КООП им плаќа околу 1.700 евра на оние кои ги загубиле своите домови во шумските пожари.
Според Јуксел, некои го користат уништувањето за профит, за сметка на селаните и нивниот начин на живот.
„Гледаме несреќни примери кога државата дозволува градење на обезшумено земјиште, наместо да ја обнови областа. Поранешните шуми станаа туристички центри и селаните сигурно не се вистински сопственици на ова земјиште и не профитираат од ваквите приходи на туристичките капацитети“, рече тој. 
Според цифрите на Државниот институт за статистика, населението во Турција е двојно зголемено до 1970 година, но населението во шумските села е намалено за 11 отсто. 
Шумските пожари опустошија поголем дел од Анталија и околниот крајбрежен регион, вредна туристичка област.
