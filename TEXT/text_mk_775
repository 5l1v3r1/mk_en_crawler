14/08/2006

Петте најголеми комерцијални банки во Aлбанија инсталираа специјален софтвер со помош на кој ќе се откриваат случаите на перење пари. Истиот овозможува проверка на сомнителните трансакции за брзо време, со што ќе се намалат доцнењата во испитувањето на сомнителните сметки. Министерството за финансии вели дека очекува софтверот да биде инсталиран во сите банки во земјата до крајот на годинава.
*** 
Бугарскиот ИТ сектор го имаше своето најголемо досега зголемување на платите во земјата -- во просек за 20 отсто -- во текот на 2005 година, според истражувањето спроведено од страна на АИМС Хјуман капитал. Во некои случаи, платите се зголемија за 90 отсто. Истражувањето покажа дека ИТ претставува најдинамичниот сегмент на пазарот во Бугарија. 
*** 
ДСЛ и кабелските брзи конекции ги користат околу 34 отсто од Романците, 20 отсто од Хрватите и 15 отсто од турските корисници на Интернет, според регионалното истражување на Европската комисија. Во Босна и Херцеговина, пак, само 8 отсто од корисниците имаат вакви конекции. Истражувањето покажува дека квалитетот на Интернет услугите зависи од либерализацијата на домашниот пазар на телекомот, додека романскиот целосно отворен пазар значително придонесува за поширокото користење на брзите конекции таму. 
*** 
Истакнатиот српски генетичар Миодраг Стојковиќ ги откри плановите за отворање на нова клиника за ин витро оплодување и центар за истражување на матичните ќелии и регенеративната медицина во Белград. Тој рече дека институцијата е можно да биде отворена уште во септември, откако ќе добие дозвола од српските власти. Италијанското фармацевтско претпријатие „Синтофарм“ е партнер во проектот и ќе инвестира 3 милиони евра во опрема. 
*** 
„Симантек“, „Софос“, ЕСЕТ и „Тренд Микро“ имаа половина од целокупната продажба на антивирусниот софтвер во Хрватскa во 2005 година, според податоците на ИДЦ Адријатикс. Сé на сé, вредноста на ИТ пазарот на безбедносни решенија во Хрватска изнесуваше 13 милиони евра минатата година, според овие аналици. Во меѓувреме, хрватското претпријатие за антивирусен софтвер Ф-Секјур објави дека направило специјална програма за мобилните телефони. Претпријатието се надева дека ќе стекне поголем удел во домашниот пазар, со оглед на тоа што 208.000 Хрвати користат Интернет преку своите мобилни телефони. 
*** 
Бугарското Mинистерство за државна администрација на 7-ми август објави дека јавната администрација ќе купи 12.000 нови Мајкрософт лиценци. Настрана од ова, на администрацијата й се потребни 2.000 лиценци за MS Windows Server Standard, како што соопшти министерството. 
(Разни извори – 04/08/06 – 11/08/06)
