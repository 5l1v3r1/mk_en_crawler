08/07/2010
ATИНА, Грција -- Десетици летови низ Грција се откажани во четврток (8-ми јули) поради генералниот штрајк против пензиските и социјалните реформи на владата. Штрајкот, шести од почетокот на годинава, ќе го парализира и јавниот транспорт, некои пристаништа и железници. Болниците ќе ги примаат само итните случаи. Нема да има ниту информативна содржина, бидејќи и новинарите штрајкуваат. Штрајкот се совпадна со гласањето во парламентот за контроверзните реформи кои ќе ги намалат пензиите и ќе ја зголемат возрасната граница за пензионирање. Предлог-законот се очекува да биде усвоен, бидејќи владејачката партија ПАСОК има мнозинство од седум места. Доцна во средата парламентот ја усвои легислативата на првата расправа. Вкупно 159 од 190 пратеници на ПАСОК гласаа за истата.
Претходно истиот ден, Европската комисија ги објави заклучоците на првата мисија на претставниците на ЕУ, ММФ и Европската централна банка (ЕЦБ) во земјата минатиот месец. Во извештајот се заклучува дека Атина е на добар пат, но се предупредува дека високата инфлација и понатаму претставува ризик и дека напредокот во здравствениот сектор се чини бавен. Експертите на ЕУ, ММФ и ЕЦБ ќе ја посетат Атина повторно, најверојатно подоцна овој месец, за да одлучат дали да ја ослободат втората транша од 110 милијарди евра од заедничкиот механизам за помош на ЕУ и ММФ. (AФП, Ројтерс, АП - 08/07/10; AНА-МПА, АП - 07/07/10)
