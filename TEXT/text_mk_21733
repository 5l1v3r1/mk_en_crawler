22/05/2008
БЕЛГРАД, Србија -- Коалицијата предводена од Српската социјалистичка партија (СПС) треба да ги прекине преговорите со Српската радикална партија (СРС) и коалицијата помеѓу Демократската партија на Србија (ДСС) и Нова Србија (НС), рече во средата (21-ви мај) Драган Марковиќ, водачот на Единствена Србија (ЈС). Помалиот партнер во коалицијата предводена од СПС рече дека преговорите за формирање владејачка коалиција треба да започнат со Демократската партија (ДС). Марковиќ особено ја критикуваше ДСС-НС за нејзината желба да го укине Договорот за стабилизација и асоцијација (ДСА) со ЕУ. СПС и нејзините помали коалициски партнери, ЈС и Партијата на обединетите пензионери на Србија, во четврток ќе разговараат за тоа што понатаму. Претседателот Борис Тадиќ во четвртокот започна засебни официјални консултации со сите партии кои освоија места на изборите на 11-ти мај. Тој ги одржува истите во својство на претседател, а не како водач на ДС. (Бета, РТС - 22/05/08; Taнјуг, Фонет, Б92 - 21/05/08)
