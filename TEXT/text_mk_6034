06/01/2011
(Блумберг, ФТ, Заман - 06/01/11; AП, Хуријет, Ксинхуа - 05/01/11; Њујорк тајмс, АП - 04/01/11; Њу Јуроп - 21/11/10)
Турција подготвува предлог-закон за забрзување на судскиот процес, рече во средата (5-ти јануари) министерот за правда, Садула Ергин, во време додека јавноста е лута поради ослободувањето на осомничените членови на милитантна група обвинети за тортура и убиство на голем број луѓе.
Измените на кривичниот законик, кои го ограничуваат на десет години времетраењето на притворот за осомничените за тероризам и криминал против државата, во очекување на конечната пресуда, стапија на сила на 1-ви јануари. Новиот закон, исто така, одредува максимален период на притвор од пет години, за повеќето други кривични дела.
Ова ја принуди владата да ослободи десетици осомничени оваа недела, вклучително и 18 припадници на исламистичка милитантна група, позната како турски Хезболах. Десетмина од нив беа осудени под обвинение за тортура и убиство на 188 лица и обид за воспоставување исламски државен поредок во турскиот, претежно курдски, југоисточен дел. Тие беа уапсени во 2000 година и беа осудени на доживотен затвор во декември 2009 година, но нивното жалбено судење е во тек.
Според турскиот закон, затвореникот е во притвор додека не биде издадена конечната пресуда од Врховниот апелациски суд, според истанбулскиот дневен весник Хуријет.
Турција одобри нов закон во обид за усогласување на својата легислатива со стандардите на ЕУ. 
„Спроведувањето на притворот пред судењето не е ограничено на околности кога е тоа строго неопходно во јавен интерес“, вели Европската комисија во својот последен извештај за напредокот во пристапувањето на Турција. „Дополнителна причина е пренатрупаноста на затворите ... Судиите не го користат ефикасно системот на условно ослободување.“ 
Ергин во средата истакна дека нема ограничување за периодите на апсење според турскиот закон, пред новите измени во кривичниот законик. 
„Ја донесовме оваа последна измена поради тоа што ситуацијата не й доликуваше на Турција“, рече тој. „Врховниот апелациски суд моментно ги претресува случаите што датираат од пред повеќе од пет години.“ 
Неговото министерство изготвува нов предлог-закон кој треба да ја забрза жалбената постапка и да ги скрати периодите на судење, турскиот дневен весник Заман ја цитираше неговата изјава. Новата легислатива ќе обезбеди зголемен број комисии и судии во Врховниот суд, за да им се олесни работата на високите судови. 
Моментно се потребни 1.622 дена, или скоро четири и пол години во просек за да се заврши еден судски процес, при што жалбениот процес трае околу 1.042 дена, истакна Ергин, додавајќи дека има многу случаи што чекаат со децении.
По донесувањето на новите регулативи за притворот, повеќе од 1.000 осомничени што моментно се наоѓаат во притвор, може да бидат веднаш ослободени, рече министерот. Мнозинството од нив ја чекаат конечната пресуда на Врховниот апелациски суд. 
„Проблем се долгите судења и препреките во Врховниот апелациски суд“, рече Бекир Боздаг, заменик-претседател на парламентарната група на владејачката Партија на правдата и развојот, за Заман.
„Повеќето од случаите во кои максималниот период за притвор на осомничените е надминат се моментно во Врховниот апелациски суд, а не во локалните судови“, додаде тој.
