20/12/2012
Светла Димитрова за Southeast European Times во Софија -- 20.12.12
Резултатите од истрагата за самоубиствениот бомбашки напад на бугарскиот аеродром во Бургас минатото лето се очекува наскоро да бидат објавени, информираше оваа недела бугарскиот министер за внатрешни работи, Цветан Цветанов.
Нападот од 18-ти јули беше извршен врз автобус со израелски туристи. Петмина од нив и возачот на автобусот, бугарски државјанин, загинаа во експлозијата. Најмалку 30 лица, претежно Израелци, беа повредени.
Никој не ја презеде одговорноста за нападот.
Софија објави дека нема да посочува ниту една организација или држава додека истрагата, која го вклучува и Интерпол, САД и другите евроатлански партнерски служби, не биде завршена.
Бугарските власти велат дека извршители се „три до четири лица“.
„Ниеден од нив не е Бугарин“, рече Цветанов во интервју за софискиот приватен радио канал Дарик радио во саботата (15-ти декември).
Осомничените пристигнале во Бугарија „околу 20 дена пред нападот“, софиската новинска агенција ФОКУС ја цитираше изјавата на министерот. Тие влегле во земјата од други земји-членки на ЕУ, патувајќи со легитимни пасоши. Но, користеле лажни пасоши кога се регистрирале во хотели, изнајмувале станови и автомобили во Бугарија.
Единствен документ за лична идентификација пронајден кај бомбашот-самоубиец беше лажна возачка дозвола. Иако инспекторите ги имаат неговите отпечатоци од прсти и неговиот ДНК профил, тие не успеаја да го идентификуваат.
„Откако ќе се идентификува напаѓачот, ќе можеме да ја објасниме целата шема“, рече бугарскиот премиер Бојко Борисов. 
Запрашан да прецизира кои се организаторите на нападот, Цветанов изјави за Дарик радио дека „Можат да се извлечат одредени претпоставки врз основа на сите информации до кои е дојдено досега“, но не објасни понатаму.
Бугарскиот експерт за безбедност и контратероризам Славчо Велков вели дека одговорот ќе биде познат кога ќе се разјаснат мотивите за нападот. Исто така, според него, треба да се утврди „дали се работи за чин на одмазда против Бугарија, а не Израел, но кој е извршен така да изгледа како цел да бил Израел“. 
„На крајот ќе знаеме кој стои зад нападот, откако ќе биде одговорено на прашањето ,зошто?’“, рече тој за SETimes.
Причините за тоа што меѓународните напори за идентификување на наводниот напаѓач досега се покажаа јалови може да се најразлични, рече Велков, истакнувајќи дека „е голема веројатноста“ осомничениот да не бил вистински бомбаш-самоубиец. Тој „бил најверојатно, платеник, кој бил ангажиран да го предаде експлозивот“. 
Покрај тоа, напорите за утврдување на идентитетот на осомничениот не се глобални. Потрагата се одвива во земјите каде што е присутен Интерпол, а каде што бугарските специјални служби, ЦИА и ФБИ можат да извршат проверки, смета Велков.
Велков вели дека според арапските експерти осомничениот бил „80 проценти Арап, најверојатно роден во Сирија, Либан, Алжир или Мароко. Откако ќе биде утврден неговиот идентитет, [службите] ќе почнат да ја бараат организацијата што го обучила или ангажирала“, рече тој. 
