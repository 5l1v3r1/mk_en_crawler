24/04/2006
Од Кристина Чук за Southeast European Times во Загреб -- 24/04/06
Преговорите на Хрватска за членство со ЕУ, започнати во октомври 2005-та година, продолжуваат според планот. Во моментов преговорите се наоѓаат во тест-фазата и поради тоа почнуваат да се појавуваат некои предизвици и проблематични сфери. 
На пример, на почетокот од овој месец, ЕУ издаде соопштение со кое ја предупредува Хрватска дека не успеала да ги отстрани пречките при купувањето на имоти од страна на граѓаните на ЕУ и на тој начин ја прекршува Спогодбата за стабилизација и асоцијација (ССА) со блокот. „Според протоколот за слободен капитал, ЕУ констатира дека Хрватска не ги почитува обврските кон ССА, кој им овозможува на граѓаните на земјите од ЕУ да купуваат недвижен имот во Хрватска“, се вели во официјалното соопштение од Брисел.
Ова е спорно прашање во Хрватска, каде многумина се плашат дека странските купувачи можат да ги разграбаат имотите што се за продавање, вклучувајќи ги и хрватските острови. Особено чувствителни емоции го опкружуваат регионот на Истра, кој беше дел од Италија во периодот помеѓу двете Светски војни.
Имајќи ја предвид потребата да се усогласат условите на ЕУ со домашните политички императиви, можат да се очекуваат пречки за време на тест-фазата, а тоа не е прв пат Хрватска да прими жалби. На пример, претставници на ЕУ влегоа во полемика околу државната кампања кој ги тера потрошувачите да „Купуваат хрватски производи“. Ваквата кампања, според претставниците на ЕУ, противречи со правилата на ЕУ за неправедно влијаење врз изборот на потрошувачот, дискриминирајќи ги странските производи и нарушувајќи го еднаквиот третман на производите на пазарот.
Хрватскиот случај потсетува на еден сличен во кој беше вмешана Ирска. Пред дваесет години, оваа земја се најде пред Европскиот суд на правдата поради кампањата „Да купуваме ирски производи“. Таа го изгуби случајот. Основниот правен проблем во двата случаи беше користењето на јавни средства за мешање во пазарната економија.
Хрватската стопанска комора призна дека кампањата „Купувајте хрватски производи“ не е во согласност со европските правила. Сепак, таа тврди дека Хрватска сеуште не е земја-членка на ЕУ и според тоа не е обврзана да го почитува acquis communitaire. Засега, велат од комората, владата има право да ја зголеми свеста на потрошувачите во поглед на хрватските производи.
Покрај тоа, вели претседателот на Комората Надан Видошевиќ, земјите-членки на ЕУ не се воздржуваат од промовирање на сопствените производи. „Работата е дека некои членки на унијата сеуште го прават тоа, само на различни начини“, тврди Видошевиќ.
Во секој случај, слободното движење на стоки е една од четирите слободи кои се предмет на тест-процесот на ЕУ. Другите се слобода на капиталот, лицата и услугите. Овие „четири слободи“ Брисел ги смета за основа на европскиот внатрешен пазар и според извештајот на ЕК од ноември 2005-та година, Хрватска треба да направи уште многу за да ги обезбеди истите. 
Од четирите, најголем напредок е забележан во слободното движење на капиталот. Како што забележа ЕК, Хрватската народна банка прави чекори за либерализација на издавањето на хартиите од вредност на домашниот пазар од страна на нерезиденти, инвестирање на нерезиденти во домашни хартии од вредност и инвестициски фондови, како и вложување на резиденти во странски хартии од вредност и инвестициски фондови. Мал напредок е постигнат во слободата на прекуграничната служба, додека пак хрватската законска регулатива треба да се регулира со цел да се исполнат условите за слободно движење на лицата, вклучувајќи го и недискриминирањето на работниците мигранти.
Друга сфера каде веќе се појавија проблеми за време на процесот на тестирање е усогласувањето на царинскиот режим на Хрватска со acquis communitaire. Земјата има вишок на работници вработени во граничната контрола и дури 1000 лица би можеле да ги загубат своите работни места кога процедурите ќе бидат доведени во согласност со правилата на блокот. Веднаш штом Хрватска добие членство, границите со Унгарија и Словенија нема повеќе да постојат во нивната сегашна форма, додека пак границите со Босна и Херцеговина (БиХ) и Србија-Црна Гора ќе формираат дел од надворешната граница на ЕУ. Она што ги усложнува овие промени се нерешените погранични прашања, вклучувајќи го и спорот околу Пиранскиот залив со Словенија.
Членството има потенцијални импликации за етничките Хрвати кои живеат во БиХ, како и во другите делови од бивша Југославија. Според Министерството за внатрешни работи на Хрватска, околу 12000 до 15000 етнички Хрвати годишно поднесуваат барање за државјанство во Хрватска, според актуелниот закон тие имаат право на тоа без оглед на тоа каде живеат. Оние што не се Хрвати, пак, можат да добијат државјанство само ако живеат во Хрватска најмалку 5 години.
Хрватите кои живеат во БиХ и во кое било друго место изразија загриженост дека би можеле да го изгубат двојното хрватско државјанство; меѓутоа, и ЕУ и Хрватска се обидуваат да ги убедат дека тоа нема да се случи.
За време на тест-фазата, ЕУ врши анализа на законската регулатива на земјата-кандидат со цел да го одреди нејзиното согласување со acquis-от, поглавје по поглавје. Аcquis -от, кој на почетокот се состоеше од 31 поглавје, беше повторно поделен на 35 поглавија за преговорите со Хрватска и Турција. Бидејќи проверката на индивидуалните поглавја заврши, отворен е патот за започнување на детални преговори. 
Тест-фазата веќе започна, а во некои случаи заврши, за поглавјата за науката и истражувањето; образованието и културата; јавните набавки; политиката за конкуренција правото на формирање и слободата на обезбедување на услуги; слободно движење на капиталот; развој на земјоделството и руралните средини; слободно движење на стоки; правдата, слободата и безбедноста; царината; интелектуалната сопственост; општествената сопственост и вработеноста; економската и монетарната унија; рибарството; сигурноста на храната, ветеринарната и фитосанитарната политика; политиката на претпријатијата и индустриската политика; финансиските услуги; и животната средина. Хрватските претставници очекуваат целиот процес на тестирање да заврши до октомври 2006-та година, за време на финското претседателство на ЕУ. 
