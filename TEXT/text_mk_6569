11/07/2011
(КНА, АП - 08/07/11; ББС, Ксинхуа, Гласот на Америка, АП, Заман, Алџезира, Фамагуста газете - 07/07/11)
Генералниот секретар на ОН, Бан Ки-мун во вторникот (7-ми јули) беше домаќин на новиот круг разговори меѓу кипарскиот претседател Деметрис Христофиас и водачот на кипарските Турци, Дервиш Ероглу, во Женева. По состанокот Бан рече дека ОН не успеаја да постигнат некој значаен напредок во тековните разговори за повторно обединување на поделениот остров.
„Некои важни области сé уште не се допрени“, рече Бан, но во исто време ги потврди напорите што двете страни ги прават за придвижување на преговорите од јануари, кога се одржа претходниот трилатерален состанок во Женева.
„Водачите се согласија да влезат во интензивен период на преговори за суштинските прашања кога ќе се вратат на островот“, истакна Бан, изразувајќи надеж дека „до октомври водачите ќе можат да објават дека има приближување за сите суштински прашања, и ние ќе се состанеме овој месец во Њујорк“.
„Ова ќе ги доближи кипарските преговори до нивниот завршок и ќе ми овозможи да дадам позитивен извештај пред Советот за безбедност на [ОН] во врска со ова прашање. Со тоа, исто така, ќе се создадат услови да можам да работам со страните на свикување финална, меѓународна конференција“, рече тој.
Грчката и турската заедница во Кипар ги продолжија своите директни разговори за повторно обединување во 2008 година. Главниот судир во разговорите е околу враќањето на сопственичките права на илјадници луѓе кои беа присилно избркани од своите имоти кога Кипар беше поделен во 1974 година. Другите проблеми се однесуваат на поделбата на енергијата, економијата, територијата и безбедноста, државјанството и членството во ЕУ.
Во својата прва реакција по состанокот, Христофиас рече дека кипарските Грци се подготвени да ги интензивираат разговорите и очекуваат кипарските Турци да водат политика во согласност со договорената основа на кипарските разговори, која ќе го отвори патот за продуктивен дијалог со цел постигнување решение за кипарскиот проблем. 
„Страната на кипарските Грци е подготвена да влезе во конструктивна дискусија за сите поглавја од кипарскиот проблем со страната на кипарските Турци во контекст на мировните разговори водени од ОН, со цел наоѓање сеопфатно решение кое повторно ќе го обедини островот“, додаде тој.
Турскиот министер за надворешни работи, Ахмет Давутоглу, во саботата се состана со Ероглу во турскиот дел од Никозија, на разговори околу резултатите на состанокот. По дискусиите Давутоглу изрази надеж дека договорот за повторно обединување на островот ќе биде факт пред Кипар да го преземе претседателствувањето со ЕУ во средината на 2012 година. 
„Ќе биде спротивно на европските вредности ако една страна биде изолирана, а другата страна се гледа како претставник на целиот остров за време на ова претседателствување. Тоа ќе биде уште една грешка“, рече Давутоглу. 
Според Давутоглу, договорот треба да се постигне до крајот на оваа година и по него треба да следат референдуми во двата дела на островот некаде во првите месеци на 2012 година, што ќе му овозможи на Кипар да го преземе „легитимното претседателство за да го претставува целиот остров“.
