02/12/2010
Од Александар Кристи-Милер за Southeast European Times во Истанбул -- 02/12/10
За повеќето жители на долината Икиздере, нивниот дом е едноставно „дар од Господ“. 
Но, прашањето како точно треба да се искористи овој дар, стана предмет на жестока кавга чии последици може да достигнат подалеку од нејзините шумски, планински падини во североисточната турска покраина Ризе.
На крајот од октомври, одборот за природна и културна заштита го забрани владиниот план за изградба 22 хидроелектрични брани во долината, одлучувајќи дека тоа е „заштитена зона“.
За еколошките и локалните здруженија кои се борат против проектите, ова се чинеше како решавачка победа. 
Но, само неколку дена подоцна, владата објави ревидирана верзија од предлог-законот за животна средина, кој, ако биде одобрен, некои екологисти стравуваат дека може да изложи на развој најмалку 80 отсто од клучните турски локалитети на биодиверзитетот -- вклучително и Икиздере.
Меѓу другото, новиот закон ќе го повлече статусот на повеќе од 1.000 „локалитети на природно богатство“, да ги укине надлежностите на локалните одбори како оној кој ја заштитува Икиздере, и да ја стави иднината на сите овие места под покровителство на новиот централен одбор во кој ќе доминираат бирократи, кои екологистите стравуваат дека ќе играат на музиката на владата.
„Овој чин има потенцијал да предизвика огромна и неповратна штета на природата“, рече за SETimes Енгин Јилмаз, директор на турската невладина организација „Здружение природа“. 
Предлогот поттикна 73 турски организации од граѓанското општество да се здружат за отпор. Истиот предизвика критики и од страна на Комисијата на ЕУ во нејзиниот извештај за напредокот на Турција за 2010 година, објавен минатиот месец, во кој истиот истакнува „загриженост“ во врска со заштитените локалитети. 
Комисијата го истакна влијанието што турските енергетски потреби може да го имаат врз животната средина. „Постои зголемена загриженост за негативните влијанија на потенцијално заштитените видови флора и фауна од изградбата нова водна и енергетска инфраструктура во источниот дел од земјата“, се вели во извештајот. 
Растечкото население и економија на Турција носат зголемена опасност за нејзиното пространо еколошко богатство. Населението доживува процут, со просечна возраст од 28 години. Нејзината економија -- која требаше да порасне за 7,3 отсто оваа година -- е најбрзорастечка во Европа, и втора само по Кина во Г20.
Нејзиното богатство на жив свет е подеднакво импресивно. Голем центар на миграциите на птиците, и лоцирана на точката во која се спојуваат три еколошки региони, земјата се гордее со скоро исто толкав број видови како и цела Европа заедно.
Ова богатство е рефлектирано во Икиздере, кое се рангира меѓу 200-те најважни еколошки долини во светот поради своето богатство на ретки или ендемични видови. 
„Долината е дар од Господ за народот“, рече Кадем Екси, жител и активист против браните. „Таа е зелена и прекрасна и ние сакаме следната генерација да може да го види тоа.“
Но, турската влада реагираше луто на одлуката за заштита. Премиерот Реџеп Тајип Ердоган ги обвини противниците за „блокирање на нашиот пат“.
„Не препорачувам уништување на природата, но Господ не насочува да ги користиме бенефициите од науката, информациите и истражувањето“, изјави тој за турските медиуми. „Ајде да извлечеме корист од овие елементи.“
Активистите стравуваат дека предлог-законот ќе го влоши, како што тврдат „судирот на интереси“ во турското Министерство за животна средина.
Министерот за животна средина, Вејсел Ероглу, го опиша откажувањето на браните Икиздере како „лудост“. Пред да дојде на сегашната функција, тој беше директор на Државните хидраулични работи, кое беше споено со министерството, кога тој го презеде во 2007 година.
„Очигледно постои судир на интереси“, рече Јилмаз. „[Eроглу] работи како неговата мисија да е градење брани и хидроелектрични проекти.“ 
Владата на крајот предвидува изградба на уште 1.000 брани само во североисточниот дел, проекти што тврди дека ќе донесат економска корист за осиромашениот регион. 
Во меѓувреме, некои жители на Икиздере стравуваат дека ползата може да биде привидна -- и може да ги лиши од повреден ресурс на долгорочен план.
„Убавината на природата може да привлече туристи“, рече Екси за SETimes. „Ако браните се изградат, ќе профитираат само енергетските претпријатија.“ 
