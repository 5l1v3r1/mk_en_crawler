23/02/2010
Од Пол Чикои за Southeast European Times во Букурешт -- 23/02/10
Социјалдемократската партија (ПСД) во вторникот (23-ти февруари) одржа прв состанок под претседателство на новоизбраниот шеф Виктор Понта. 
Тој ја освои претседателската функција во саботата, победувајќи го актуелниот претседател Мирчеа Џоана, со 856 наспрема 781 глас.
1.700-те делегати, исто така, ги избраа и 15-те партиски заменици на претседателот.
Понта (38), обвинител по професија и член на парламентот од 2004 година, влезе во, како што се покажа, тесната трка само неколку дена пред конгресот. Изборите беше свикани со мнозински гласови во партијата, по неуспехот на Џоана да го победи актуелниот Трајан Башеску на вториот круг од претседателските избори во декември.
Двајца важни кандидати, Мирон Митреа и Кристијан Диаконеску, се повлекоа од трката за време на конгресот, велејќи дека нивните кандидатури може да ја поделат партијата. Нивниот потег го отвори патот за финалето, во кое се соочија Џоана и Понта. 
„Верувам дека ПСД има ... нова шанса да покаже дека може да направи промени; дека може да избере иритирачки млад претседател на демократски избори, кој има моќ да ја претстави алтернативата“, рече Понта по објавувањето на резултатите во неделата. 
Аналитичарите не гледаат мирна иднина за младиот водач.
„Како што се случи во 2005 година, кога Мирчеа Џоана ја презеде ПСД, Виктор Понта дојде на позицијата не благодарение на реформистичкиот бран во партијата или автентичната желба за промени, туку како резултат на прагматичните задкулисни игри кои ги играат членовите од старите редови, како што се Илиеску, Митреа и [поранешниот премиер Адријан] Настасе“, рече Силвиу Сергиу, висок политички уредник во романскиот дневник Евениментул зилеи за SETimes. 
„Иако му ја дадоа целата нивна поддршка на конгресот, тие нема да му дозволат на Понта да го преземе целосното водство во партијата, но ќе се обидат наместо тоа да го консолидираат своето влијание. За Понта, од клучна важност е ... да се тргне од партиското минато“, додаде Сергиу.
„Јас, како прво, се сомневам дека новиот водач отворено ќе ги предизвика, од многу едноставна и цврста причина: засега неговата поддршка во извршното тело на партијата е прилично лабава со оглед на тоа што повеќето заменици на претседателот избрани во саботата му се лојални на Мирчеа Џоана“, заклучи тој.
