05/05/2009
Од Георги Митев-Шантек за Southeast European Times во Белград – 05/05/09 
Со цел да го добие заемот од ММФ од 3 милијарди евра, српскиот парламент во средата (29-ти април) одобри нов буџет, предизвикувајќи бура меѓу илјадниците работници во Белград.
Новиот буџет ги утврдува приходите на 6,9 милијарди евра, а трошоците на 7,6 милијарди евра -- оставајќи празнина од 700 милиони евра. Владата се надева дека ќе ја покрие празнината со меѓународни заеми, вклучително и од ММФ и со должнички модификации.
Исто така, се очекува дека 10 до 15 отсто од средствата „што недостасуваат“ може да се добијат преку намалување на платите на работниците и пензиите, како и од даноци за недвижен имот, гас, цигари, големите возила и другата луксузна стока. 
Сепак, економистите предупредуваат дека постојните намалувања нема да бидат доволни и велат дека е неопходен уште еден буџетски ребаланс за три до шест месеци, со дополнително зголемување на даноците. Засега владата попушти под притисокот на јавноста и се откажа од најавеното зголемување на данокот на доход. 
Аналитичарите велат дека е премногу оптимистички да се очекува 2 отсто регистриран пад од БДП на Србија, како што предвидува ММФ. Тие велат дека пореален е падот од 5 отсто, или дури 10 отсто. Со таков БДП, владата нема да може да го одржи планираниот буџетски дефицит од 2,3 отсто. 
Гувернерот на Централната банка Радован Јелашиќ вели дека Србија сега плаќа за годините одложени транзициски реформи и дека е разговарано за алтернативни мерки со ММФ.
Првиот план е зголемување на ДДВ од 18 на 19 отсто -- дејство што министерката за финансии, Диана Драгутиновиќ, го смета за екстремно. Повисокиот ДДВ ќе ги зголеми цените и силно ќе ги погоди и онака преоптоварените потрошувачи.
Драгутиновиќ, исто така, предупредува дека ДДВ, еден од најголемите извори на приход за владата, не е волшебно стапче. Во првото тримесечје од 2009 година е регистриран пад од 10 отсто од ДДВ, поради намалениот увоз.
Ребалансот на буџетот, исто така, ги опфаќа и општинските пари. Тие ќе добијат значително помалку средства од државниот буџет. Овој трансфер на државниот буџет сочинува поголем дел од локалниот буџет во слаборазвиените општини, кои немаат алтернативни средства за другите субвенции.
Парите за стимулирање на вработувањето на големите инвеститори, исто така, ќе трпат последици. Претпријатијата добиваа по 2.000 до 6.000 евра за секој нововработен. Сега платите се ограничени на 4 милиони евра, за разлика од 27 милиони евра што се трошеа во изминатите три години за стимулирање на вработувањето.
За разлика од големите економии -- како САД или земјите на ЕУ -- Србија не може да внесува милиони во финансискиот или производствениот сектор. Нема домашни резерви, а средствата на ЕУ сé уште не се на располагање.
Во време кога на економиите во светот им треба стимулативен поттик, Србија мора да штеди, поради тоа што нејзините меѓународни и домашни долгови се високи. Владата им должи 600 милиони евра на локалните и меѓународните претпријатија за новите патишта, бројка што не е вклучена во новиот буџет.
Во недостаток на меѓународни кредитори, освен Светската банка и ММФ, владата ќе бара средства од домашните банки. Во тек се преговори за условите на евентуалните заеми.
Не е чудно тоа што многумина во Србија не се задоволни од планот. Илјадници работници протестираа во Белград минатата недела против новиот буџет, и скусувањата што сериозно ќе ги погодат.
Синдикалниот водач Љубисав Орбовиќ за Ројтерс изјави дека средната класа и работниците ќе го сносат товарот на владиниот антикризен план. „Владата ќе создаде мал број профитери и огромен број губитници“, рече тој.
