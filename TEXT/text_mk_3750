25/10/2007
Од Горан Трајков за Southeast European Times во Скопје – 25/10/07
Учесниците од 12 земји се состанаа во Охрид, Македонија, на 14-ти октомври, на тридневниот форум насловен како „Јавното мислење како фактот на членството во НАТО“. Главните цели беа дискутирање околу идната интеграција на земјите во регионот во НАТО и јавното мислење, како и давањето шанса на 60 претставници на медиумите од Југоисточна Европа, за размена на нивните искуства.
Настанот го организираше Македонската информативна агенција и Бугарската телеграфска агенција (БТА) во партнерство со македонската А1 Телевизија и весникот Дневник. 
Директорот на БТА, Максим Минчев, говореше за улогата на медиумите во Бугарија пред влезот на земјата во НАТО во април 2004 година. „Бугарските медиуми секој ден ги уверуваа граѓаните дека земјата треба да стане полноправна членка на Алијансата. Тоа бешр голем предизвик бидејќи Бугарија претходно беше членка на Варшавскиот пакт.“ 
Во своето обраќање на конференцијата, македонскиот министер за надворешни работи, Антонио Милошоски, рече дека очекува неговата земја наскоро да влезе во Алијансата. „Анкетите на јавното мислење покажуваат дека Македонија е на пат да стане членка на НАТО“, рече тој. „Оптимизмот произлегува не само од националниот и политичкиот консензус, туку и поради тоа што повеќе од 90 отсто од Македонците го поддржуваат пристапот во Алијансата.“ 
„Јавното мислење претставува интегрален дел од политичката клима во секоја земја и предуслов политичарите да ги остварат своите цели“, рече Милошоски. Тој додаде дека Македонија очекува покана за членство на следниот самит на НАТО во Букурешт, во април 2008 година. 
Соломон Паси, советникот на македонската влада за интеграцијата во НАТО, исто така, рече дека очекува Македонија да добие покана за влез во НАТО следниот април, бидејќи НАТО високо го вреднува напредокот на Македонија. 
Другите се согласија дека интеграцијата во НАТО за регионот е близу. „Ние очекуваме Македонија, Албанија и Хрватска да станат членки на НАТО и во блиска иднина и нашите партнери од регионот, со што ќе се затвори и последната ,црна дупка’ во Европа.“ Само прашање на време е кога ќе станеме дел од европско семејство“, рече министерот за одбрана, Лазар Еленовски, за време на обраќањето на панел-дискусијата на Балканскиот медиумски форум. 
Помеѓу темите за кои се разговараше на форумот беа и трансформацијата на јавното мислење во поддршка за НАТО, местото и улогата на медиумите во процесот на проценка на вредностите на НАТО во општеството, улогата на невладините организации, ситуациите во односите со НАТО, проширувањето на Алијансата и врската помеѓу членството и бизнисот. 
Покрај 20-те претставници од македонските медиуми, генерални директори и претставници на прес-агенциите од 11 земји во региониот, исто така учествуваа на форумот. Свои претставници имаа Албанија, Босна и Херцеговина, Бугарија, Грција, Италија, Романија, Словенија, Србија, Турција, Украина, Хрватска и Црна Гора. 
