03/11/2005
Од Авни Зогиани за Southeast European Times во Сараево -- 03/11/05
И покрај постојаните ветувања за единство во текот на изминатите месеци, косовската делегација за престојните разговори во врска со статусот се соочува со сериозни внатрешни расправии додека поединци се борат за овластвувањата. Тимот го сочинуваат: претседателот Ибрахим Ругова, премиерот Бајрам Косуми, претседателот на парламентот, Неџат Даци, водачот на Демократската партија на Косово, Хашим Тачи, и претседателот на Ора, Ветон Сурои. Сите освен Даци учествуваа на преговорите во Рамбује, кои й претходеа на акцијата на НАТО во 1999 година. 
Според извештаите во локалниот печат проблемот започна на состанокот со американскиот заменик државен секретар Николас Барнс. Координаторот Блерим Шала - назначен од страна на Ругова - беше првиот што говореше, брзајќи да го стори тоа пред Даци. 
Лутиот Даци подоцна го отфрли предлогот на Шала за составување на работни групи. Потоа им се приклучи Тачи, кој го обвини Шала дека „го нема потребниот легитимитет за да биде креатор на политиката“.
Шала, издавач на весникот Зери возврати во својот весник, пишувајќи дека Даци и Тачи го саботираат преговарачкиот тим. Тој даде слична ваква изјава на телевизискиот канал КТВ, чиј сопственик е еден друг член на тимот, водачот на партијата Ора, Ветон Судои. Некои шпекулираат дека Сурои и Шала се здружиле против Даци и Тачи. Сепак, набргу потоа Сурои и Тачи беа видени како заедно пијат чај во една локална кафеана. 
„Во овој момент пиењето чај е од голема важност“, рече Илбер Хиса, помошник на Сурои. 
Ругова оттогаш се обиде да ја смири топката, потврдувајќи дека „работната група ќе биде институционална“. Тоа, практично, значи одобрување на силната улога на претседателот на парламентот.
Сепак, тимот сега се соочува со нов конфликт во врска со тоа дали преговарачката стратегија треба да се базира на предлозите од експертите или да биде подготвена од страна на политичките институции. 
Како да не беа доволни внатрешните расправии, косовските преговарачи мораа да се справуваат и со заканите од мистериозната екстремистичка фондација „Армија за независност на Косово“. Во пораката на групата испратена со електронска пошта се бара еднострано прогласување на независност на Косово од страна на тимот предводен од Ругова пред преговорите и оспорување на суверенитетот на Белград врз Прешевската долина, регион во јужна Србија претежно населен со Албанци. 
„Ако пратениците не се однесуваат во согласност со мандатот што го добија од гласачите, тие ќе се соочат со многу тежок период“, гласи заканата од пораката на „командант Луиџи“. 
Застрашувачката порака беше пуштена токму на денот кога се одржуваше состанокот зад затворени врати на Контакт-групата во средата, на кој беше одобрен планот за спроведување на разговорите околу статусот, како и датумот за започнување на разговорите. 
Како одговор на пораката портпаролот на КФОР, Пио Сабета, рече дека новата паравоена формација не може да ја загрози безбедноста во покраината, додавајќи дека КФОР, УНМИК и локалната полиција испитуваат кој стои зад ова.
