17/10/2011
Линда Карадаку за Southeast European Times во Тирана -- 17.10.11
Албанија има околу 106 активни бизниси, но според албанскиот Државен врховен ревизор, само 55 отсто плаќале социјални и здравствени придонеси минатата година -- останатите не плаќале или прогласувале нулта активност, објави албанскиот Топ ченал.
Албанскиот Центар за економски истражувања, формиран во 1992 година, се фокусира главно на економскиот раст, институционалната и регулаторната рамковна реформа, и сложената неформална економија на Албанија.
Во интервјуто за SETimes, извршниот директор на центарот, Зеф Пречи, говори за степенот на фискална евазија на пазарот на трудот. 
 SETimes: Колку е масивна фискалната евазија на пазарот на трудот во Албанија? 
 Зеф Пречи: Даночната и царинската евазија остануваат вистински предизвик за финансиската администрација на земјата. Различни студии покажуваат дека степенот на неформалноста во албанската економија и понатаму останува над просекот во регионот од околу 30 отсто. 
 SETimes: Што е вклучено во фискалната евазија во Албанија? 
 Пречи: Нивоата на даночната евазија, иако подобрени во споредба со пред една деценија, се состојат главно од неплаќање даноци и давачки, но исто така и од неплатено социјално осигурување. Фискалната евазија во албанската економија се случува во шпекулациите со капиталните вредности во книговодствените биланси на претпријатијата.
 SETimes: Каде гледате повеќе неформално вработување? 
 Пречи: Неформалното вработување го вклучува приватниот сектор со голем број вработени, како што се приватни претпријатија кои работат со суровини, во градежниот сектор, но и во земјоделството, и пред сé, во секторот на услугите.
 SETimes: Што може владата да направи за подобра контрола на неформалното вработување?
 Пречи: Намалувањето на неформалниот сектор и контролата на даночната евазија е очигледно условено со целокупниот напредок во градењето на владеењето на правото. Поконкретно, стапката на наплата на даноци и царини може да се смета за еден од основните показатели за тоа како функционира државата.
Со цел да ја контролира даночната евазија, албанската влада треба генерално да води политика поволна за бизнисите, да ги укине репресивните практики против бизнис и фискалната произволност; да ги ослободи бизнисите од т.н. политика на референтни плати и цени -- кои всушност им штетат на внатрешните процеси на претпријатијата и ја искривуваат конкуренцијата; да ја зголеми соработката меѓу различните државни агенции и да го зголеми капацитетот и професионализмот на царинската и даночната администрација.
Истата треба да ја анализира и подобри владината политика во надминувањето на пречките за развојот со кои бизнисите се соочуваат на албанскиот пазар. 
 SETimes: Што друго може да се направи за да се подобри контролата на фискалната евазија на пазарот на труд? 
 Пречи: Евазијата на пазарот на труд бара образование на вработените и работодавачите, зајакнување на правните и финансиските казни за неформалната работа; засилување на казните за поединците и претпријатијата кои ги потврдуваат книговодствените биланси на претпријатијата.
Трипартитниот совет [влада / работодавач / вработен] треба да стане функционален и треба да се применуваат различни иницијативи за нововработените, со намера нивно вклучување во шемата на социјалното осигурување. 
Другите мерки би можеле да бидат отстранување на „референтната плата“, останата од времето на централизираната економија; кампањи за доходите со цел разјаснување на последиците од неплаќањето на социјалното осигурување; промовирање на приватните пензиски шеми и проширување на инвестициските можности за средствата акумулирани во тие фондови.
