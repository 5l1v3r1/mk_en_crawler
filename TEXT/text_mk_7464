29/03/2013
Круно Картус за Southeast European Times во Осиек -- 29.03.13
Во услови кога балканските држави се соочуваат со недостиг на лекари и специјалисти, експертите од оваа област ги повикуваат владите да ги подобрат обуките, платите и задржувањето на медицинскиот персонал.
Во рамките на ЕУ, има 380 лекари на 100.000 жители, но балканските држави имаат значително понизок процент.
Хрвоје Миниго, претседател на Хрватската лекарска комора, вели дека лекарите ја напуштаат државата за подобра плата и изрази загриженост дека помалку луѓе ќе ја изберат медицината за своја професија.
„Студирањето и специјализацијата траат долго, така што лекарите очекуваат соодветни плати и работни услови за нивниот труд. За жал, тоа честопати се наоѓа во развиените држави“, рече Миниго за SETimes.
Хрватската национална стратегија за развој на здравството, усвоена минатата година од страна на владата, дава рамка за напредок до 2020 година, која се фокусира на зголемен број ученици во медицинските училишта, зголемени плати и подобрување на работните услови.
Меѓу чекорите што се преземаат, Министерството за здравство го зголеми бројот на специјализации и го стесни фокусот на специјализациите за да се подобри здравствената грижа. Бројот на места за студентите на медицина е зголемен и владата го одобри предлогот од Хрватската комора на лекари, медицинските стажанти да бидат плаќани, што се смета за важна стимулативна мерка.
„Сè зависи од финансиите“, рече Миниго. „Властите треба да обезбедат буџети за образование, соодветни плати и подобри работни услови.“
Во 2012 година Србија доби донација од 30 мамографи од Јапонија, но земјата нема доволно радиолози кои знаат да работат со истите.
„Не е лесно да се реши проблемот со лекарите кои ја напуштаат државата“, рече за SETimes Татјана Радосављевиќ, директорка на Лекарската комора на Србија. „Ни треба национална стратегија за решавање на проблемот со недостигот на лекари, а тоа значи да им се обезбедат услови за да останат во државата.“
Ниту владата, ниту некоја друга организација преземаат чекори за подготвување на една ваква стратегија.
„Ако државата обезбеди поголеми плати за лекарите, многумина ќе останат, но државата просто не може да си го дозволи тоа“, рече Радосављевиќ.
Србија има околу 23.000 лекари, од кои половина се специјалисти, но државата има недостиг од анестезиолози, радиолози, кардиохирурзи и патолози.
Според податоците на Медицинскиот универзитет во Белград, околу 500 луѓе ги положуваат специјалистичките испити секоја година. Многу од нив ја напуштаат земјата во потрага по подобри плати. Многу од специјалистите одат во Либија, Германија и Словенија, но и во САД и Австрија.
Според Светската здравствена организација, одливот на лекари и медицински експерти од Босна и Херцеговина (БиХ) е тројно зголемен во изминативе две години. Последниот извештај покажува дека бројот на лекари во Федерацијата на БиХ е 173 на 100.000 граѓани, што е половина од просекот во Европа. На Хрватска ѝ требаат уште 4.300 лекари за да го достигне тој сооднос.
„Специјалистите во Босна и Херцеговина имаат основна плата од 700 евра [месечно], додека во Словенија истата изнесува 3.500 евра. Тоа е една од причините поради кои имаме недостиг на лекари, особено лекари за семејна медиција“, рече за SETimes Абуд Сариќ, претседател на Независниот здравствен синдикат на Федерацијата на БиХ.
Минатата година Лекарската комора на кантонот Тузла регистрираше скоро 70 лекари кои ја напуштиле земјата по завршувањето на своите студии.
Во Федерацијата на БиХ, повеќе од 50 нови тимови за семејна медицина беа формирани минатата година, но сè уште има недостиг на лекари, вели Златан Першиќ, портпарол на Министерството за здравство на БиХ.
„Од минатата година имаме 705 тимови за семејна медицина, со најмалку еден лекар и медицинска сестра, додека една година претходно работеа 652 тимови. Но, не можеме да бидеме задоволни бидејќи, според нашите проценки, во Федерацијата на БиХ треба да работат околу 1.100 до 1.200 тимови“, рече Першиќ за SETimes.
Романија затвори 67 болници во текот на 2011 година, поради недостиг на лекари. Многу од овие капацитети станаа клиники со семејни лекари, но некои останаа затворени или беа трансформирани во геријатриски центри. Земјата изгуби скоро 2.000 лекари во 2012 година, а вкупно околу 15.000 во изминативе две децении.
Според романскиот Национален колеџ на лекари, бројот на странски студенти по медицина во земјата е зголемен повеќе од двојно од 1990-та година, при што по четири кандидати аплицираат за секое место. Но, тие ретко остануваат. Во 2010 година Романија регистрираше повеќе од 6.300 дипломирани лекари, од кои повеќе од 20 отсто веднаш ја напуштиле земјата во потрага по поплатени работни места во западна Европа.
Романскиот министер за здравство, Еуген Николаеску, изјави за ziare.com минатиот месец дека владата ќе ги зголеми платите на лекарите. Годините ниски плати доведоа до корупција во системот на здравствена заштита, при што пациентите плаќаа мито за да добијат здравствена грижа.
„Многу млади и способни лекари емигрираа за време на престојот или веднаш по завршувањето на престојот и никогаш не работеа како специјалисти во Романија“, рече Алин Попеску, медицински менаџер на романската федерација Ругби.
 Дописниците Габриел Петреску во Букурешт, Катица Ѓуровиќ во Белград и Ана Ловаковиќ и Бедрана Калетовиќ во Сараево дадоа свој придонес за овој извештај.  
