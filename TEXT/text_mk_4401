04/04/2008
(AП, Ројтерс, РИА Новости, Балкан инсајт, Бета, Б92 - 03/04/08)
Предлог-договорот за енергетска соработка со Русија, пропадна во четвртокот (3-ти април), кога прозападните министри во српската владина коалиција во заминување го блокираа нејзиното одобрување. Со ова, за одобрувањето ќе мора да се почека назначувањето на новата влада, по предвремените парламентарни избори на земјата на 11-ти мај. 
Според јануарскиот договор, Србија ќе биде вклучена во проектот за гасоводот за природен гас на руското претпријатие Газпром, Јужен тек, кој од своја страна ќе го купи мнозинскиот удел во нафтениот монопол на српската Нафтна индустрија Србија (НИС). 
Српскиот премиер Воислав Коштуница сакаше договорот да биде одобрен на редовна седница на владата в четврток, за да може истата да го достави до парламентот за ратификација. 
Сепак, министрите од неговата Демократска партија на Србија (ДСС) и неговиот помал коалициски партнер, Нова Србија, не успеаја да го добијат потребното мнозинство, со оглед на тоа што претставниците прозападната Демократска партија (ДС) апстинираа, а министрите на Г17 Плус ја бојкотираа седницата во знак на протест поради обидот на Коштиница да го искористи ова прашање за кампањата. 
Бидејќи партиите ДС и Г17 Плус имаат мнозинство места во владата од 22 члена, само шест министри гласаа за енергетскиот договор. 
Судирот на позициите на Тадиќ и Коштуница за тоа дали Србија треба да продолжи со барањето интеграција во ЕУ откако повеќето земји на блокот на 27 членки ја признаа независноста на Косово, доведе до паѓање на владата минатиот месец. Тадиќ потоа го распушти парламентот и распиша предвремени избори.
Тој во средата предупреди дека владата во заминување нема мандат да усвои стратешки договори. 
Експертите и некои политичари, меѓу кои и министерот за економија, Млаѓан Динкиќ, од Г17 Плус, го критикуваа договорот поради исклучително ниската цена која Русите ќе ја платат са НИС. Газпром ќе плати 51 отсто од српскиот нафтен монопол за само 400 милиони евра. Истиот вети дополнителни 500 милиони евра во вид на инвестиции до 2012 година. Многумина сметаат дека предложениот договор е награда за Русија што се спротивставува на независноста на Косово.
Залагањата на Коштуница за одобрување на договорот, наводно, уследиле по изјавата на руската влада, во која ја повикува Србија да го ратификува договорот што е можно побргу за да се избегнат непотребните доцнења во спроведувањето на проектот.
Министерот за енергија, Александар Поповиќ, од ДСС на Коштуница ги критикуваше прозападните партии за блокирање на усвојувањето на договорот, велејќи дека тоа ќе го забави процесот на градење на гасоводот Јужен тек. 
Но, вицепремиерот Божидар Ѓелиќ, член на ДС, рече дека новиот парламент ќе ја заврши работата. Изразувајќи ја поддршката на неговата партија за договорот, тој, исто така, истакна дека ако таа биде во позиција да предложи нејзино ратификување по изборите следниот месец, ќе го стори тоа. 
