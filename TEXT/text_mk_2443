26/01/2006
(Еурактив, OHR Morning Media Brief - 26/01/06; AФП, АП, ВОА, РФЕ/РЛ, ДТТ-НЕТ, Ксинхуа, ФЕНА - 25/01/06)
На почетокот од првиот круг разговори за Договорот за стабилизација и асоцијација (ДСА) помеѓу ЕУ и Босна и Херцеговина (БиХ) во средата (25-ти јануари) во Сараево, висок претставник на ЕУ изрази оптимизам дека процесот би можел да заврши во рок од една година. 
„По првиот круг преговори денес јас сум сосема убеден дека ќе можеме да ги запазиме роковите“, рече Рајнхард Прибе, главниот преговарач на блокот за разговорите со БиХ. 
Дводневната седница претставуваше официјално отворање на преговорите со БиХ за градење поблиски врски со Унијата, која го одобри почетокот на процесот во ноември. ДСА се смета за главен почетен чекор кон членството во ЕУ. 
Фокусот на првиот круг беше ставен на општите прашања, како што е соработката на БиХ со ЕУ и регионот на Југоисточна Европа, како и на финансиската поддршка на блокот за оваа балканска земја. Слободната трговија ќе биде главната тема на следниот круг, кој ќе се одржи на 17-ти март во Сараево. За другите клучни економски и политички прашања ќе се расправа во подоцнежните преговори. 
ЕУ јасно стави до знаење дека ако БиХ сака да ги заврши своите разговори за ДСА во рок од 12 месеци најпрво мора да покаже напредок во спроведувањето на потребните реформи, вклучувајќи го и во секторот на јавната администрација, полицијата и радиодифузијата. Исто така, ќе се очекува подобрување на нејзината соработка со Меѓународниот кривичен трибунал за поранешна Југославија (МКТЈ). Во средата Прибе предупреди дека разговорите може да бидат прекинати ако не се постигне доволно напредок во исполнувањето на овие услови. 
Сепак, главниот преговарач на БиХ со ЕУ, Игор Давидовиќ, беше оптимист по завршувањето на првиот ден од разговорите. 
„Јас, лично, сум задоволен од почетокот на преговорите и од методот на работата за време на преговорите“, изјави тој за новинарите. „Со целосно взаемно разбирање помеѓу преговарачките тимови, јас мислам дека бевме многу конструктивни.“ 
БиХ е последната поранешна југословенска република што започна со градењето на поблиски врски со ЕУ. Словенија стана полноправна членка на Унијата во мај 2004 година, Хрватска ги започна своите разговори за влез во октомври, Македонија доби официјален кандидатски статус за ЕУ минатиот месец, а Србија и Црна Гора ги започна своите преговори за ДСА во ноември. 
