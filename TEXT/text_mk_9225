10/07/2012
Анес Алиќ за Southeast European Times in Sarajevo -- 10.07.12
Ентитетот на Федерацијата на Босна и Херцеговина (ФБиХ) потпиша договор од 115 милиони евра со турското градежно претпријатие Ченгиз Инсаат за изградба на нова делница на планираниот автопат север-југ на Коридорот ВЦ.
Договорот претставува мал дел од тековната изградба за делот во БиХ на паневропскиот коридор што ги поврзува Будимпешта на север со хрватското пристаниште Плоче на југот.
Делницата Суходол-Тарцин, околу 40 километри јужно од Сараево, се очекува да биде комплетирана за 28 месеци. Долгата временска рамка ја зема предвид изградбата на 3,5 километри тунели низ планините и една клучна крстосница. Финансирањето е обезбедено преку заем од Европската банка за обнова и развој. 
Претставниците на Ченгиз Инсаат рекоа дека се подготвени за задачата, истакнувајќи дека претпријатието постигнало договор за 6 милијарди евра во слични проекти низ целиот свет, вклучително и во Косово и Албанија.
Ова е првиот договор што Ченгиз Инсаат го потпиша со БиХ, откако победи на тендерот со други пет претпријатија.
Сепак, некои Босанци и понатаму се скептични и се спротивставуваат на тоа да им се даваат договори на странски претпријатија. 
На крајот од мај, претставниците на околу 60 босански градежни претпријатија, кои имаа договор со словенечко претпријатие за изградба на обиколен автопат во Сараево, го блокираа градилиштето, барајќи исплата на заостанатите долгови од две години. 
Главниот договарач, словенечкото претпријатие СЦТ, неодамна прогласи банкрот, и неговите сметки се замрзнати. Претпријатието им должи на локалните договарачи повеќе од 7 милиони евра.
Во исто време, владата на ФБиХ се подготвува да го анулира договорот со уште едно словенечко градежно претпријатие, Приморје, кое го презеде договорот со СЦТ. Приморје, исто така, прогласи банкрот. Оригиналниот договор на Приморје беше да се изгради тунел Вијенац, договор од 32 милиони евра. 
Исмет Ахметхоџиќ, извршен директор на градежното претпријатие Центротранс Транзит, изјави за SETimes дека локалните претпријатија само бараат да им се плати за работата што веќе ја завршија и во моментов чекаат судот да ги одмрзне сметките на СЦТ, со околу 30 милиони евра на нив. 
„Блокадата беше само очајна мерка. Сé уште работиме на проектот бидејќи не можеме да си дозволиме да го прекинеме. Кога започна градењето на коридорот, ние дури донесовме повеќе машини и вработивме повеќе работници и сме оптоварени со кредити и исплати“, рече Ахметхоџиќ.
Проектот за коридорот во БиХ се одвива со многу бавно темпо, при што само 55 километри од вкупно 340 километри автопат се изградени од почетокот на проектот во 1998 година. За споредба, Хрватска и Унгарија скоро ги завршуваат своите делови. 
Според физибилити студијата на владата од 2006 година, делот на БиХ од автопатот, требаше да заврши во 2014 година. Но, експертите сега проценуваат дека истиот, најверојатно, ќе трае барем уште една деценија.
Осман Линдов, професор на сараевскиот Факултет за комуникации, изјави за SETimes дека недостигот на транспарентност и јасност во стратегијата се проблем. „Бирократијата е главната причина за бавното градење, бидејќи властите не го усвоија законот за градење автопат.“
Според Линдов, тоа што БиХ не го има регулирано планирањето, проектната документација и процесот на експропријација доведе до ситуација во која приватните сопственици на индивидуален имот ја блокираат изградбата со барање нереален надоместок.
„Покрај тоа, најмалку половина дузина сомнителни странски претпријатија влегоа на босанскиот пазар, додека сличен број легитимни претпријатија кои покажаа интерес се повлекоа во забуната“, рече тој. 
„Наместо да биде голем бизнис потенцијал за босанските претпријатија и да ја поттикне економијата на земјата, досега градењето на Коридорот доведе до отпуштање на повеќе работници и затворање на повеќе градежни претпријатија“, рече Ахметхоџиќ.
Најдолгиот дел од овој регионален коридор преминува преку БиХ и нашироко се смета за инструмент за развојот на земјата, бидејќи ќе олесни подобри врски со ЕУ и нејзините пазари. Кога ќе биде комплетирана изградбата, коридорот се очекува да привлече странски инвеститори и туристи. 
