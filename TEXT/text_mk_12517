08/12/2004
СКОПЈЕ, Македонија -- Парламентарната Комисија за одбрана и безбедност ќе одржи итна седница оваа недела, на која ќе расправа во врска со ситуацијата во Кондово, објави во вторникот (7-ми декември) нејзиниот претседател Тито Петковски. Главната опозициска група ВМРО-ДПМНЕ побара одржување на седница, повикувајќи ја Владата да ги преземе сите мерки за спречување на евентуалното повторување на настаните од 2001 година во Македонија. Според извештаите во печатот, вооружени милитанти дејствуваат во селото, кое се наоѓа западно од Скопје.
Во другите вести од вторникот, скопскиот муфтија Зенун Бериша категорички негираше дека има какви било врски со исламистичките фундаменталисти. За време на прес-конференцијата тој, исто така, ги отфрли и обвинувањата во печатот дека бил врска помеѓу Ал каеда и нејзините финансиски поддржувачи во Македонија. (Утрински весник, Дневник, Вест - 08/12/04; A1 TВ - 07/12/04)
