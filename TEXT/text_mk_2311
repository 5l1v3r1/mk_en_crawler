05/04/2005
Од Игор Јовановиќ за Southeast European Times во Белград – 05/04/05
Уште еден српски генерал обвинет од страна на Трибуналот на ОН за воени злосторства беше префрлен во Хашкиот суд во понеделникот (4-ти април). Педесетгодишниот Сретен Лукиќ е поранешен српски шеф на полицијата во Косово кој се соочува со обвиненија во врска со конфликтот таму во периодот 1998-1999 година. Неговото предавање го доближува Белград до исполнувањето на меѓународните обврски, но би можело да донесе политички тешкотии дома за владата на премиерот Воислав Коштуница. 
Владиниот портпарол во Белград рече дека заминувањето на Лукиќ за Холандија било „еден вид доброволно предавање“, додавајќи дека властите ќе го гарантираат неговото условно ослободување пред почетокот на судскиот процес против него. Но, адвокатот на осомничениот, Синиша Симиќ, рече дека неговиот клиент е испратен во Хаг „против своја волја“. 
Социјалистичката партија на Србија, на чие чело сé уште се наоѓа поранешниот југословенски претседател Слободан Милошевиќ, ја поддржува малцинската влада на Коштуница. Сепак, таа вети дека ќе ја повлече својата поддршка ако кој било државјанин на Србија и Црна Гора биде екстрадиран. 
Српскиот министер за правда, Зоран Стојковиќ, негираше дека Лукиќ е уапсен. „Нема да учествувам во каква било политизација од страна на одредени групи чиј очигледен интерес е да создадат политички проблеми за државата, наместо објективно да ги согледаат фактите“, рече тој. 
Случајот на другиот пензиониран генерал кој го бара Хашкиот трибунал, Небојша Павковиќ, би можел да донесе уште посериозни проблеми. Преку својот адвокат Павковиќ кажа дека нема намера да отпатува доброволно за Хашкиот трибунал до 12-ти април, датумот на кој официјалните претставници на ЕУ треба да ја презентираат својата одлука за физибилити студијата за Србија и Црна Гора. Тоа би ги ставило властите во позиција или да го уапсат или да се соочат со сериозен удар за изгледите на земјата за влез во ЕУ. 
„Би било најдобро тој да се предаде, но ако не сака, законот ќе биде стриктно спроведен“, соопшти портпаролот на Националниот совет за соработка со Хашкиот трибунал, Расим Љајиќ. 
Љајиќ во вторник ќе го посети Хашкиот трибунал за да побара од главната обвинителка, Карла дел Понте, поддршка за добивање на позитивна физибилити студија. Дел Понте ќе ја поднесе својата оценка за соработката на Србија и Црна Гора со Трибуналот до Европската комисија. Според Љајиќ физибилити студијата „зависи од овој извештај“.
