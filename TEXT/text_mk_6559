08/08/2011
Линда Карадаку Southeast European Times во Тирана -- 08.08.11
„Станувањето Грк“ во Албанија, наводно, вреди месечна пензија од 400 евра. Додека илјадници Албанци бараат да ја променат својата етничка припадност, заменик-претседателот на албанскиот Висок совет на правдата, Крешник Спахиу, вели дека трендот може да биде штетен за престојниот попис во Албанија.
Спахиу говореше за своите ставови околу ситуацијата во ексклузивното интервју со дописничката на SETimes Линда Карадаку. 
 SETimes: Остро се спротивставивте на промената на етничката припадност на албанските државјани во домашните судови, заради добивање грчка финансиска корист. Дали имате точни цифри за бројот на Албанци што ја промениле својата националност?
 Крешник Спахиу: Во проверката направена од страна на Високиот суд на правдата за одлуките што се однесуваат на промена на националноста од страна на судовите, прелиминарните бројки покажуваат дека околу 4.000 граѓани ја промениле својата националност врз основа на судските одлуки од 2003 година. Сепак, многу поголем број, околу стотици и илјадници други, ја промениле својата националност врз основа на административните постапки во канцелариите на цивилниот регистар. 
Она што сакам да го истакнам во овој момент е фактот дека повеќето промени на националноста не се направени врз основа на судските одлуки или по судски пат, бидејќи тоа е најтешкиот начин. Промените првично се случиле по административен пат, мешајќи се на нелегален начин во цивилниот регистар.
 SETimes: Кои области на Албанија се најпроблематични? 
 Спахиу: Повеќето случаи се во судовите во јужна Албанија, на границата со Грција, како што се Саранда, Ѓирокастро, Тепелена и Корча. Во околу 99 отсто од случаите, дури и оние во судовите што не се на јужната граница, националноста е променета од албанска во грчка. 
 SETimes: Дали е правниот систем дел од проблемот? Дали албанските закони се дел од проблемот? 
 Спахиу: Судскиот систем сигурно има свој удел во вината, но легислативата за ова прашање е проблематична и тешка за толкување, особено со вклучувањето на етничката припадност како компонента на граѓанскиот регистар во 2002 година. Дотогаш не беше така. 
 SETimes: Вие, исто така, се спротивставивте на пописот на етничка и верска основа. Кои се вашите аргументи против овој вид попис и кои може да се последиците за Албанија?
 Спахиу: Нема причина да има попис заснован на религијата во држава која е неутрална во однос на верските прашања, како што е албанската држава. Ние сакаме да ја заштитиме регистрацијата врз основа на објективни критериуми, правниот поредок и националната безбедност, [да ја заштитиме] вистината од купување, фалсификат и злоупотреба, и достоинството на албанските граѓани кои се принудени поради околностите да ја променат националноста. 
Не е загрозена само вистината туку и националниот идентитет и мирниот соживот меѓу верските заедници и малцинствата и етничките малцинства. 
 SETimes: Кои се главните проблеми на албанскиот правен систем, најголемите предизвици за современиот правен систем? 
 Спахиу: Не постои поддршка на правниот систем, додека побарањата од истиот се премногу големи. Мислам дека албанскиот правен систем функционира со африканска инфраструктура, а неговиот производ се бара да ги исполни европските стандарди. Начинот на кој функционира правниот систем во Албанија, во однос на инфраструктурата, недостатокот на суштински основни средства како што се хартија, пенкала или печатач, директно го погодува квалитетот на правдата што се дели.
Платите што ги добиваат албанските судии се на многу ниско ниво ... и во многу случаи, судењата се случуваат во канцелариите на судиите. Предизвиците од модернизацијата на правниот систем првично бараат исполнување на минималните услови за судење во судница и материјалната основа потребна за одржување судски процес. 
Сепак, во овој момент, не можам да не го споменам петгодишниот проект на УСАИД, кој ќе овозможи аудио-снимање на судските постапки, финансирање материјали, како и техничка помош. Со овој проект, очекуваме судењата да бидат не само потранспарентни, почесни и попрофесионални, туку и лесни за контрола и верификација. 
 SETimes: До кој степен е присутна корупцијата во правниот систем? Колку политиката влијае на истата? 
 Спахиу: Корупцијата е проблем кој го вклучува целото албанско општество, и затоа судскиот систем не може да ја [избегне] оваа реалност. Политиката е она што ја води државата и општеството и преку нејзиното носење одлуки може да се промени сегашноста и иднината. Според тоа, логично е дека природната последица од влијанието на политиката врз прашањата на корупцијата ги погодува сите области од општеството, вклучително и судскиот систем. 
