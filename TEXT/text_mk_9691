25/05/2013
Ивана Јовановиќ за Southeast European Times во Белград -- 25.05.13
Српската влада ги интензивираше напорите за намалување на корупцијата, но експертите велат дека граѓаните се обесхрабрени од пријавување на коруптивите активности бидејќи законите за ,свиркачите’ не нудат соодветна заштита.
Предлог-законот кој ќе ги штити ,свиркачите’ е дел од новата национална стратегија на Србија против корупцијата. Деталите на законот не се обелоденети, но истиот е производ на соработката на неколку институции и организации, вклучително и народниот правобранител во земјата, Министерството за правда и антикорупциската агенција, Трансперенси Србија, Националниот совет за борба против корупцијата и заменик јавниот-обвинител. 
„Овој закон е добра нормативна база за поддршка на ,свиркачите’ и за сите кои дејствуваат во согласност со нивната свест и одговорност кон општеството и без страв од одмазда“, рече Саша Јанковиќ, националниот народен правобранител. „Со заштитата на ,свиркачите’, се заштитуваме себеси.“
Експертите велат дека се неопходни нови закони бидејќи Србите кои пријавуваат корупција кај властите се соочуваат со ризик да ја изгубат работата и општествените позиции, како и со закани по нивната безбедност. 
„Сме виделе десетици случаи кога граѓаните кои одлучуваат да пријават злоупотреби биле брзо ,казнети’ за антикорупциско однесување. Некои од нив добија статус на ,свиркачи’ во антикорупциската агенција, што не придонесе за нивната позиција, па дури и ја влоши поради интензивирањето на одмаздата“, рече Зоран Гавриловиќ, директор на програмата Општеството против корупцијата во Бирото за социјално истражување. 
Тој додаде дека антикорупциската агенција нема механизми за заштита на граѓаните од одмазда.
Александра Костиќ, портпаролка на антикорупциската агенција, рече дека актуелниот закон предвидува оти граѓаните мора да се вработени во јавните институции и дека мора да има доказ за коруптивна активност за агенцијата да поднесе тужба и да комуницира со другите тела поврзани со случајот. 
Агенцијата е овластена да ги штити граѓаните кои пријавуваат корупција во органите на јавната власт од, како што се вели во законот, „штетните последици“. Тука спаѓаат одмаздата или отпуштањето од работа. 
„Агенцијата го подготви овој член од законот, но тоа не е доволно за заштита на оние кои пријавуваат корупција во која било друга област. Клаузулата „во органите на јавната власт“ ги оневозможува сите други пријавувања на корупција. Исто така, агенцијата не треба да реагира кога станува збор за анонимните пријави, што ги обесхрабрува луѓето кои се исплашени од одмазда. Но, од друга страна, ова ја штити агенцијата од оние кои би го искористиле ова за лична или политичка промоција“, рече Костиќ за SETimes.
Мандатот на агенцијата ја спречува да работи на случаи започнати пред 2010 година. Исто така, агенцијата не е одговорна за случаи на мито, со кои се занимава Министерството за внатрешни работи. 
Законите ја спречуваат агенцијата да презема дејства врз основа на анонимни извештаи, но во ретки случаи, каде што ваквите извештаи содржат сериозни обвинувања, агенцијата иницира дискусии со институцијата каде што, наводно, се случило коруптивното дејство. 
„Сé што не е под наша директна надлежност, го доставуваме до надлежниот орган. Исто така, дури и анонимните пријави ги користиме за внимателна анализа и реагираме ако утврдиме дека е неопходно и сето тоа со цел да ги охрабриме граѓаните да бидат проактивни и да пријавуваат корупција“, рече Костиќ.
Иако граѓаните кои пријавуваат корупција во јавните органи можат да контактираат со антикорупциската агенција, оние кои знаат за други опасности по јавниот интерес – како што е загадувањето на животната средина или даночното затајување – и оние кои биле цел на одмазда заради ваквите пријави, имаат малку опции за заштита.
Во рамките на својата функција на државен народен правобранител, Јанковиќ работи непристрасно како посредник, обидувајќи се да спречи идни кршења на законот и да ги информира граѓаните за нивните права и заштити.
„Луѓе во вакви ситуации обично доаѓаа кај народниот правобранител и јас се обидувам, до крајни граници на мојата надлежност, да помогнам, но успехот зависи од нечија добра волја, со оглед на тоа што нема законски рамки [и] оние што се решени да се одмаздат немаат обврска да ги следат моите препораки“, рече Јанковиќ за SETimes.
Тој додаде дека ситуацијата во последно време е подобрена. 
„Неколку луѓе кои пријавија нерегуларности на работното место во еден затвор, станаа жртви на одмазда. Антикорупциската агенција, комесарот за информации од јавен интерес и народниот правобранител интервенираа заедно и Министерството за правда, кое управува со затворскиот систем, почна да ги елиминира последиците од одмаздата на управителот на затворот“, рече Јанковиќ. 
Драган Скаковски, невработен поранешен работник во Трговскиот центар Белград, и еден од првите ,свиркачи’ во Србија, се надева дека по скоро две децении борба со системот, тој ќе добие соодветна заштита и поддршка од институциите и законот. 
Двата случаи на корупција на Скаковски се однесуваа на неисплатени плати на неколку стотици поранешни вработени во трговскиот центар и обвиненија за даночно затајување против управата на трговскиот центар.
„Моите случаи се моментно во рацете на судија на Уставниот суд и јас ја чекам конечната одлука“, рече Скаковски за SETimes. „Го направив тоа бидејќи не сакав да бидам дел од тоа, бидејќи бев претседател на синдикатот. Овие случаи почнаа во 2000 година и сé уште траат, и се сменија многу судии... Очигледно е дека некој ги стопира овие случаи.“
 Дали стравот од одмазда би ве спречил да пријавите корупција кај властите? Споделете ги вашите размислувања во делот за коментари.  
