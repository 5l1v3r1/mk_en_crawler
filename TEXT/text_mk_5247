30/03/2010
Од Јелена Тусуп за Southeast European Times во Белград – 30/03/10
Српската влада ќе му понуди 40 отсто од акциите во државното претпријатие Телеком Србија на најдобриот понудувач. Одлуката да се стави најпрофитабилното балканско претпријатие на пазарот Белград ја објави во петокот (26-ти март). 
Телеком Србија, исто така, го поседува Телеком Српска, најголемото претпријатие за телекомуникации во Република Српска, ентитетот во кој живее претежно српско население во Босна и Херцеговина (БиХ). Друг негов мнозински холдинг е М:тел, претпријатието за мобилни комуникации во Црна Гора.
Тендерот за 40 отсто сопственост во Телеком се очекува да биде објавен на крајот од годинава. Според српската министерка за телекомуникации Јасна Матиќ, можни купувачи се Дојче телеком, Турк телеком и египетски Ораском.
Германското претпријатие Дојче телеком -- кое веќе има присуство во Хрватска, Македонија и Црна Гора -- моментно поседува 20 отсто од Телеком Србија преку својата филијала, грчкиот оператор Грчката организација за телекомуникации (ОТЕ). Германскиот гигант во понеделникот потврди за весникот Билд дека е заинтересиран за купување дополнителни акции во Телеком Србија. 
Моментно, 80 отсто од Телеком Србија е во сопственост на државата, додека 27 отсто од претпријатието се поделени помеѓу вработените и граѓаните на Србија. Со очекуваната продажба, секој Србин постар од 18 години ќе добие пари или удел што ќе може да го продаде.
Владата објави дека профитот од продажбата ќе биде искористен за изградба на патиштата, во рамките на тековниот обид за подобрување на сообраќајниот тек. 
„Идниот сопственик на 40 отсто од акциите ќе стане најважен акционер, и со откупување од малите акционери, истото претпријатие може лесно да добие повеќе од 50 отсто“, рече премиерот Мирко Цветковиќ.
Официјалните податоци покажуваат дека Телеком Србија, заедно со своите филијали, направило профит од повеќе од 1,1 милијарди евра во 2008 година -- скок од 25 отсто во споредба со претходната година. Истото вклучува 7,48 милиони корисници на мобилни телефони во Србија, Црна Гора и БиХ. Неговиот удел на пазарот изнесува 60 отсто во Србија, 37,5 отсто во БиХ и 26,5 отсто во Црна Гора.
Милан Ковачевиќ, српски консултат на странски инвестиции, за SETimes изјави дека ја поздравува одлуката на владата. „Приватен сопственик ќе го управува многу подобро отколку државата“, рече тој.
Ковачевиќ рече: „Телеком Србија стои финансиски подобро отколку порано, но мора да се развие уште повеќе. Би било нереално сега да се финансира неговиот раст од државниот буџет. Еден начин е [тоа] да се претвори во силно мултинационално претпријатие, но ние немаме такви ресурси.“ 
Не мислат сите дека ова е добра идеја. Многумина прашуваат зошто била донесена одлука да се продаде едно профитабилно претпријатие на сред економска криза. Критичарите тврдат дека вредноста на телекомот ќе продолжи да расте и дека е опасно за земјата да ја продаде својата телекомуникациска инфраструктура на странско претпријатие. 
Поранешната српска министерка за телекомуникации Александра Смиљаниќ стравува дека следниот сопственик може да ги зголеми цените.
„Не е паметно да се продаде единствената телекомуникациска инфраструктура што ја имаме“, рече Смиљаниќ. „Ќе треба години за државата да изгради нешто слично.“
