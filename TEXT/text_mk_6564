08/08/2011
Алакбар Рауфоглу за Southeast European Times -- 08.08.11
Турскиот премиер Реџеп Тајип Ердоган, во придружба на голема делегација бизнисмени и владини членови, на крајот од минатиот месец отпатува за Азербејџан, со цел зајакнување на трговските и политичките врски. Но, Баку може да се смета за единствениот главен град во регионот каде што Ердоган не успеа да постигне резултати. 
Односите меѓу двете турски држави отсекогаш биле силни, и честопати опишувани како „една нација со две држави“. Но, неодамна соработката беше загрозена поради тензиите што произлегоа од можното обновување на односите меѓу Турција и Ерменија. Баку стравува дека ова може да значи губење на клучното влијание во решавањето на конфликтот на Нагорно-Карабах. 
Исто така, голем проблем е и непостигнувањето договор за цената на гасот и транзитот меѓу Баку и Анкара во текот на изминатите две години. Турција се надева дека ќе ја задржи транзитната улога преку проектот за гасоводот Набуко, кој се натпреварува со руските гасни проекти за европскиот пазар. Сé додека Анкара и Баку не можат да постигнат договор, Баку останува во голема мера зависен од Русија. 
Политиката на безвизен режим со соседите, на владата на Ердоган, со која веќе се опфатени повеќе од 60 држави, исто така наиде на тешкотии со Азербејџан.
„Не сме подготвени за тој [безвизен режим]“, рече претседателот Илхан Алиев за време на заедничката прес-конференција со Ердоган. 
„Ова ,не’ за укинувањето на визниот режим на претседателот Алиев ги лути актуелните турски ,залагања за нулта проблеми во надворешната политика со соседите’, рече Џералд Робинс, постар соработник во американскиот Истражувачки институт за надворешна политика. Тој смета дека предизвиците во азербејџанско-турскиот однос ја одразуваат промената во соодветните перспективи.
„Постсоветската ера сега има 20 години и се јавуваат нови политики и ставови“, рече тој за SETimes. „Турскиот ,братски’ менталитет станува минато; секоја нација има свои сопствени интереси и прерогативи.“ 
За Баку, вели тој, вербалната поддршка на Турција во спорот Нагорно-Карабах не водеше до никаква видлива промена на теренот, а да не зборуваме за неизвесноста што ја создава можното обновување на односите со Ерменија.
„Сепак, доминантен фактор е спорот околу транзитните давачки за касписката нафта и взаемното чувство дека двете страни преговараат со помалку ,братски’ намери“, вели Робинс. 
Во Баку, некои политичари, како Иса Гамбар, претседател на Партијата за еднаквост (Мусават), најголемиот опозициски блок во Азербејџан, се многу загрижени поради заладувањето на билатералните врски во последниве години. „Тоа е очигледно во скоро сите сфери“, рече тој.
„Тоа се случува поради иницијативата на азербејџанската влада“, рече тој за SETimes. „Со оглед на тоа што нашата влада е заинтересирана за формирање затворено општество, истата не сака луѓето да се шират надвор од земјата, дури и кај нашиот најблизок сосед, Турција“, објаснува тој.
Азербејџанските демократи очекуваат Анкара да биде поактивна и отворена во сферите како што се демократијата и човековите права во Азербејџан. „Тоа е наше право“, рече Гамбар, додавајќи дека Турција е клучна врата на земјата за евроатланската интеграција. 
Арастун Оруклу, шеф на Западноисточниот истражувачки центар во Баку, го истакнува рускиот фактор како проблем меѓу Турција и Азербејџан. 
„Фактот дека влијанието на Москва станува сé посилно во Азербејџан во последниве години ја истиснува Турција“, рече тој за SETimes. 
Во меѓувреме, властите во Анкара се оптимисти за иднината. „Сметаме дека нашите земји може да најдат начин да ги искористат своите братски и регионални можности“, рече Мустафа Кабакчи, пратеник од АКП на Ердоган и претседател на Турско-азербејџанската група на пријателство. 
„Незамисливо е Азербејџан да не учествува во мировните процеси на Турција во регионот“, рече тој за SETimes, мислејќи на Ерменија, Нагорно-Карабах и гасната политика.
Анкара ја разбира регионалната чувствителност на Баку, вели тој. „Ние само сакаме да ги увериме нив [Aзербејџан] дека немаме намера да бидеме постариот брат за никого во регионот“, додаде тој. 
