28/09/2009
ЊУЈОРК, САД -- Водачот на кипарските Турци Мехмет Али Талат во петокот (25-ти септември) изрази разочарување од говорот на кипарскиот претседател Деметрис Христофиас пред Генералното собрание на ОН. „Тој уништи сé што беше постигнато за време на разговорите за [повторно обединување]“, рече Талат на прес-конференцијата во Њујорк. „Му понудив трилатерален состанок со генералниот секретар на ОН Бан Ки-Мун, но тој одби. Тие се плашеа дека со тоа кипарското прашање ќе привлече премногу внимание во меѓународната заедница“, рече Талат, пред состанокот во понеделникот со Бан. Во својот говор минатата недела Христофиас рече дека „и покрај нашите заеднички напори, страната на кипарските Турци, поддржана од Турција, и понатаму ги претставува позициите и предлозите кои не носат надвор од рамката на резолуциите на ОН за Кипар“. 
Минатата недела односите меѓу водачите на двете заедници тргнаа на полошо, поради нивните различни ставови во врска со турските доселеници. Кипарските Грци инсистираат на тоа дека островот може да се обедини повторно само ако турските доселеници се вратат во Турција. Сепак, минатата среда турскиот премиер Реџеп Тајип Ердоган се состана во Њујорк со Христофиас и му рече дека доселениците нема да го напуштат Кипар. (Фамагуста газете, Заман - 28/09/09; Ворлд булетин - 26/09/09; Фамагуста газете - 25/09/09)
