17/01/2005
Од Зоран Николовски за Southeast European Times во Скопје- 17/01/04
Во моментов македонската влада е во процес на одговарање на Прашалникот на ЕУ - значаен чекор за добивање авис, или официјално милење, од Европската Комисија за тоа дали земјата е подготвена да добие статус на земја-кандидат. Во неговиот инаугуративен говор во декември 2004-та година, македонскиот премиер Владо Бучковски вети дека Македонија ќе успее во обидот за членство, додека пак вице-премиерката Радмила Шеќеринска, одговорна за процесот на евро-интеграција, укажа дека ависот ќе биде добиен кон крајот од годинава со преговори кои би можеле да започнат во 2006-та година. 
Дали овие очекувања се реални? Одговорот зависи од тоа дали владата на Бучковски е способна да ги претвори ветувањата во конкретни реформи. Тука спаѓаат реформите во судството кои треба да бидат спроведени во 2005-та година, продолжување на реформите во полицијата и јавната администрација, промените потребни за олеснување на визниот режим со ЕУ и спроведување на децентрализацијата - една од последните обврски преостанати од Охридскиот рамковен договор. Ова се неопходните елементи за исполнување на условите за статус на кандидат, како што е утврдено во Копенхашките критериуми. 
Оценка на ЕУ
ЕУ ќе ги оцени општите политички услови во земјата, како што е нејзината способност да организира слободни и фер избори, како и да го одржи спроведувањето на законот во земјата. Македонија мораше да ги одложи претстојните локални избори поради неодамнешниот референдум за новата територијална организација. Изборите треба да се одржат на почетокот од март, а аналитичарите велат дека тие ќе бидат клучен тест. Унијата ќе бара цврст доказ за актуелната демократска ориентација на Македонија. 
Неуспехот на противниците да ги отфрлат законите за новата територијална организација го отвара патот за напредување со еден клучен елемент од Охридскиот договор. Претставникот на ЕУ во Македонија, Мајкл Салин, даде до знаење дека исполнувањето на сите услови од Охрид е клучно за напредок кон членство во ЕУ.
Во декември, властите успеаа да изнајдат мирно решение за проблемот со селото Кондово, кое беше заземено од група вооружени лица скоро еден месец. Властите ќе треба да се погрижат во иднина да не дојде до слични ситуации. И покрај инцидентот, постои општа согласност дека Македонија е стабилна. Немораше да биде ангажирана ниту една мировна мисија од заминувањето на Конкордија во декември 2003-та година. Во моментов, полициската мисија на ЕУ „Проксима“ е ангажирана за поддржување, мониторинг и менторство за реформите во полицијата. 
Реални очекувања
Еден знак за тоа дека очекувањата на Македонија се реални е фактот што одговорноста за односите на ЕУ со земјата е префлена, почнувајќи од годинава, од Генералниот директорат за надворешни односи на Европската Комисија на Генералниот директорат за проширување. Специјалниот пратеник на Европскиот парламент за проширување Оли Рен рече дека тоа што неговата канцеларија е сега одговорна за односи со пет балкански земји е јасен знак дека тие се на пат кон членство во ЕУ. 
„Сметам дека би било навистина добро доколку Македонија биде целосно вклучена во европскиот потенцијален прием на членки на ЕУ“, рече Рен. „Не сакам да прогнозирам кога ќе се случи ова но, со наша помош, оваа земја би можела бавно но сигурно да се приближи кон ЕУ. Ми изгледа потполно реално дека оваа земја ќе започне стратегија за пред-пристап и ќе се упати кон ЕУ но, тоа сега зависи од вашата земја“. 
Огромна поддршка 
Позитивен поттик за македонската влада е поволното мислење на јавноста за членството во ЕУ. Поддршката, која на почетокот беше голема, забележа постојан пораст во изминативе 13 години. Последната анкета спроведена за Секторот за Евро-интеграција во мај 2004-та година покажа дека 91,4 отсто од македонскиот народ ќе одговори „да“ на прашањето „доколку идната недела се одржи референдум за влез во ЕУ, како би гласале?“. Во споредба со едно претходно истражување, забележан е пораст од 1,5 отсто.
Покрај тоа, сите партии во парламентот во Македонија го истакнаа членството во НАТО и ЕУ како нивен стратешки приоритет. Овој факт не го покажува само степенот на ангажираност на Македонија за интеграција, туку, исто така, и даде голема сила на владата - без оглед на тоа која партија е на власт - да ги спроведе потребните реформи. 
Секако, Бучковски се соочува со сериозни предизвици. Во неговата претходна улога како министер за одбрана, сепак, се докажа како способен и бескомпромисен реформатор и многумина веруваат дека тој е вистинската личност која успешно ќе го изврши она што треба да биде направено во 2005-та година.
ЕУ одржува отворена политика за Балканот. На самитот во Солун 2003-та година, на таа политика и беше дадена поконкретна форма, со тоа што голем број програми и средства станаа достапни за Македонија. На нивниот последен самит, во декември 2004-та година, европските лидери ја потврдија нивната ангажираност за целосна имплементација на Солунската агенда и европска иднина за земјите од балканот. 
Во исто време, лидерите истакнаа дека напредокот на секоја земја зависи од исполнувањето на Копенхашките критериуми и условите од Процесот за стабилизација и асоцијација, како и од други клучни фактори како што се демократијата, владеењето на правото, почитувањето на човечките права, правата на малцинствата и целосна соработка со трибуналот за воени злосторства на ОН. 
Македонците се уверени дека се на пат кон членство но, се прашуваат за временскиот период. Се разбира, земјата помина низ многу значајни пресвртници. Напредува со децентрализацијата, исполнувајќи ги обврските од Охридскиот договор. Претстојните избори треба да ги покажат демократските капацитети и институционалната стабилност на земјата. Соработката со трибуналот на ОН не создава пречки. Најитен проблем кој мора да биде решен се реформите во судството и владеењето на правото. Успехот во овие сфери би можел да одреди колку брзо Македонија ќе оди напред.
