19/09/2011
Игор Јовановиќ за Southeast European Times во Белград -- 19.09.11
Директорката на Антикорупциската агенција, Зорана Марковиќ, е на чело на една од институциите наменети за борба против корупцијата, која се смета за најголема пречка со која Србија се соочува на патот кон ЕУ.
Таа има тешка задача пред неа, бидејќи агенцијата, меѓу другото, се занимава со имотните извештаи на државните службеници, судирот на интереси и контролата врз финансиското работење на политичките партии.
Како што таа признава во интервјуто со дописникот на SETimes, Игор Јовановиќ, постои уште еден предизвик: менување на перцепцијата на јавноста дека државата е системски корумпирана. 
 SETimes: Сега, кога го најавивте донесувањето на нова антикорупциска стратегија, што точно ќе содржи тој документ и какви промени или подобрувања ќе има во споредба со претходната стратегија? 
 Зорана Марковиќ: Акциските планови за имплементација на Националната антикорупциска стратегија беа донесени во 2005-та година и беа застарени, со оглед на променетиот економски и политички контекст на Србија во 2011-та година. Исто така, преземен е сериозен чекор кон ЕУ и ние веруваме дека антикорупциската стратегија може да се подобри методолошки.
Целта е да се направи генерален стратешки национален документ кој многу јасно ќе ги дефинира целите кои Србија сака да ги постигне во борбата против корупцијата. Ние ќе се фокусираме на две работи -- да ја направиме новата стратегија временски ограничена, бидејќи на тој начин полесно е да се измери нејзината стапка на успех, и да се вклучат индикации за одговорноста за нејзина примена во стратегијата, што претходната ги немаше.
 SETimes: Според вашата агенција, претходната стратегија беше ретко имплементирана. Зошто е тоа така и какви гаранции имате дека новата стратегија ќе се имплементира подобро?
 Марковиќ: Ние утврдивме дека 15 отсто од планираните цели се постигнати целосно од претходната стратегија и ги дефиниравме обврските и целите кои се завршени. Шеесет отсто од обврските се исполнети делумно, додека 8 отсто од мерките треба да бидат трајно имплементирани. Кога ќе го додадеме тоа, добиваме сериозен процент на исполнување на планот, особено во областа на институциите кои требаше да бидат основани, како и законите кои требаше да бидат усвоени. 
Деловите кои се однесуваат на стручното оспособување на вработените, зголемувањето на институционалните и финансиските капацитети на државните органи и подигањето на јавната свест за потребата од борба против корупцијата се оние што не успеаа. Исто така, во минатото немаше орган за следење на спроведувањето на стратегијата.
Во 2008-та година составот на српската влада се промени целосно и ние повеќе немавме институционална меморија за стратегијата, туку сите чекаа да се формира Антикорупциската агенција, која ги потсети сите на стратешките документи. И сега нам ни треба нова стратегија со цел да се фокусираме на нови задачи во наредниот период.
 SETimes: Вашата агенција сега ќе ја има задачата да го контролира финансиското работење на политичките партии, што во анкетите е идентификувано како еден од главните извори на корупција во Србија. Очекувате ли политичарите да се спротивстават на контролата на вашата агенција или законот ве овластува ефикасно да ги контролирате финансиските трансакции. Со други зборови, колку обемна регулативна сила ќе ви биде потребна за ефективно и ефикасно да ги контролираат финансиските активности на партиите?
 Марковиќ: На 14-ти јуни, со донесувањето на Законот за финансирање на политичките партии, ние ја добивме улогата на контролор на финансиските активности на партиите. Досега, практично немаше контрола. Новиот закон дефинира потранспарентно финансирање на партиите, потранспарентно трошење на парите и многу подобро организирана контрола спроведена од страна на Антикорупциската агенција.
Ние сега истовремено работиме на зајакнување на капацитетот на агенцијата. Ќе се преселиме во нова канцеларија оваа есен и ќе имаме простор за вработување на нови луѓе. Ние веќе започнавме со изработка на потребните подзаконски акти, а од оваа есен, исто така, ќе почнеме со обука на луѓето кои ќе бидат задолжени за спроведување на законот во партиите.
Во исто време, ќе започнеме да ја информираме јавноста за тоа што оваа кампања значи. Не очекувам никаков отпор, како што немаше кога новиот закон беше усвоен. Тоа е доказ дека партиите се подготвени да направат нешто со цел да не биде перципирани како корумпирани од страна на јавноста.
Меѓутоа ... не треба да се очекува овој закон и почетната контрола на партиите да реши веднаш сé. Но, фактот дека има систем кој е потранспарентен и постоењето на јасна контрола може да ги намали законските прекршоци во обични инциденти.
 SETimes: Јавноста, сепак, има стекнато впечаток дека партиите вршеа притисок врз вас кога на политичарите им го одзедовте правото да имаат неколку функции истовремено (на пример, да бидат пратеници и градоначалници во исто време). Како се справивте со тоа? 
 Марковиќ: Јас не би го нарекла тоа притисок, туку реакција. Кога ќе допрете нечии права кои се сметаат за стекнати, кога јавно критикувате државен претставник со повеќе од една функција и кога ќе им кажете дека не можат да го прават тоа повеќе, се разбира дека тоа предизвикува одредена реакција. Но, немаше притисок до степен кој сериозно ќе го загрози спроведувањето на законот, и многу државни претставници постапија според нашите одлуки, односно во согласност со мерките што ги објавивме. 
Објавивме предупредувања како прва мерка за оние кои не го почитуваат правилото на една функција. Исто така, објавивме мерка наречена иницијатива за разрешување, според која органот кој назначил некое лице да го отпушти во рок од 30 дена. Имаме уште една, најрадикална мерка, која значи престанок на функцијата по сила на закон и се спроведува во рок од осум дена. Српската влада презеде околу 98 отсто од таквите најрадикални мерки.
Но, факт е дека нашата забрана на повеќе функции во исто време предизвика реакција, па дури доведе и до измена на законот кој ја регулира оваа област. Тоа ми покажа дека секој еден од нас мора да знае своето место. Агенцијата е регулаторно тело кое го спроведува законот, а политичките партии усвојуваат закони преку парламентот. Тоа е добар баланс и ние мора да научиме да играме на тоа поле. 
 SETimes: Политичките партии не се единствените во Србија што може да вршат притисок врз одредени државни органи. Има голем број на јавни шпекулации во врска со неформалното влијание на водечките бизнисмени. Дали агенцијата се најде под таков притисок? 
 Марковиќ: Не сме се судриле директно со магнатите, бидејќи агенцијата не се занимава со случаите со кои тие можат да бидат поврзани. Нашата позиција е некаде во позадина, но ние вршиме анализа на законите, процедурите и случаите од интерес за јавноста, реагираме на нив со вести и сите можни активности со кои се предвидуваат иницијативи за изменување и дополнување на законите и процедурите кои ги сметаме за корумпирани и кои водат до такви случаи. Тоа е нашето најмоќно оружје, бидејќи можеме да влијаеме врз лошо подготвените законски регулативи.
