23/05/2008
Анализа на Игор Јовановиќ за Southeast European Times во Белград -- 23/05/08
Иако политичките партии во Србија сé уште преговараат за тоа кој ќе ја формира новата влада по парламентарните избори претходно овој месец, белградските економисти велат дека коалицијата околу проевропската Демократска партија (ДС), предводена од српскиот претседател Борис Тадиќ, има најголеми шанси да ја здобие довербата на странските инвеститори. 
Економистите, исто така, велат дека заради европската интеграција, владата околу ДС би се справила со проблемот на инфлацијата и би ја зачувала економската стабилност на земјата. 
Идната влада зависи од коалицијата околу Социјалистичката партија на Србија, која освои 20 места на изборите на 11-ти мај. Социјалистите започнаа преговори со радикалите и Демократската партија на Србија (ДСС), но тие планови пропаднаа. Некои водачи во коалицијата на социјалистите сега сакаат да ги прекинат разговорите со ДСС и да отпочат преговори со ДС.
ДСС и радикалите тврдат дека ќе го поништат ДСА, бидејќи според нив преку овој договор Србија индиректно ја признава декларацијата за независност на Косово од 17-ти февруари.
Белградскиот економист Саша Ѓоговиќ изјави за <i>Southeast European Times</i> дека ако Српската радикална партија и социјалистичката коалиција ја организираат новата влада, странските инвеститори ќе бидат внимателни додека не видат како Белград ќе се постави во односите со ЕУ. 
Но, ако на власт дојдат ДС и социјалистите, инвеститорите нема да бидат воздржани, бидејќи „на власт ќе бидат претставниците чија политика им е позната и со кои тие соработуваат од 2000 година“, рече Ѓоговиќ. 
Економистот Јуриј Бајец вели дека на Србија „й треба влада што ќе овозможи директни странски инвестиции, доволни да обезбедат годишна стапка на раст од 7 отсто во следниот период“. 
„За вакво нешто потребен е годишен прилив од 3 милијарди евра директни странски инвестиции и 2 милијарди евра поволни заеми со долг грејс-периос“, рече Бајец. Тој додаде дека ваков прилив на странски инвестиции може да бидат остварен само со проевропска влада која „сфаќа дека ЕУ е главниот економски партнер на Србија“. 
„Проевропска влада која би ги усвоила европските стандарди би ја загарантирала безбедноста и стабилноста, не само за инвеститорите од Европа, туку и од целиот свет, Русија, Кина и Индија“, рече Бајец.
Некои, сепак, имаат поразлично мислење. Економистот Јован Душаниќ рече дека странските интересенти инвестираат во Србија претежно преку приватизацијата на претпријатијата, а мал број инвестираат во нови објекти. 
Без оглед кој ќе ја формира новата влада, нема да биде тешко да се привлечат странски инвестиции преку продажба на големите претпријатија, како што е нафтената индустрија и претпријатието за електростопанство, пишува Душаниќ во специјалниот додаток на белградскиот весник Политикa. 
Тој ги користи примерите на Русија и Кина -- велејќи дека во случај на инвестиции во нови објекти, она што е важно не е кој е на власт и каква е меѓународната репутација на земјата, туку какви услови им нуди земјата на инвеститорите.
