21/03/2007
Од Ахмет Гормез за Southeast European Times во Анкара – 21/03/07
Неколку турски невладини организации во Косово се собраа минатиот месец во Вуштри, за да направат проценка на планот на специјалниот претставник на ОН, Марти Ахтисари, за решавање на статусот на покраината. Групата, изразувајќи незадоволство од планот, испрати писмо до меѓународните мисии и институции во покраината. 
Планот на Ахтисари обезбедува основа за надгледувана независност и се залага за мултиетничко и демократско Косово, кое покажува почит за човековите права. Тие велат дека ова се позитивните аспекти, но додаваат дека планот има одредени празнини. 
Косовските Турци сакаат планот да обезбеди образование, јазик, културно наследство и други права за малцинските заедници. Групата вели дека според планот, етничките Албанци и Срби имаат право на образование на албански и српски јазик, но другите етнички групи не можат да добијат образование на нивниот мајчин јазик, освен ако се мнозинство во местата каде што живеат. Ако планот не се промени, Турците ќе можат да добијат образование на турски јазик само во регионот на Мамуза. 
„Според планот на Ахтисари, српскиот е еден од официјалните јазици во местата каде што живее дури и еден Србин. Но, турскиот јазик нема да биде официјален во места како Призрен, Приштина, Гилан, Митровица, Вуштри итн.“, вели оваа малцинска група.
Турција, исто така, бара право на образование на турски универзитет. 
„Ако планот на Ахтисари остане онаков каков што е сега, ние нема да имаме демократско, мултиетничко Косово, туку албанско-српско биетничко Косово, кое им дава малку права на малцинствата“, велат невладините организации. 
Некои велат дека историјата на Турците во Косово датира од четвриот век. Турското присуство стана видливо во Косово по 1389 година, кога турските (отоманските) и српските војски биеја битка на Косово, отворајќи го патот за освојувањето на Отоманската империја на Балканот. Потоа, стотици илјадници Турци почнаа да живеат и на Балканот и во Косово.
Турскиот јазик беше еден од официјалните јазици во Косово со децении, но беше отстранет од страна на УНМИК во 2000 година. Турците во Косово се надеваат дека ќе добијат враќање на нивниот статус со заокружувањето на процесот на одредување на иднината на покраината. 
