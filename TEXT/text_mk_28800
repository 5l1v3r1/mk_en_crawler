11/10/2010
БЕЛГРАД, Србија -- Повеќе од 140 луѓе беа повредени во судирите меѓу демонстрантите и полицијата во центарот на Белград во неделата (10-ти октомври). Околу 6.000 луѓе се собраа во обид да ја спречат геј-парадата на гордоста во главниот град, фрлајќи молотови коктели и камења на полицајците кои одговорија со солзавец и гумени куршуми. Меѓу повредените беа и 124 полицајци и 17 демонстранти. Единаесет полициски автомобили и три противпожарникарни возила беа оштетени, неколку автомобили беа запалени, а излозите на продавниците беа искршени. Хулиганите, исто така, ја запалија зградата во која се наоѓаше владејачката Демократска партија. Властите велат дека 207 луѓе беа уапсени, од кои околу половина остануваат во притвор заради насилно однесување. Белградскиот градоначалник, Драган Ѓилас, рече дека штетата може да достигне околу 1 милион евра. 
На самата парада учествуваа околу 1.000 луѓе, кои се движеа по улиците без инциденти. Во обраќањето до учесниците, министерот за човечки и малцински права, Светозар Чиплиќ, шефот на делегацијата на Европската комисија во Србија, Винсент Дегерт, шефот на мисијата на ОБСЕ во Србија, Димитриос Кипреос, и претставниците на неколку политички партии и невладини организации рекоа дека дискриминацијата не смее да се толерира.
Претседателот Борис Тадиќ најостро го осуди насилството врз полицијата, и ја потврди решеноста на земјата да ги штити сите свои граѓани, без оглед на разликите меѓу нив. Владата го бранеше правото на слобода на изразувањето и вети дека ќе ги казни одговорните за вандализмот. Парадата во неделата беше прва од 2001 година, кога демонстрантите беа тепани од ултранационалисти, фудбалски навивачи и скинхедси. (РТС, Танјуг, Бета, Б92, АП, СНН, ББС - 11/10/10)
