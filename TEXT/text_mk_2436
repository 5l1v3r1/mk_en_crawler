25/07/2005
Од Василис Василиу за Southeast European Times во Атина – 25/07/05
Со одлуката на Министерството за развој за објавување на оперативните норми на енергетската индустрија, вклучувајќи ги и цените за набавувачите, Грција официјално ја започна програмата за приватизација на енергијата. Овој потег претставува дел од напорите на земјата за либерализација на својот енергетски пазар, во согласност со насоките на ЕУ. 
Приватизацијата би можела да резултира со годишен обрт за приватните претпријатија од околу 2 милијарди евра. Оваа цифра се очекува двојно да се зголеми во текот на следните пет години, со што на приватните добавувачи ќе им биде даден удел од 30 отсто од пазарот што државните претпријатија за електродистрибуција го имаат денес. 
За приватни бизниси да влезат на овој пазар, тие ќе мора да инвестираат значителни износи на пари во индустријата. Инвестициските барања за создавање на приватни единици за производство на електрична енергија би можеле да достигнат 7 до 8 милијарди евра. И покрај тоа што Грците моментно имаат најниски цени на енергијата во Европа, цените ќе мора да се зголемат како резултат на приватизацијата, можеби и до 20 отсто. Зголемувањето на цените е потребно со цел да инвестициите да бидат профитабилни. 
Сепак, ударот по џебот на Грците ќе може да се надомести со подобрувањето на системот. Енергијата сега ќе биде посигурно пренесувана во областите на земјата без соодветен пристап до електрична енергија. Новоформираниот систем од две зони ќе ја пресекува Грција на два дела -- север и југ -- за да се надмине проблемот со снабдувањето. Ќе постојат три видови провајдери: сегашното јавно претпријатие, новосоздадените приватни претпријатија и странските увозници на електрична енергија од соседните земји како Бугарија, кои веќе извезуваат струја. 
Новиот систем на Министерството за развој не е ограничен на јавно ослободување на електрична енергија, туку го вклучува и природниот гас, како и енергијата на ветарот. 
Инвеститорите во електричната енергија, како грчките така и странските, со нетрипение ја очекуваат приватизацијата на природниот гас, која би можела да биде примарно гориво за развојот на новите енергетски единици. Грчко-турскиот гасовод целосно ќе стане функционален по две години и има планови за проширување на мрежата на природен гас со надградба на грчкиот нафтовод во 11 нови градови, како и создавање на нов грчко-италијански нафтовод. 
Конечно, енергијата на ветарот, исто така, привлекува странски инвеститори. Владата планира двојно да го зголеми бројот на градбите до 2008 година, како начин за обезбедување на евтина енергија на грчките острови. 
