19/04/2011
Од Билјана Пекушиќ за Southeast European Times во Белград -- 19/04/11
Американската асоцијација за васкуларна хирургија го прогласи српскиот лекар Драган Милиќ (44) за најдобар млад васкуларен хирург во 2010 година надвор од САД. 
„Многу сум среќен, бидејќи ја добива оваа награда од професори од чии книги и трудови учев“, рече Милиќ.
Американската асоцијација за васкуларна хирургија, водечко медицинско тело за васкуларна хирургија во светот, секоја ги избира најдобрите лекари надвор од САД. Ова е првпат српски лекар да добие ваква награда.
Одлуката на асоцијацијата беше заснована на четирите оригинални дела на Милиќ, кои беа објавени во добропознатото списание American Journal of Vascular Surgery во текот на изминатите три години.
„Ова треба да е пример за сите мои млади колеги“, рече Милиќ. „Тие мора да се упорни, да ги следат најновите случувања во медицината, да ги објавуваат своите дела и да присуствуваат на медицинските конференции.“
Милиќ работи во Одделот за васкуларна хирургија при Клиничкиот центар во Ниш, каде што е исклучително популарен меѓу пациентите. 
Винка Јовановиќ (63) се борела со болките во ногата пред да го сретне д-р Милиќ. 
„Едвај се движев, не спиев многу ноќи поради болката“, се сеќава таа. „Благодарение на мојот лекар, сега повторно можам да одам.“ 
Милиќ е познат по лекувањето со помош на методот на повеќеслоен компресорски завој со Тубулкус. Тој излечил илјадници луѓе од цела Србија и околните земји.
„Пациентите доаѓаат од целиот регион“, рече главната медицинска сестра на Клиниката за кардиоваскуларна хирургија во Ниш, Марица Бајовиќ. „Некои од нив доаѓаат без закажување, но д-р Милиќ ги прима сите и ги прегледува сите.“ 
Милиќ е многу почитуван и меѓу колегите, рече Бајовиќ. Тој е добар менаџер и клиничкиот персонал ужива во работата со него, рече таа.
„Секогаш наоѓа спонзори; тој води бесплатен здравствен план за нашите вработени“, рече Бајовиќ. „Честопати организира забави во нашата клиника. Забавно е да се работи со него.“ 
Како еден од најдобрите лекари во светот, Милиќ добил неколку високоплатени работни понуди од познати клиники низ целиот свет, но никогаш нема да го напушти Ниш.
„Парите за мене не се главна мотивација“, рече Милиќ. „Имам доволно приходи во Ниш. Можам да живеам од мојата плата.“
Тој планира да продолжи со својата пракса таму и да научи повеќе од своите колеги од странство. Со наградата од 7.000 американски долари Милиќ планира да присуствува на конференцијата на американски васкулатни хирурзи во Бостон овој јуни.
„По конференцијата, со мојот ментор Петер Гловичи, главен васкуларен хирург во Клиниката Мајо ќе можам да поминам неколку месеци во различни американски клиники и да научам за последните методи на лекување во васкуларната хирургија“, рече Милиќ.
