02/02/2012
Алакбар Рауфоглу за Southeast European Times -- 02.02.12
Властите во Турција се надеваат дека по именувањето на четири лица и три претпријатија во Југоисточна Европа како шверцери на наркотици кои собирале пари за Курдистанската работничка партија (ПКК), ќе бидат преземени понатамошни чекори против активностите на ПКК во Европа.
Три лица во Молдавија -- Зејнедин Гелери, Черкез Акбулут (познат како Чернит Мурат) и Омер Бозтепе -- беа идентификувани од страна на САД како некои што дејствувале во името на ПКК во Европа. Покрај нив, САД ги идентификуваа Омер Гелери од Романија и три претпријатија со седиште во Романија поради нивните врски или активности поврзани со Зејнедин Гелери.
Сите тие се првите именувани лица во Европа според американскиот Закон за именување странски главни лица за наркотици, кој е насочен против правни лица во сопственост или контролирани од оние што дејствуваат во име на ПКК. Секој евентуален имот што тие можеби го имаат под надлежност на САД е замрзнат.
Фахретин Појраз, пратеник на турската владејачка партија АКП и претседател на Парламентарната комисија за јавните претпријатија, рече дека акцијата е „добредојден настан“. „Се надеваме дека по истата ќе уследи сериозна акција и од другите земји.“
„Мрежата за трговија на дрога на ПКК треба да се уништи, тоа не би се толерирало во ниту една земја“, рече Појраз за SETimes. „Ваквите видови дејства ја поткопуваат ПКК и уште повеќе го заслабнуваат курдскиот бунт“, додаде тој.
Зејнедин Гелери беше идентификуван како висок член на ПКК, и член на организација за шверц на дрога со седиште во Романија, која ги користи претпријатијата за увоз и извоз, за нелегални активности низ цела Европа. Гелери е, исто така, осомничен за соучество со Акбулут, член на ПКК, и беше цел на запленувањето на 199 килограми хероин во март 2008 година, во вредност од околу 6,7 милиони евра, од страна на молдавската полиција. Бозтепе работи за ПКК и моментно е во бегство од молдавските власти, откако беше осуден на 12 години затвор за активности на шверц на наркотици, според американските власти. 
Според документацијата на турската национална полиција, околу 900 луѓе, претежно со врски со ПКК, се уапсени за шверц на дрога од 1984 година. 
Најново, во Дијарбекир беше запленет 1.180 килограми хашиш во вредност од преку 1,1 милион евра, за време на најголемата операција против бизнисот со дрога на ПКК.
„ПКК учествува во секоја фаза од [шверцот на дрога]; од производство до транспорт, и од маркетинг до продажбите на улица“, рече за SETimes Огузан Омер Демир, инспектор за шверцот на дрога во Меѓународниот центар за тероризам и транснационален криминал (УТСАМ) во Турската полициска академија.
Всушност, вели тој, ПКК може да организира големопродажба и малопродажба бидејќи нејзината структура е многу погодна и флексибилна за адаптирање во различни ситуации.
„[ПКК] добива данок и од другите продавачи на дрога“, додава Сулејман Озерен, директор на УТСАМ. „Тие го купуваат своите оружје и материјали со парите од дрогата.“
Иако ПКК е прогласена за терористичка организација од страна на ЕУ и САД, Демир вели дека Турција очекува повеќе. „Неодамнешниот судски случај за РОЈ ТВ, сателитската телевизиска станица на ПКК која емитува програма во Данска, покажа дека некои земји од ЕУ не покажуваат чесна и ефикасна поддршка за Турција во нејзината борба против тероризмот“, додава тој.
Но, некои, како што е Владимир ван Вилгенбург, новинар за курдскиот весник Рудав и аналитичар на фондацијата Џејмстаун за прашањата на ПКК, се претпазливи во земањето на изјавите на турската влада здраво за готово. „Постои јасна пропагандна војна меѓу бунтовниците и турската држава за меѓусебна дехуманизација“, вели тој. 
„Многу хероин и дрога поминуваат низ Турција преку балканскиот правец од Авганистан до Европа. Мафијашките групи секогаш играле голема улога во Турција. Но, отсекогаш имало гласини, тврдења и обвинувања дека елементи од ПКК, како и од државата, се вклучени во трговијата на дрога“, рече тој за SETimes. Скандалот Сусурлук во 1996 година откри врски меѓу мафијата и владини функционери, вели тој. 
Вилгенбург вели дека Турција ќе биде задоволна од дејството на американското Министерство за финансии, „бидејќи тоа ги прави поуспешни напорите на Анкара да се обиде да ја прикаже ПКК како криминална организација во Запад, наместо само политичка организација“.
Во меѓувреме, Сири Сакик, пратеник на прокурдската Партија на мирот и демократијата (БДП), ја обвинува владата за „политизирање на мирната борба за слобода на курдскиот народ“.
„Тие сакаат да извршат притисок и да ја прогонуваат нашата заедница насекаде ... Западна Европа е важна почва за курдските дисиденти, кои не можат да ја продолжат својата борба во земјата и немаат никакви врски, не само со дрогата, туку општо, со бизнисот“, рече тој за SETimes. Шверцерите на дрога „немаат никаква врска со курдските борци за слобода“, додава тој.
Појраз од АКП истакнува дека турската влада нема проблем со своето курдско население и ги повика политичарите на БДП да „Престанат да ги застапуваат терористите на ПКК“.
