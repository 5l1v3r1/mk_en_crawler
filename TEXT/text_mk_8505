12/08/2011
Билјана Пекушиќ за Southeast European Times во Белград -- 12.08.2011 
Србија е втора во светот по „одливот на мозоци“, според американската Агенција за меѓународен развој (УСАИД). Околу 150.000 млади, образовани луѓе емигрирале во западните земји од 1991 година.
Експертите велат дека тешкотијата да се најде работа е главната причина поради која образованите луѓе одлучуваат да заминат.
„Податоците за невработеноста на младите во Србија се алармантни. Двајца од пет млади луѓе на возраст меѓу 18 и 25 години се невработени“, рече за SETimes помошник-директорката на УСАИД во Белград, Мерилин Шмит. 
Скоро 40 отсто од студентите сметаат дека врските, а не способноста, се главен фактор за добивање работа, според неодамнешното истражување на Белградскиот универзитет, додека само една петтина сметаат дека нивната диплома е главна предност за добивање работа.
„Дипломирав право пред четири години со просек 8,9 [од 10]. Оттогаш имав неколку интервјуа за работа, но некој друг кој имаше пријатели или роднини во тие претпријатија или институции ја добиваше работата“, рече 27-годишниот жител на Белград, Срѓан Глишиќ, за SETimes. 
Како последица на тоа, огромни 63 отсто од студентите би сакале да заминат, покажува истражувањето на Белградскиот универзитет, иако ова е мал пад од 3 отсто во споредба со минатата година. 
Алармантниот тренд е уште попроблематичен имајќи предвид дека во просек се потребни 210.000 евра за некој да се образова во Србија и да стане специјалист во дадена област. 
„Особено разочарувачки е податокот кој покажува дека повеќе од половина од младите луѓе не й веруваат на ниту една јавна институција“, рече за SETimes. социологот Јасмина Милетиќ.
Милетиќ тврди дека ако владата не го подобри веднаш својот имиџ, нема да има никој да работи во институциите од европски тип кога ќе бидат формирани. 
Студентите не можат да најдат работа дури ни додека студираат, а родителите се принудени да го финансираат образованието на студентите во две третини од случаите. 
„Работните места кои студентските сервиси ги нудат се слабо платени. Годишната школарина на електротехничкиот факултет на кој студирав е 1.800 евра и моите родители подигаат кредит секое лето за да ја покријат, плаќајќи многу високи каматни стапки“, рече за SETimes студентот на трета година Милош Петрановиќ.
„Изготвивме нова Стратегија за вработување за периодот 2010-2020 година. Треба да се создаде економска средина за отворање нови работни места и што е најважно, за младите да останат тука“, рече помошничката на министерот за труд, Радмила Букумириќ-Катиќ, за SETimes. 
Експертите се согласуваат дека пред 15 години Србија имала релативна предност во однос на другите земји од регионот, но оттогаш инвестирала малку во образованието и економијата е во постојан пад.
Во моментов специјалистите по информатика можат најлесно да најдат работа, но дури и тие во просек по 20 месеци потрага, а заработуваат плати меѓу 450 и 700 евра месечно -- далеку помалку од развиените земји. 
Според Националната служба за вработување, 686 луѓе се на листата како невработени специјалисти по информатика со универзитетска диплома. Од јануари 2011 година, само 208 од нив нашле работа. 
„Странските корпорации тука имаат листа на училишта чии студенти ги вработуваат, и друга за студентите што не ги вработуваат. Тоа е поради тоа што нашиот образовен систем не е добар и не продуцира специјалисти што можат да работат во современите претпријатија“, рече директорот на Центарот за слободен пазар, Мирослав Прокопијевиќ, за SETimes. 
