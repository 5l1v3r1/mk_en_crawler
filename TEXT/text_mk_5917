12/11/2010
Од Линда Карадаку за Southeast European Times во Тирана -- 12/11/10
Додека траат прославите во земјата за добивањето безвизен статус претходно оваа недела, директорот за проширување на Западен Балкан, Пјер Мирел, во вторникот (9-ти ноември) му го предаде Извештајот на ЕУ за напредокот на Албанија на премиерот Сали Бериша.
Во извештајот се искажуваат пофалби за остварувањата во врска со легислативата, економијата и спроведувањето на Договорот за стабилизација и асоцијација. 
Во извештајот, исто така, се искажуваат пофалби за конструктивната улога на Албанија во „одржувањето на регионалната стабилност и поттикнувањето добрососедски односи со другите земји од Западен Балкан и ЕУ“. 
Сепак, ЕУ не й додели на Албанија кандидатски статус, наведувајќи ги како причина некои проблеми и прашања што земјата мора да ги реши.
Конкретно, поголем напредок е потребен кон усвојувањето на Копенхашките политички критериуми. Според извештајот, проблематични области ја вклучуаат „ефикасноста и стабилноста на албанските демократски институции, особено парламентот“.
Извештајот укажува на конфронтирачкатра природа на актуелниот политички дијалог, и потребата за изборни и судски реформи. Исто така, мора да има подобрување во „спроведувањето на легислативата и инструментите на политиката во областа на човековите права и заштитата на малцинствата“.
Други специфични дејства што мора да се преземат вклучуваат усвојување на престојните закони што бараат засилено мнозинство во парламентот, назначување народен правобранител, спроведување на уреден претрес и процес на гласање во парламентот за уставните назначувања и назначувањата во високиот суд, како и одржување национална стратегија за имотните права. 
Борбата против корупцијата и организираниот криминал мора, исто така, да биде поефикасна. 
Еден итен предизвик што Мирел го подвлекува е политичкиот ќор-сокак во врска со оспоруваните општи избори во јуни 2009 година. Социјалистичката опозиција јасно стави до знаење дека нема да гласа за ниту една владина иницијатива која произлегува од извештајот на ЕУ ако не биде решена транспарентноста на овие избори. 
Aналитичарите се согласуваат дека владата и опозицијата мора да се концентираат на постигнување консензус во врска со парламентарниот ќор-сокак.
„Сакам да им гарантирам на Албанците дека ќе вложам максимални напори за соработка со опозицијата“, рече Бериша во вторникот. „Во суштински интерес на албанските граѓани е да го изградат европскиот идеал во Албанија. [Сите] определени приоритети и сите недостатоци наведени во овој извештај ќе бидат претворени во приоритети на мојата влада во текот на следните месеци ... и годината што доаѓа.“
Ермелинда Мекси, членка на социјалистичката опозиција, поранешна министерка за интеграција и шеф на парламентарната комисија за интеграција, беше скептична.
„Како некој може да добие кандидатски статус без да ги исполни Копенхашките критериуми?“, праша таа, додавајќи дека Албанците не треба да го заборават тоа при славењето на визната либерализација. 
Комесарот за проширување на ЕУ, Стефан Фуеле, истакна дека главните предизвици за интеграцијата во Унијата „лежат во самата Албанија. Се надевам дека Албанија ќе ја најде потребната политичка решителност ... за да изгради вистинско демократско општество, со силна пазарна економија и законодавно тело целосно усогласено со она на ЕУ“, рече тој. 
Но, дали постои политичката волја? „Земјите-аспирантки мора да го развијат капацитетот за целосно преземање на обврските од членството со исполнување на потребните политички и економски услови. Тоа не е предмет на преговори“, рече за SETimes во Тирана Аталанта Паско, публицистка и новинарка. 
Сепак, политичарите во Албанија не сакаат да се променат, рече Паско. Тие влегуваат во политиката очекувајќи да станат „екстремно богати. Тоа е реалноста со која живееме секој ден. Тие не можат да ја придвижат земјата напред и да одговарат со закони и спроведување на законите според потребите на земјата“.
