09/03/2006
Од Ерлис Селимај за Southeast European Times во Тирана – 09/03/06
Европската команда на Соединетите Американски Држави (УСЕУКОМ), преку Канцеларијата за соработка во одбраната на Американската амбасада, й додели медицинска опрема и резерви во вредност од 50.000 американски долари на педијатриската болница во Тирана „Мајка Тереза“ на почетокот од овој месец. 
Американската амбасадорка во Албанија, Марси Рис, албанскиот министер за здравство, Максим Цикули, и директорот на болничкиот центар, Паскал Цулуфи, учествуваа на церемонијата на 1-ви март. 
„Јас изразувам искрена благодарност за оваа хуманитарна акција, која ќе помогне да се подобри квалитетот на болничките услуги за децата. Педијатриската болница беше избрана бидејќи ова е еден од центрите што ги примаат децата од цела Албанија“, рече Рис. 
Болницата со 240 кревети й служи на целата земја како центар за упатување. 
„Ние ќе добиеме не само помош, туку и сериозни партнери во сите проекти што албанските власти ги имаат со САД“, рече Цикули на церемонијата. 
Канцеларијата за соработка во одбраната ја води Програмата за хуманитарна помош на американското Министерство за одбрана, во рамките на која се обезбедува директна помош за земјите низ целиот свет. Програмата е активна во Албанија од 1996 година, обезбедувајќи резерви, обновување на училиштата, помош за медицинските установи, проекти за развој на водоводните системи и помош во финансирањето на други хуманитарни активности. 
Армискиот мајор Џејмс Меккини е шеф на Канцеларијата за соработка во одбраната на Американската амбасада во Тирана. 
Со еден неодамнешен проект беше обновен водоводот во Ѓадер. Со поправките, што беа завршени на 16-ти февруари, беше вратена водата за пиење за повеќе од 2.500 Албанци. 
УСЕКОМ учествуваше со повеќе од 99.000 американски долари во проектот, со кој беше обновен постојниот водоводен систем. Постојниот водовод беше неупотреблив поради несоодветно поставените цевки во 1989 година. Со проектот беше обновена пумпата и главните водоводни цевки, со што беше подобрена санитацијата и хигиената на водоводот за селаните. 
Неколку други проекти се спроведени во рамките на УСАИД, американска организација за меѓународна помош. 
