28/03/2013
Цветина Борисова за Southeast European Times во Приштина -- 28.03.13
Регионалната соработка и јавното образование ќе им помогнат на балканските влади да го подобрат квалитетот и пристапот до водните ресурси, велат аналитичарите.
Државите од Балканот споделуваат многу од своите природни басени на вода, што значи дека загадувањето може лесно да се прошири. Истото важи и за природните катастрофи. Поплавите во една држава честопати влијаат и на соседите и предизвикуваат сериозна штета низ целиот регион.
Заради тоа, неопходна е соработка и регионален пристап за решавање на овие прашања, според Владан Божовиќ од Биотехничкиот факултет на Универзитетот на Црна Гора.
Луѓето во регионот треба „да ги хармонизираат актите и политиките за природната вода, да го подобрат развојот и спроведувањето на легислативата и прописите во согласност со директивите и политиките на ЕУ, да го координираат управувањето и заштитата на водните басени, вклучително и резервоарите за хидроелектричните централи, наводнувањето и рехабилитацијата на деградираните области околу водните басени“, рече тој за SETimes.
„На Балканот имаме неколку заеднички проблеми. Сите сме држави во транзиција, го заменуваме стариот систем со нов. Инфраструктурата што ја користиме претставува наследство од стариот систем [комунистичкиот режим кој падна во 1989 година]...,“, рече за SETimes бугарскиот заменик-министер за регионален развој и јавни работи, Добромир Симитчиев.
Тој вели дека властите работат постепено на замена на застарените капацитети, но ова е процес што бара време и сериозни инвестиции, до кои тешко се доаѓа, особено во период на економска криза.
Тесната комуникација и заедничките проблеми на државите во регионот, исто така, создаваат можности за размена на искуство и корисни деловни договори. „Во изминатите 1-2 години, ние сериозно ги зајакнавме нашите контакти на Балканот“, рече за SETimes Иван Иванов, претседател на бугарското Здружение за вода.
Тој вели дека членовите на здружението веќе успешно развиваат активности во Македонија и Косово, нудејќи им ја својата експертиза и знаење на овие држави, каде што реформите се сè уште во рана фаза.
Од друга страна, членовите на здружението активно разменуваат искуства со своите колеги во Романија, каде што реформите се во понапредна фаза.
„Имаме заеднички проблеми тука и верувам дека нашите членови можат да развијат голем потенцијал на регионалните пазари“, рече тој.
Една од големите регионални иницијативи во овој правец беше меморандумот во 2011 година за заедничко управување со споделените води од басенот на реката Дрим меѓу Македонија, Албанија, Црна Гора, Косово и Грција. Басенот на реката Дрим ги задоволува потребите од вода на повеќе од 1,5 милиони луѓе кои зависат од нејзините ресурси за водата за пиење, земјоделството, рибарството, индустријата и хидроенергијата.
Друга важна иницијатива е Меѓународната комисија за речни басени формирана на крајот од 2008 година, која има за цел промовирање на прекуграничната соработка за одржлив развој на регионот.
Реката Сава тече по должина од 944 километри низ Словенија, Хрватска, Босна и Херцеговина и Србија и е најважна притока на Дунав, додавајќи скоро 25 отсто од вкупното празнење на Дунав кај нивната точка на пресекување во Белград.
Според Симитчиев, уште еден сериозен проблем со кој се соочува идното водоснабдување е менталитетот на народот.
„Луѓето, особено оние постарите, сè уште живеат со идејата дека водата е нешто што доаѓа од Бог и треба да биде бесплатно, па затоа не треба да се чува. Но, тоа не е така“, рече тој за SETimes.
Властите треба да преземат мерки за подигање на свеста на луѓето во врска со ова прашање, вклучително и преку мерки како што се повисоките цени. „Постои дури и образовна поента во тоа водата да не се продава евтино, за луѓето да научат да ја ценат“, рече тој.
Но, во реалноста, многу луѓе на Балканот немаат пристап до вода, а камоли да ја трошат залудно. Иако во повеќето места пристап до водоводните услуги официјално има 90 отсто од населението, истиот значително се влоши особено по конфликтите во 1990-тите, кои предизвикаа сериозна штета на инфраструктурата во Западен Балкан.
Ова, заедно со несоодветните капацитети, резултира со тоа на некои места сè уште да има пристап до вода само неколку часа на ден. Во многу држави овој пристап е нерамномерен, при што многу е подобар во градовите, отколку во селата.
Лошата инфраструктура и недоволните или целосно непостоечки капацитети за управување со отпадните води се главните причини зад уште еден сериозен проблем -- загадувањето на водата и ризиците, кои кријат сериозни потенцијални ризици по човековото здравје.
