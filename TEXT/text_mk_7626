21/01/2013
Енди Дабилис за Southeast European Times во Атина – 21.01.13
Поранешниот грчки министер за финансии, Јоргос Папаконстантину, ќе биде ставен под истрага во врска со отстранувањето на имињата на тројца роднини од списокот на Грци со тајни швајцарски банкарски сметки, кој не беше проверен за даночно затајување, но еден аналитичар вели дека и други политичари се, сигурно, виновни.
„Папаконстантину стана лесна цел, што не значи дека е невин“, рече за SETimesАлекс Сакелариу, социолог во Универзитетот Пантеон во Атина. „Не можам да прифатам дека тој е единствениот виновен за списокот на Лагард, но тој е оној што ќе плати.“
Парламентот минатата недела ја одобри истрагата против Папаконстантину, но пратениците, исто така, ги отфрлија повиците на опозициските партии до коалициската влада во земјата предводена од водачот на конзервативната Нова демократија, премиерот Антонис Самарас, за истрага против еден од неговите партнери, шефот на социјалистичката ПАСОК, Евангелос Венизелос, како и против двајца поранешни премиери, Јоргос Папандреу и Лукас Пападемос.
Вкупно 250 од 300 пратеници гласаа за тоа комитетот да го испита постапувањето на Папаконстантину со т.н. список на Лагард од 2.062 Грци со 1,5 милијарди евра на сметки во женевската филијала на ХСБЦ. Само 124 гласаа за тоа да биде вклучен и Венизелос, додека 80 гласаа во истрагата да се додаде и Папандреу, а 63 гласаа за поранешниот привремен премиер Пападемос.
Случајот ги стаписа Грците, кои се соочуваат со долга рецесија и мерки на штедење што ги побараа грчките кредитори за избегнување на неплаќањето на долгот.
Папандреу, кој е актуелен пратеник, не говореше во своја одбрана, макар што претходно рече дека не направил ништо погрешно. Пападемос испрати писмо во кое вели дека тој дури и не знаел оти постои таков список, додека Венизелос рече дека е неправично нападнат од големата опозициска партија Коалиција на радикалната левица (СИРИЗА) и размени критики со својот партиски водач Алексис Ципрас, кој сакаше неговиот ривал да биде испитан. 
Претходно Папаконстантину изјави за парламентот: „Бришењето на имињата на моите тројца роднини, и само тие, претставува обид за мое компромитирање“. Тој истакна дека неговите роднини, чии имиња се избришани, поднесле докази до властите дека нивните депозити се легални и оданочени.
Тој рече дека истрагата против него е покрената за да се смири јавниот бес поради новите мерки на штедење наметнати од владата по наредба на Тројката ЕУ-ММФ-ЕЦБ, која дава 239 милијарди евра во два пакети финансиска помош, како и лутината поради неконтролираното даночно затајување. 
„Одбив да им направам услуга на многу луѓе додека бев министер за финансии“, рече тој. „Со многу луѓе влегов во конфликт.“ Критичарите велат дека Самарас сака да го заштити Венизелос од каква било истрага која би можела да ја поткопа владата.
„Тука имаше премногу театар, а премалку суштина“, рече за SETimes Стан Драенос, поранешен историчар во Фондацијата Андреас Папандреу во Атина, во врска со војната на зборови на парламентарната говорница.
Тој додаде: „Целосната некомпетентност не е единствената причина за овој систематски пропуст. Но, начинот на кој се одвиваат работите ... мала е веројатноста дека парламентарниот комитет ќе дојде до вистината, што го зајакнува цинизмот на јавноста“.
Списокот, селектиран од дискот за чување податоци со имињата украден од женевската филијала на ХСБЦ од страна на поранешен вработен и искористен за судско гонење на даночните затајувања во другите земји, му бил даден на Папаконстантину во 2010 година од страна на поранешната француска министерка за финансии Кристин Лагард, сега директорка на Меѓународниот монетарен фонд (ММФ), еден од меѓународните кредитори на Грција.
Папаконстантину рече дека истиот исчезнал, но кога актуелниот министер за финансии, Јанис Стурнарас, вети дека ќе го најде, Венизелос рече дека има копија на мемориски уред за податоци и истиот му го предаде на кабинетот на Самарас. Венизелос рече дека не го искористил за проверка на евентуалните даночни затајувања бидејќи тоа биле украдени податоци. 
Кога грчките власти отидоа во Париз во декември 2012 година да го земат оригиналот, беше откриено дека верзијата што ја даде Венизелос ги немала имињата на роднините на Папаконстантину.
Грчките инспектори рекоа дека имињата, очигледно, се отстранети во времето кога списокот бил во рацете на поранешниот шеф на Одделот за финансиски криминал (СДОЕ) Јанис Диотис, кој негираше дека интервенирал во истиот. Тој требаше да сведочи пред парламентарниот комитет, но рече дека е премногу болен за тоа.
Венизелос ја обвини опозицијата дека се обидува да ја заслабне коалициската влада. „Нивната цел е владата да падне – тоа го објаснува степенот на жестина против мене“, рече тој. „СИРИЗА не е способна да се носи со својата нова улога и обемот на своето присуство во парламентот. Срам да ви е – вие сте клеветници без контрола“, рече тој.
Во меѓувреме, продолжува одделната судска истрага. Парламентарниот комитет ќе се состане оваа недела за да донесе одлука дали има доволно докази кои укажуваат на извршено кривично дело од страна на Папаконстантину пред телото да гласа во полн состав. Продолжува и одделната судска истрага.
 (Катимерини, 18.01.13, 17.01.13, AП, 18.01.13)  
