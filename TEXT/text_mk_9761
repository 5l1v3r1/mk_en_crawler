16/03/2013
Бедрана Калетовиќ за Southeast European Times во Сараево -- 16.03.13
Многу држави во регионот неодамна ги фокусираа своите напори на компјутеризација на нивните системи на здравствена заштита. Додека Србија и Хрватска беа најагресивни во примената на технологијата, Босна и Херцеговина само што започна со трансформацијата.
Додека Министерството за здравство на БиХ го координира проектот за компјутеризација, кантоните се одговорни за спроведување на реформите. Според министерството, новиот систем ќе го чини секој кантон повеќе од 100.000 евра.
Компјутеризацијата ќе ја направи здравствената историја на секој пациент подостапна за секој лекар во системот, правејќи го лекувањето попрецизно и поефикасно, велат лекарите.
Здравствените работници ќе трошат помалку време на административни задачи, а повеќе фокусирајќи се на пациентот, спречувањето на болестите и советување, рече д-р Нада Павловиќ, професорка по медицина на клиниката за гастроентерологија при Универзитетскиот клинички центар во Тузла.
„Подобрата организација на работата во рамките на здравствената институција ќе овозможи попрецизна статистичка анализа на податоците од електронската база на податоци за пациентот“, рече Павловиќ за SETimes.
Медицинската историја на пациентите е многу важна, вели д-р Дамир Јахиќ, лекар по семејна медицина во Центарот за јавно здравство во Тузла. „Понекогаш пациентите не се свесни дека користењето на некаков лек во минатото е основен за понатамошниот тек на лекувањето. Електронските податоци треба да ги вклучуваат сите информации и тоа ќе значи порационално користење на лековите“, рече Јахиќ зa SETimes.
Пациентите, исто така, со нетрпение го очекуваат новиот систем.
„Верувам дека новиот систем ќе биде многу подобар за пациентите“, рече за SETimes Енвер Хускиќ (69) од областа Брчко. „Сега лекарите повеќе се грижат за администрацијата, отколку за спречувањето на болестите.“
„Нема да мора да објаснувам ништо -- кој третман го користам, кои лекови не треба да ги користам, здравствената историја на моето семејство -- бидејќи сето тоа ќе биде достапно, без оглед дали одам на кардиолог или ортопед“, рече за SETimes Сенад Јахиќ (53) од Тузла.
Користењето на електронските рецепти и електронските упати на пациенти, ја смести Хрватска меѓу водечките земји во светот во поглед на ефикасноста на здравствената заштита и во согласност со стандардите на ЕУ.
„Електронската медицинска историја за секој пациент ќе биде комплетирана до јуни“, рече за SETimes Дуња Дурут Беслаќ, вработена во хрватскиот Институт за здравствено осигурување. „Една од најважните работи е интензивната работа во поглед на пристапот до информации за пациентите и кој ќе има пристап [до истите].
Србија, исто така, направи големи чекори во компјутеризацијата на својот сектор на здравствена заштита. 
„Системот за интегриран менаџмент, кој се состои од 125.000 вработени во државниот сектор на здравствена заштита, не е лесно да се следи, па според тоа компјутеризацијата е неопходна. Освен следењето и надзорот на работниците и здравствените текови во земјата, пациентите ќе имаат најмногу полза“, објави српското Министерство за здравство.
Србија очекува да го комплетира процесот на компјутеризација на здравствената заштита до 2015 година.
