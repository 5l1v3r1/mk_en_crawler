12/01/2005
Од Душан Кошановиќ за Southeast European Times во Белград - 12/01/05
Најважниот инструмент за даночните реформи во Србија, данокот на додадена вредност (ДДВ), стапи на сила на 1-ви јануари. ДДВ го заменува данокот на промет на стоки и услуги од 20 отсто, со општа стапка од 10 отсто и стапка од 8 отсто за основните прехранбени производи, лековите, учебниците и весниците. Данокот се пресметува во сите фази на производството и продажбата. 
„Даночниот обврзник го пресметува и плаќа данокот за износот додаден во таа фаза на трговијата и токму затоа се нарекува данок на додадена вредност, кој е повеќе од данок на промет“, рече Наташа Ковачевиќ, заменик-директор на Даночниот директорат. „Ова претставува нова форма на оданочување, но не во смисла на нов, дополнителен даночен товар, туку во смисла на вид на оданочување кој го заменува данокот на промет.“ 
Секој субјект кој постигнал обрт од над 25.000 евра во изминатата година, или очекува да постигне таков обрт во текот на следните 12 месеци, е подложен на ДДВ. Властите очекуваат тој да ја намали сивата економија и да ги зајакне конкурентноста и извозот. Данокот ја принудува секоја врска во трансакцискиот синџир да ги подмири своите даночни обврски, бидејќи водењето бизнис со оние кои затајуваат данок доведува до загуби. ДДВ, исто така, ќе ја тестира ликвидноста на претпријатијата, бидејќи даночните обврски сега ќе бидат наплатувани далеку побргу од претходно. 
Властите очекуваат оваа измена да резултира со буџетски приходи од 25 милиони евра. И покрај тоа што некои аналитичари велат дека бројката е преоптимистичка, искуството на соседните земји покажува дека ДДВ секогаш носи повеќе отколку старите даноци на промет.
Малопродажните цени на некои производи се зголемија од воведувањето на ДДВ. На пример, ниту основните прехранбени производи ниту компјутерите претходно не беа подложни на данок на промет, но сега се оданочуваат со стапка од 8, односно 18 отсто. На крајот од 2004 година имаше масовна потрошувачка, бидејќи луѓето брзаа да купат нешто пред да стапи на сила новиот даночен систем. 
И покрај зголемувањето на цените, директорот на Српската даночна администрација, Владимир Илиќ, не очекува ДДВ да ја зголеми инфлацијата. Напротив, рече тој, повеќето цени би требало да се намалат, бидејќи општата даночна стапка е намалена за 2 отсто. Српскиот министер за финансии, Млаѓан Динкиќ, пак, изрази уврерување дека Владата ќе успее да ја одржи годишната стапка на инфлација во рамките на предвидените 9,1 отсто во 2005 година. 
Според Зоран Васиќ од српскиот Даночен директорат, некои бизнисмени, најверојатно, ќе најават зголемувања на цените како маркетинг стратегија. „Факт е дека продавачите сакаат да ја зголемат сумата на реализација за себе. Психолошкиот ефект кој се постигнува ... ќе ја зголеми таа реализација. Сепак, до февруари цените ќе се вратат на сегашните нивоа“, рече Васиќ. 
Експертите сметаат дека би можело да потрае повеќе од половина година додека претпријатијата се приспособат на ДДВ. Владана Хамовиќ од Институтот за маркетинг истражувања вели дека вистинската слика на пазарот може да се очекува во февруари и март. Сепак, предупреди таа, нарушувањата на пазарот би можеле да потраат подолго. 
Без оглед на првичните проблеми со кои би можел да се соочи, ДДВ е еден од предусловите за започнување на разговорите за Стабилизација и асоцијација со ЕУ. ДДВ функционира во повеќето европски земји веќе три децении.
