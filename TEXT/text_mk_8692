03/08/2011
Цветина Боризова за Southeast European Times во Софија - 03.08.2011
Областа планирана за експлоатирање е на североисток, во Нови Пазар, и можеби крие подземно богатство од наслаги со гас од шкрилци, а ќе се каптира во согласност со договорот потпишан со енергетскиот гигант од САД, „Шеврон“. 
Според договорената зделка, Бугарија ќе добие 30 милиони евра за правата да врши испитувања и да црпи гас во областа. Поборниците за овој договор велат дека би можело да се намалат енергетските трошоци и енергетската зависност од Русија. Но за екологистите, тој претставува големо црвено знаме. 
Регионот каде што ќе се врши копањето е познат како „амбар“ на Бугарија бидејќи е веројатно најплодната област во земјата. 
„Буквално кажано, земјата нема да може веќе да се користи“, кажа за SETimes Петко Ковачев, активист на Зелената партија. „Проблемот е во тоа што тие [Владата] се обидуваат да решат еден проблем [енергетската зависност на Бугарија] создавајќи друг, уште поголем -- еколошко загадување“, рече тој.
Најголемата опозициска партија, Бугарската социјалистичка партија (БСП), доста гласно го одбива проектот за црпење и за производство на гас од шкрилци. БСП инсистира да се направи процена на влијанието врз животната средина пред да се почне со црпењето наместо потоа, т.е. пред производството, како што планира Владата. 
„За разлика од трагањето по конвенционален земјен гас и неговото црпење, за црпењето и за производството на гасот од шкрилци е потребна само една технологија, а тоа значи дека дупчењето за производство на гас од шкрилци е исто како и во фазата на испитување и на црпењето“, кажа за SETimes правник на БСП и член на парламентарната комисија за животна средина, Ѓорѓи Божинов.
„Истите хемикалии и абразиви се користат и во експерименталната и во производствената фаза, додаде тој. „Експериментот се прави со помош на голема количина на воден раствор... Мора да се осигураме дека ако истече дел од водата, таа нема да ѝ наштети на животната средина... Затоа и сакаме да се направи процена на влијанието врз животната средина за фазите на испитување и на црпење.“ 
„Откако ќе ги добиеме резултатите од сеизмолошките истражувања, информациите за структурата на земјините слоеви, како и сите гаранции што ќе ни ги дадат овие информации, и откако ќе го дадат своето мислење експертите, а луѓето ќе бидат сигурни во исходот, ќе може да се почне со овие експерименти“, објасни тој. 
„Предлагаме да има сериозна научна дискусија за методот, посебните услови во Бугарија, превентивните мерки што треба да се преземат и за начините како може да се минимизира ризикот. По оваа дискусија, треба да се направи процена на влијанието на дупчењето врз животната средина. Ако е сè во ред, тогаш можат да почнат со реализирањето на проектот“, рече Божинов. 
Запрашан за нивните планови во Бугарија, „Шеврон“ изјавија за SETimes по е-пошта дека на нивните претставници „ќе им биде мило да соработуваат со бугарските власти и да го пренесат своето искуство во активностите на црпење и на еколошка заштита што би довеле до конкретно реализирање на оваа можност“. 
Претпријатието доби дозволи за црпење од извори на неконвенционален гас во Полска во декември 2009 год., и планира да почне со црпењето во последното тромесечје од годинава. 
Во 2010 и 2011 год., „Шеврон“ набави повеќе од 4 милиони акри во Полска, Романија и во Бугарија за црпење и за процена на гасот од шкрилци. Се верува дека Полска има најголеми резерви на гас од шкрилци во Европа. 
Вкупните резерви на гас од шкрилци на континентот, без Русија, се проценуваат на 18 билиони кубни метри. Покрај Полска, тековно црпење вршат и разни компании во Австрија, Германија, Унгарија, Ирска, Шведска и во Велика Британија. 
Но Франција, за која се верува дека има огромни резерви на гас од шкрилци, забрани дупчење, а ги наведува како причина можните еколошки проблеми. 
