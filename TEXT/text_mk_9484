28/12/2012
Линда Карадаку за Southeast European Times во Приштина -- 28.12.12
Косовскиот парламент наскоро се очекува да усвои нов закон кој ќе ја регулира заштитата, промовирањето и охрабрувањето на надворешните инвестиции во Косово.
Одредбата има за цел да понуди основни права и гаранции во согласност со меѓународните закони и стандарди, подобрувајќи ја климата за странските инвеститори кои се успешни во своите напори и во соработката со локалните претпријатија.
Експертите велат дека странските инвеститори имаат значително влијание во Косово, почнувајќи од зголемен капитал и можности за вработување па сè до подобрени бизнис практики.
Ариан Зека, извршен директор на Американската стопанска комора во Косово, рече дека странските инвеститори се соочуваат со проблеми во однос на владеењето на правото и неефикасниот правен систем, кои предизвикуваат проблеми во спроведувањето на договорите и заштитата на инвестициите.
„Во следниот период треба да се ангажираме повеќе во подобрувањето на владеењето на правото, но и да бидеме креативни во нудењето различни фискални олеснувања“, рече Зека за SETimes.
Косовското Министерство за трговија и индустрија го посочи термосистемот ОСА со седиште во Раховец, како пример на успешна надворешна соработка. 
Арта Иштрефи, политичи советник на министерката за трговија Мимоза Кусари-Лила изјави за SETimes дека претпријатието, кое изработува системи за греење, ладење и вентилација за комерцијална употреба, почнало да извезува во Унгарија како резултат на партнерството воспоставено на конференција во Букурешт.
Како резултат на економската криза во Европа, странските инвестиции во Косово за првите шест месеци од 2012 година забележаа пад. Во првите шест месеци од 2011 година истите изнесуваа 184 милиони евра, но за истиот период во 2012 година се намалија на 86,2 милиони евра.
Иштрефи е оптимист дека бројките за втората половина од годината ќе бидат подобри, додавајќи дека странските инвестиции се зголемија од 287 милиони евра во 2009 година на 394 милиони евра минатата година.
„Овие бројки се очекува да се променат по процесот на приватизација на јавните претпријатија, како што е дистрибутивната мрежа на косовското претпријатие за електрична енергија, КЕК и ПТК, Косовски пошти и Телеком“, рече за SETimesИбрахим Реџепи, извршен директор на косовскиот Центар за стратешко и социјално истражување.
