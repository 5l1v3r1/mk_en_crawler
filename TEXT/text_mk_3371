25/01/2007
Од Ерлис Селимај за Southeast European Times во Тирана – 25/01/07
Изминатиот викенд двата најголеми политички табори во Албанија официјално ги започнаа своите кампањи за локалните избори на 18-ти февруари. За време на митингот во саботата (20-ти јануари) во Палатата на конгресите, левичарската коалиција „Заедно за иднината“, предводена од градоначалникот на Тирана, Еди Рама, ја пушти песната „Ќе ве потресиме“ (We will rock you) на групата Квин, одговор на тематската песна на десничарската „Голема коалиција“, „Последното одбројување“ (The final countdown). 
Повеќе од 3.000 членови и поддржувачи присуствуваа на настанот на „Големата коалиција“. Во своето обраќање пред присутните премиерот Сали Бериша им рече на кандидатите дека кога ќе бидат избрани, ќе добијат силна владина поддршка за своите проекти. 
Децентрализацијата на локалната власт останува главен приоритет, рече Бериша. Тој, исто така, вети решение на легализацијата и имотните прашања. 
Бериша официјално ја прифати оставката на министерот за внатрешни работи, Сокол Олдаши, кој се бори со Рама во трката за градоначалник на Тирана. 
Говорејќи на митингот на „Заедно за иднината“, пак, Рама рече дека конечно е создадена левичарска конфедерација -- со СП и Социјалдемократската партија во нејзината основа. 
Таквата коалиција не беше лесно да се оствари, рече Рама, кој по третпат се кандидира за градоначалник. Но, по голем број пречки, сега постои вистински сојуз, рече тој.
Почетокот на кампањата беше нарушен со инцидентот во градот Химара, кој е претежно населен со Грци, во неделата. Според локалните медиуми, полицијата уапсила три лица за обид за попречување на говорот на актуелниот градоначалник Васил Болано од Сојузот за човекови права, на грчкото малцинство. Болано се кандидираше за втор мандат.
Албанскиот претседател Алфред Мојсиу испрати нацрт Кодекс на однесување во врска со камњата до политичките партии. Тој ги повика политичарите да дадат придонес во осигурувањето на цивилизирана кампања и слободни и фер избори. 
Во меѓувреме, изборната набљудувачка мисија на ОБСЕ/ОДИХР издаде втор привремен извештај, кој го покрива периодот од 1-ви до 14-ти јануари. Во извештајот се вели дека еден од амандманите на Изборниот закон „... отвора можност за измена на редот на кандидатите на кандидатските листи по регистрирањето на листите од страна на релевантните изборни комисии и по гласањето“.
„И покрај тоа што правилата за ваквата измена на редоследот можат да бидат обелоденети во времето на регистрирањето, ова предизвикува загриженост во врска со компатибилноста на ваквата законска одредба со демократските принципи, со оглед на тоа што ја намалува транспарентноста за гласачите“, вели ОБСЕ/ОДИХР. 
