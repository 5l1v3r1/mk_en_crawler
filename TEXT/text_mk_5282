23/03/2010
(Еуроњус, АФП, Ројтерс - 23/03/10; ФТ, АФП, ДПА, Гардијан, Еуопсервер, ВОА, АНА-МПА - 22/03/10)
Пред овонеделниот дводневен самит, ЕУ остана поделена во понеделникот (22-ри март) во врска со тоа дали и како да обезбеди финансиска помош за Грција, чиј долг и проблеми со дефицитот ја втурнаа еврозоната во најголемата криза во нејзиното 11-годишно постоење. 
Еден табор -- која ја вклучува Франција, Италија и Шпанија -- инсистира на тоа дека клубот од 16 држави на ЕУ кои го користат еврото мора да покаже солидарност со Грција и да се согласи за механизам на помош со цел да се спречат понатамошните напади на заедничката валута. Другиот табор, предводен од Германија, изрази силна резервираност во врска со каква било опција за спас.
Германската канцеларка Ангела Меркел во понеделникот рече дека дури и не планира да разговара околу ова прашање на отворањето на самитот во Брисел во четвртокот (25-ти март). Германскиот министер за надворешни работи, Гвидо Вестервеле, истакна дека нема потреба од одлука за финансиска помош во овој момент.
„Ние сме подговени да покажеме политичка солидарност, но не можеме да имаме ситуацијата во која Германија или ЕУ ќе ги стави парите на маса и со тоа ќе го намали притисокот за реформите во Грција“, рече министерот и водач на Партијата за слободна демократија, помалиот член на коалициската влада на Меркел.
Новата анкета што ја спроведе Фајнешал тајмс во понеделникот покажа дека 61 отсто од Германците се противат на каква било финансиска помош за Грција, при што 40 отсто од испитаниците дури и ја поддржуваат идејата нивната земја да се откаже од еврото. 
„Ние немавме природна катастрофа поради која се наоѓаме во оваа позиција“, ДПА го цитираше Вестервеле. „Треба да запомниме дека [Грција] дојде до овде користејќи лажни бројки.“ 
Новоизбраната социјалистичка влада на грчкиот премиер Јоргос Папандреу набргу по доаѓањето на власт во октомври обелодени дека буџетскиот дефицит на земјата во 2009 година изнесува 12,7 отсто од БДП, што е далеку над границата од 3 отсто на еврозоната. 
Соочувајќи се со огромниот јавен долг, кој се очекува да се искачи на 290 милијарди евра оваа година. Грција усвои серија мерки на штедење во последниве месеци за справување со својата тешка финансиска криза. Во меѓувреме, кредитната способност на државата беше значително намалена, а цената на позајмување од меѓународните пазари скокна. 
Грција, која мора да рефинансира околу 20 милијарди евра од долгот кој созрева до крајот на мај, ги повика земјите на еврозоната да й помогнат да добие нови заеми по пониски каматни стапки од оние што моментно ги бараат инвеститорите. 
Атина верува дека јасниот сигнал на поддршка од страна на ЕУ може да го намали пазарниот притисок со кој се соочува државата. 
Шпанскиот министер за надворешни работи, Мигуел Ангел Моратинос, чија земја моментно претседава со блокот од 27 држави, во понеделникот изјави дека Шпанија ќе се заложи за одлука на самитот оваа недела. 
„Шпанското претседателство ќе работи на тоа“, рече тој пред собирот на министрите за надворешни работи на ЕУ во Брисел. „Ова е важен момент за иднината на ЕУ и еврото“, додаде Моратинос, истакнувајќи дека Грција заслужува да ја добие „оваа доверба, оваа солидарност“ за болните мерки што веќе ги презеде за справување со своите финансиски проблеми. 
Владата на Папандреу ја објави драконската програма на штедење од 4,8 милијарди евра, на почетокот од овој месец, што предизвика серија протести. 
Приклучувајќи се на повиците за договор за помошен механизам за Грција на самитот оваа недела, претседатрелот на Европската комисија (ЕК) Жозе Мануел Баросо во понеделникот изрази сигурност дека Германија на крајот ќе го поддржи договорот. 
„Ја познавам канцеларката Меркел. Таа е посветен Европеец и јас не се сомневам дека, ако биде потребно, ќе биде за обезбедувањето финансиска помош за Грција“, рече претседателот на ЕК во интервју за Фајненшал тајмс. „Нема стабилност без солидарност и нема солидарност без стабилност.“
Баросо, исто така, посочи дека секоја евентуална финансиска помош на еврозоната за Грција во вид на билатерални заеми, нема да претставува кршење на правилата на ЕУ, кои експлицитно забрануваат финансиска помош за која било членка на клубот од страна на неговите 15 партнери.
„Ова не е финансиска помош“, рече тој. „Го проверивме ова од правна гледна точка ... Но, недавањето финансиска помош не значи и недавање помош.“ 
