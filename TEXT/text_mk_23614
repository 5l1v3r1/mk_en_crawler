23/03/2009
AНКАРА, Турција -- Медиумите во неделата (22-ри март) известија дека е можно Турција да ја блокира кандидатурата на вице-премиерот Андерс Фо Расмузен за позицијата генерален секретар на НАТО. Анкара изрази загриженост во врска со претходната одлука на Данска да й дозволи на курдската телевизија Рој, честопати критикувана од турските власти за објавување изјави на терористичката Курдистанска работничка партија (ПКК), да емитува програма од Данска. Турција, исто така, е навредена поради коментарите на Расмузен во 2003 година, дека Турција никогаш нема да биде полноправна членка на ЕУ. Исто така, Турција не е задоволна од начинот на кој Данска се справи со скандалот во 2006 година, во врска со карикатурите на пророкот Мухамед кои се појавија во еден дански весник. НАТО се очекува да го именува својот нов генерален секретар на почетокот на следниот месец, со оглед на очекуваното заминување на актуелниот генерален секретар Јап де Хоп Шефер во јули. (Ватан - 23/03/09; Ројтерс, ДПА - 22/03/09)
