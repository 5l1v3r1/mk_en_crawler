28/02/2005
Од Марија Лазарова за Southeast European Times во Скопје -- 28/02/05
Минатата недела македонските партии ја започнаа кампањата за третите локални избори од независноста на земјата. Во текот на следните 12 дена 380 кандидати кои се надеваат дека ќе станат градоначалници во 85 општини, ќе ги претстават своите програми пред гласачите. 
Кампањата ќе трае до 11-ти март на полноќ, при што првиот круг од изборите е закажан за 13-ти март. Градоначалниците ќе бидат избрани според мнозинскиот модел, а советниците според пропорционалниот модел. Вториот круг, ако биде потребен, ќе се одржи на 27-ми март. Најжестока борба се очекува да има во градоначалничката трка за Скопје. 
Фаворит е актуелниот градоначалник Ристо Пенов од владејачката коалиција „За Македонија заедно“, која минатата недела ја одржа својата партиска конвенција. Нејзиниот изборен слоган е: Секој ден сé поблизу до Европа. Премиерот Владо Бучковски, кој ја предводи најголемата партија во коалицијата, Социјалдемократскиот сојуз на Македонија (СДСМ), на делегатите им рече дека Владата е посветена на обезбедување на фер и демократски избори. 
„Ние ќе ја водиме оваа кампања во европски стил“, рече Бучковски. „Ќе й дадеме шанса на опозицијата, но ќе ве убедиме дека она што го прави македонската Влада е единственото решение.“ 
Здружената опозиција, предводена од ВМРО-ДПМНЕ, ја започна својата кампања во Охрид. Нејзиното мото е „Резултати сега“. Во трката за Скопје, опозицијата му ја даде својата поддршка на независниот кандидат Трифун Костовски. 
Тој ја започна својата кампања со прошетка пред стоковната куќа „Мост“ во скопскиот Битпазар, каде што се состана со претставниците на Здружението на занаетчии. Тој доби поддршка и од уште една опозициска партија, ВМРО-Народна, чиј неофицијален претседател е поранешниот премиер Љубчо Георгиевски. 
Според претседателот на ВМРО-ДМПНЕ Никола Груевски опозицијата е поголема и пообединета од кога и да е досега. Владејачките, како и опозициските сили ветуваат дека ќе ја водат Македонија кон повисоки стандарди на живеење, поголема демократија и стабилност, како и членство во ЕУ и НАТО. 
Партиите на етничките Албанци -- Демократската унија за интеграција (ДУИ), Демократската партија на Албанците (ДПА) и Партијата за демократски просперитет (ПДП) -- ќе ја тестираат својата сила во Тетово и Гостивар. Владејачката ДУИ како свој кандидат за градоначалник на Тетово го номинираше Хазби Лика. Коалицијата ДПА-ПДП во трката против Лика учествува со Веби Беџети. Кандидат на ДУИ во Гостивар е парламентарецот Невзат Бејта, додека портпаролот на ДПА, Сулејман Рушити, за местото се натпреварува како кандидат на ДПА и ПДП. 
Неодамнешните амандмани на законот за локални избори го намали потребниот одѕив на гласачите за изборите да бидат прогласени за успешни. Според новиот закон победничкиот кандидат ќе биде избран во првиот круг ако гласаа една третина од лицата со право на глас. Околу 200 набљудувачи на ОБСЕ ќе го следат процесот на гласање. 
