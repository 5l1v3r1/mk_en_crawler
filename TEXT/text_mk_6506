11/11/2011
Мухамет Брајшори за Southeast European Times во Приштина -- 11.11.11 
Косовската влада го одобри предлог-буџетот за 2012 година на крајот од октомври, во висина од околу 1,5 милијарди евра на расходната страна. Според премиерот Хашим Тачи, фокусот ќе биде на развојот на економијата и зајакнувањето на општествената благосостојба. 
За првпат истиот вклучува одредби за северните косовски општини, предводени од градоначалници кои не се признаени од Приштина.
Но, плановите за трошоците отсекогаш биле политички жежок костен, при што опозициските партии обвинуваат дека средствата се злоупотребуваат.
„Владата го користи буџетот за да ги казни општините со кои не управува Демократската партија на Косово (ПДК) на Тачи“, рече економистката Лиридона Конушефци за SETimes. „Градовите кои се предводени од ПДК ќе имаат поголем дел од буџетот, во споредба со оние кои се предводени од другите политички партии. 
„Призрен има поголем буџет отколку Пеќ и Ѓаковица заедно, кои се предводени од други партии, а има и многу други случаи“, додаде Конушевци.
Движењето Ветевендосје веќе го објави своето противење на предлог-законот. Дардан Сејдиу, економист близок на партијата, изјави за SETimes дека администрацијата на Тачи не управува паметно со државните приходи.
„Тие се обидуваат да ги покријат трошоците со приходите од царината, кои не се зголемени повеќе од 15 отсто. Кога ќе ја земеме предвид инфлацијата, тогаш зголемувањето е 4 до 5 отсто“, вели Сејдиу.
Владата, обвинува тој, нема развојна стратегија. 
„Владата на Косово води нео-либерален концепт поврзан со слободната пазарна економија, каде што, всушност, ние немаме економија, ниту пак пазар, воопшто. Тие не планираат капитални инвестиции, кои ќе можат да ги поттикнат инвестициите и економскиот развој“, рече тој. 
Спротивставувајќи се на овие обвинувања, портпаролот на Косовската царина инсистираше на тоа дека властите ќе успеат да ги исполнат буџетските обврски.
„За царината, буџетот за 2012 година е предвидено да изнесува околу 860 милиони евра. Минатото покажа дека уште од формирањето на косовската царина, ние ги исполнуваме проекциите и не гледам проблем за иднината. Покрај тоа, актуелните трендови покажуваат дека приходите за следната година ќе ја достигнат царинската [буџетска] проекција“, рече Адриатик Ставилеци за SETimes. 
Тој додаде дека оваа година, во споредба со минатата година, царината ги зголемила своите приходи за 18 отсто. 
„Царината досега успеа да ги зголеми приходите на 676,7 милиони евра или 18,2 отсто повеќе од минатата година. Во споредба со истиот период во 2010 година, ние имавме зголемување од 104,5 милиони евра. Царината наплати 572,2 милиони евра. Оваа цифра претставува 82 отсто од годишниот план“, вели Ставилеци.
На 1-ви ноември, рече тој, Косовската царина постигна нов рекорд во собирањето на приходите. 
„За само еден ден ние наплативме рекордна сума од 6 милиони евра“, рече тој за SETimes. 
