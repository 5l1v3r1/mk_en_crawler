19/10/2010
ПРИШТИНА, Косово -- Членовите на кабинетот кои ја претставуваат Демократската лига на Косово (ЛДК) поднесоа оставки од нивните места во понеделникот (18-ти октомври), како што и се очекуваше, по одлуката на партиските водачи да ја напуштат владејачката коалиција. Меѓу оние кои поднесоа оставки е и министерот за надворешни работи, Скендер Хисени, кој й го предаде местото на својата заменичка, Флора Цитаку. Водството на ЛДК одлучи изминатиот викенд да се повлече од коалицијата, што најверојатно ќе резултира со предвремени избори во декември. Потегот дојде само еден ден откако актуелниот претседател Јакуп Красниќи свика предвремени општи избори на 13-ти февруари.
Во другите вести од понеделникот, претставниците на државите од т.н. Петорка и премиерот Хашим Тачи се состанаа со советничката за надворешна политика на ЕУ, Кетрин Ештон, на разговори околу развојот на политичката ситуација. Претставникот на ЕУ, Роберт Купер, се обидува да помогне во изнаоѓањето уставно решение за одржување избори во Косово што е можно поскоро, според дипломатските извори во Брисел. Држави од Петорката се: САД, Велика Британија, Германија, Италија и Франција. (Епока е Ре, Експрес, Косова Сот -19/10/10; РТК, Кохавижн, Клан Косова - 18/10/10)
