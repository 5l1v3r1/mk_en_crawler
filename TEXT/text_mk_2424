25/08/2005
Од Игор Јовановиќ за Southeast European Times во Белград – 25/08/05
За време на разговорите со српскиот премиер Воислав Коштуница во средата (24-ти август) во Белград американскиот амбасадор за прашањата на воените злосторства Пјер-Ришар Проспер повторно истакна дека Србија мора целосно да соработува со Трибуналот на ОН за воени злосторства и да ги реши преостанатите случаи. 
„Се надевам дека оваа земја (Србија и Црна Гора) ќе може да ги реши и да ги остави зад себе прашањата на воените злосторства извршени на територијата на поранешна Југославија“, рече Проспер за време на посетата на центарот за бегалци и раселени лица во Панчево, во близина на Белград. Него го придружуваше Мајкл Полт, американскиот амабасадор во Србија и Црна Гора. 
Проспер, исто така, рече дека САД ги признава српските жртви за време на конфликтот. „Тука сме за да кажеме дека Србите навистина страдаа. Знаеме дека голем број Срби беа прогонети, убиени, силувани и дека на многумина домовите им беа уништени или беа принудени да избегаат“, рече тој пред насобраните бегалци. 
Истакнувајќи дека неговата земја сочувствува со жртвите и нивните семејства, тој рече дека оние кои ја сносат одговорноста за воените злосторства мора да одговараат за своите дејства пред Хашкиот трибунал или пред домашните судови. Спроведувањето на судските процеси во домашните судови ќе му овозможи на локалното население да се вклучи во процесот на изведување на воените злосторници пред лицето на правдата, додаде тој. 
„САД сакаат да ја видат Србија и Црна Гора како се движи кон ЕУ, сакаат свет каде што бегалците ќе можат да ги обноват своите животи. Можете да се потпрете на САД како на партнери и на пријатели“, им рече Проспер на бегалците. 
Коштуница во разговорите со Проспер ја истакна потребата „за заокружување на соработката со Хашкиот трибунал“ за воени злосторства. 
„Не престануваме да работиме на решавањето на преостанатите случаи... Во текот на оваа година нашата земја постигна значаен напредок во соработката со Хашкиот трибунал, што се потврдува со фактот дека голем број осомничени доброволно му се предаваат на Трибуналот“, рече Коштуница. 
В четврток во Белград Проспер ќе се состане со српскиот обвинител за воени злосторства, Владимир Вукичевиќ. 
Tрибуналот на ОН бара уште осуммина обвинети од Србија и Република Српска (РС), од кои главни се Радован Караџиќ и Ратко Младиќ. Српските власти и властите на РС тврдат дека немаат информации за тоа каде се наоѓаат овие бегалци. Тие, исто така, тврдат дека некои од обвинетите се кријат во Русија. 
