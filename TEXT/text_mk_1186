09/04/2008
Ирскиот актер Колин Фарел во саботата (5-ти април) допатува во Сараево, за да се подготви за претстојниот филм на режисерот од Босна и Херцеговинa (БиХ), Данис Тановиќ, насловен „Сортирање“. Филмот е заснован на книгата сеќавања на фотографот Марк Волш. 
*** 
Гробница со човечки остатоци, за која се верува дека датира од илирското време, беше пронајдена во Врела, Косовo, објавија локалните медиуми во понеделникот (7-ми април). Квадратестата гробница е направена од варовник и малтер. Истата беше случајно откриена од страна на градежна фирма. 
*** 
Фолклорната група Аранѓеловац од Србијa ја освои наградата Златни опанак на петиот Меѓународен фолклорен фестивал, кој заврши во понеделникот (7-ми април) во Ваљево, Србија. Настанот е најголем натпревар на традиционални песни и игри во Србија. 
*** 
Дваесетиседмиот Истанбулски филмски фестивал започна во петокот (4-ти април). Овогодинешен почесен гостин беше италијанската актерка Клаудија Кардинале. Помеѓу филмовите што ќе се прикажат е и „Не сум тука“, биографија на пејачот Боб Дилан. Фестивалот завршува на 20-ти април. 
*** 
 Романскиот женски гимнастичарски тим освои пет медали на овогодинешното Европско првенство во гимнастика во Клермонт-Феранд, Франција, победувајќи ги Русија и Франција. Романките освоија два златни, два сребрени и еден бронзен медал. 
*** 
Повеќе од 300 издавачи ќе учествуваат на 27-миот Саем на книгата во Солун од 6-ти до 22-ри јуни. Саемот се очекува да претстави повеќе од 30.000 странски и домашни книги. Акцентот ќе биде ставен на литературата за деца. 
*** 
Во саботата (5-ти април) на плоштадот Таксим во Истанбул започна Третиот меѓународен саем на лалето со церемонија организирана од градот. Градоначалникот на Истанбул, Кадир Топбас, рече дека лалињата се дел од културата на неговиот град. Фестивалот, кој завршува в недела (13-ти април) се состои од концерти, изложби и други активности. 
 (Разни извори – 02/04/08 - 09/04/08)  
