02/07/2011
Лилјана Ковачевиќ за Southeast European Times во Бања Лука -- 02.07.11
Извештаите на босанските медиуми дека директорката на Центарот за хуманитарно право (ХЛЦ), Наташа Кандиќ, поднесла оставка од РЕКОМ откако потрошила 2,5 милиони евра без да одговара пред донаторите, предизвикаа бура. 
РЕКОМ е регионален проект на преку 1.500 граѓански организации и поединци кои им помагаат на владите да формираат регионална комисија за утврдување на вистината за воените злосторства во поранешна Југославија меѓу 1991 и 2001 година. 
„Не е точно дека се повлеков од процесот РЕКОМ. Повеќе не сум членка на координативниот совет на РЕКОМ, но сум во секретаријатот на Коалицијата за РЕКОМ, која ги спроведува неговите активности“, рече Кандиќ за SETimes. 
Таа објасни дека има намера да работи со полно работно време на застапувањето на жртвите на воените злосторства на суд и го опиша својот потег како прагматичен. 
„Процесот РЕКОМ треба да трае долго време и идните генерации ќе ги уживаат неговите резултати за сеќавањето на војната да значи почит за жртвите, а не започнување нова војна“, рече таа.
Кандиќ, исто така, рече дека е задоволна од кампањата на РЕКОМ за собирање милион потписи за поддршка на формирањето регионална комисија на вистината. Скоро половина милион потписи беа собрани во Србија, Косово, Хрватска и Босна и Херцеговина (БиХ), рече таа.
Некои членови на РЕКОМ заминаа од неговото формирање, обвинувајќи ја Кандиќ за намерно занемарување, како и злоупотреба на институцијата и нејзините пари за самопромовирање. 
Претседателот на Здружението на бошњачките воени злосторници „Извор“ тврди дека Кандиќ го трансформирала РЕКОМ во сопствена приватна иницијатива.
РЕКОМ немаше регистрирана [банковна] сметка, и сите средства беа канализирани преку сметката на ХЛЦ, изјави Рамулиќ за босанските медиуми. 
„Целта на Кандиќ беше парите на РЕКОМ да се трошат за создавање медиумски [интерес] што ќе води до нејзина кандидатура за Нобелова награда за мир за придонеси во помирувањето во регионот“, рече Рамулиќ за SETimes. 
Тој, исто така, фрла сомнеж врз вистинитоста на бројката на потписи што беа собрани. Според неговите информации, како што рече, во БиХ се собрани 14.000 потписи, додека вкупно биле собрани 100.000 потписи. 
Кандиќ ги негираше обвинувањата, и изјави за SETimes дека „освоила толку многу награди и признанија што нема потреба за уште една“. 
Сите тврдења за финансиски малверзации се порекнати со финансиските извештаи и ревизиите што се на располагање онлајн на веб-страницата на ХЛЦ, рече таа. 
„Целиот проект РЕКОМ е замислен целосно погрешно, премногу амбициозно и е комплетно нереален“, рече за SETimes шефот на Хелсиншкиот комитет за човекови права на Република Српска, Бранко Тодоровиќ. 
Тој, исто така, рече дека ниту владата на БиХ, ниту здруженијата на жртвите од воените злосторства не го поддржуваат РЕКОМ, што им дава на Белград и Загреб монопол врз процесот на утврдување на фактите и на процесот на помирување. 
„Единствената сила на РЕКОМ лежи во парите, а не во прифаќањето на здруженијата на жртвите. Тоа е пренадуен балон кој му штети на процесот на утврдување на фактите, помирувањето и градењето доверба“, рече Тодоровиќ.
