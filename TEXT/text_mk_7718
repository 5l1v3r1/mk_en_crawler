22/05/2013
Менексе Токјај за Southeast European Times во Истанбул -- 22.05.13
На неодамнешниот историски самит во Анкара, турскиот претседател Абдула Ѓул им беше домаќин на неколку балкански водачи, во рамките на успешната дипломатска иницијатива за зголемување на соработката во регионот.
Гости беа српскиот претседател Томислав Николиќ и членовите на претседателството на Босна и Херцеговина (БиХ) Бакир Изетбеговиќ (Бошњак), Небојша Радмановиќ (Србин) и Жељко Комшиќ (Хрват).
Според Декларацијата на самитот во Анкара усвоена на крајот од состанокот, страните ги потврдија „основните принципи на трилатералниот процес на консултации, вклучително и промовирањето на добрососедските односи и регионалната соработка“ и ја истакнаа „важноста на дијалогот, толеранцијата и взаемното разбирање во еднa мултиетничка општествена средина за унапредување на помирувањето“.
Состанокот се одржа на 14-ти и 15-ти мај.
Трилатералниот процес на консултации, кој се одржува од 2010 година на ниво на министер за надворешни работи, отсега натаму ќе функционира како институционална рамка за регионалната соработка, со посебен акцент на економската, културната, образовната, научната, енергетската, инфраструктурната, транспортната, спортската и туристичката соработка.
Самитот дава платформа за развивање на довербата меѓу страните и соработката на ниво на шефови на држави, кои сега ќе се состануваат еднаш годишно. Трилатералните состаноци на министерско ниво ќе се одржуваат двапати годишно.
„Трилатералниот состанок инспирира надеж бидејќи се трансформираше од институција за решавање на конфликтите и арбитража во нешто што ја истакнува институционализацијата и развојот на заеднички проекти. Визијата усвоена од многу водачи на балканските држави ... го потхранува новиот начин на размислување насочен кон иднината, а не кон минатото“, рече Ѓул во својот говор на самитот.
Декларацијата од Анкара дојде откако српскиот вицепремиер и министер за трговија, Расим Љајиќ, турскиот министер за економија, Зафер Чаглајан, и министерот за надворешна трговија и економски односи на БиХ, Мирко Шаровиќ, потпишаа договор за економска и трговска соработка во предвечерјето на самитот.
Договорот за зајакнување на економските односи и инвестициите меѓу трите држави, вклучително и соработката на пазарите на трети земји, дополнително гo jaкне започнатиот развој на политичките односи меѓу земјите.
Според експертите, трилатералниот процес е значаен позитивен чекор кој ќе донесе економска благосостојба и ќе придонесе за интеграцијата во ЕУ и помирувањето меѓу БиХ и Србија.
Турција има проактивна и позитивна улога во намалувањето на тензиите и развивањето на соработката меѓу балканските држави, благодарение на своите историски врски и културни сличности, како и способноста да обезбеди насоки во политичките и економските прашања.
Гозде Јасин, балкански специјалист во Турскиот институт на 21-виот век, експертска група со седиште во Анкара, вели дека основната причина која ги собира страните на маса е зачувувањето на балканската стабилност и одржлив дијалог меѓу трите земји заснован на почитување на територијалниот интегритет.
„Турција зазеде место на масата бидејќи сака да биде активна во балканската политика и да ја пополни празнината создадена со јаловите иницијативи на меѓународната заедница да ги донесе страните на заедничка маса. Фактот дека тројцата членови на претседателството на БиХ ја прифатија поканата значи дека е успешно постигнат еден важен психолошки праг“, рече Јасин за SETimes.
„Симболички, страните упатија порака дека се најнадлежни да дискутираат околу начините за надминување на нивните разлики“, додаде таа.
Тековната соработка меѓу министрите за економија на трите земји е уште повеќе зајакната со самитот во Анкара, со декларација за формирање трилатерален трговски самит. Сега бизнис заедниците на трите земји ќе се состануваат почесто за да ја продлабочат економската соработка и трговија, како и да развијат заеднички бизнис иницијативи.
„Турција ги насочува турските инвестиции кон регионот и е вклучена во градежни работи како што се аеродроми и патишта, што создава географски врски меѓу државите од регионот. Турција, исто така, ги охрабрува арапските и кавкаските држави -- особено Азербејџан -- да инвестираат во регионот. Турција го користи инвестицискиот столб како клуч за зачувување на стабилноста и унапредување на економските врски меѓу овие земји“, рече Јасин.
Тања Топиќ, босански политички аналитичар и директор на бањалучката фондација „Фридрих Еберт“ рече дека трилатералниот состанок создава одлична рамка за идните односи со земјите од регионот.
„Вреди да се споменат две поенти. Економијата сигурно ќе оди по нагорна линија по овој состанок, додека политичките односи се видливо подобрени преку оваа иницијатива“, рече Топиќ за SETimes.
„Водачите полека ги уриваат предрасудите за доминација, дека една земја има амбиција да освои друга. Се надевам дека следните состаноци ќе придонесат за уште подобро разбирање на политичките водачи во регионот“, рече таа.
На крајот од април Николиќ, поранешна висока фигура во ултранационалистичката Српска радикална партија, клекна и побара прошка за илјадниците босански муслимани жртви на масакрот во Сребреница, значаен чекор кој беше поздравен од целиот регион.
Неодамнешната посета на претседателството на БиХ на 24-ти април на Србија, исто така, кажува многу, особено со решеноста регионот да стане попросперитетен со заеднички напори и да се избегнат какви било конфликти со Западен Балкан.
Во изјавата за SETimes, Драган Ѓукановиќ, истражувач-соработник во Институтот за меѓународна политика и економија во Белград, рече дека декларацијата треба да му даде на интензитет на решавањето на некои други клучни прашања како што се граничните проблеми, статусот на бегалците и обновувањето на Меѓудржавниот совет за соработка меѓу Србија и БиХ.
Декларацијата од Анкара, исто така, ја истакнува „важноста на тесната соработка и координација во борбата против тероризмот, сите форми на екстремизам и организиран криминал со цел да се создаде безбедна и сигурна средина“.
За Садетин Мујезиновиќ, член на советот на градот Нови Пазар, центарот на регионот на Санџак во Србија, каде што живеат околу 100.000 луѓе, од кои 82 отсто се босански муслимани, ваквите трилатерални состаноци и декларацијата се важни за економскиот развој.
„Србија и Босна може да имаат само корист од една земја како Турција, која е една од водечките економски сили во оваа област, како бизнис партнер и да го имаат нејзиниот интерес за инвестирање во нашите две земји“, рече Мујезиновиќ за SETimes.
„Честите посети на официјалните претставници, секако, ќе ги охрабрат луѓето да ја зајакнат економската соработка, со оглед на тоа што ваквите состаноци ја градат довербата и меѓу обичниот народ. Создавањето работни места придонесува за помирувањето меѓу заедниците. Босна и Херцеговина, Србија и Турција се добитничка комбинација“, додаде тој.
Граѓаните се, исто така, задоволни од позитивните пораки што ги искажа Анкара.
„Ми се допаѓа фактот што овие луѓе се расправаат за економијата. Така, политиката останува настрана. На граѓаните треба да им се овозможи да работат, да заработуваат, патуваат и да се запознаваат. Кога ќе го постигнете сето тоа, тогаш можете да говорите за политиката како за некоја рекреативна тема“, рече за SETimes Руждија Ковач, студент на политички науки од Сараево.
 Дописниците Дражен Ремиковиќ во Сараево и Ивана Јовановиќ во Белград дадоа свој придонес за овој извештај. 
 Дали сметате дека економската и политичката улога на Турција на Балканот е позитивна? Споделете ги вашите размислувања во делот за коментари долу. 
