06/10/2004
Од Душан Кошановиќ за Southeast European Times во Белград - 06/10/04
Во своето јавно обраќање на државната телевизија РТС доцна во вторникот (5-ти октомври) српскиот претседател Борис Тадиќ ги повика косовските Срби да учестуваат на престојните парламентарни избори во провинцијата и да станат дел од демократскиот процес. Тој, исто така, постави краен рок за воспоставување на меѓународно признаена домашна власт во српската енклава на Косово, велејќи дека ова мора да се случи во рок од 90 дена по формирањето на привремената влада. Ако не се успее во тоа, тој рече дека лично ќе побара од делегатите на косовските Срби да се повлечат од парламентот. 
Тадиќ сака српски локални власти да ја контролираат полицијата, судството, здравствениот и образовниот систем во енклавите. „Единствен начин за исполнување на овие услови е учеството во демократскиот процес“, рече тој. 
Српскиот претседател, исто така, остро ја критикуваше Владата на премиерот Воислав Коштуница за несоработка со Меѓународниот кривичен трибунал за поранешна Југославија, предупредувајќи дека обвинетите за воени злосторства мора да одговорат на повиците на Трибуналот и да се соочат со обвиненијата против нив. Србија е член на ОН и мора да ги исполни своите меѓународни обврски, рече Тадиќ. Во понеделникот тој й вети на главната обвинителка на ОН, Карла дел Понте, која се наоѓаше во посета на земјата, дека ќе преземе акција за изнесување на обвинетите во бегство - од кои околу 20 се смета дека се кријат во Србија и Црна Гора - пред лицето на правдата. 
„Извршните власти не можат слободно да ги толкуваат одлуките на судските власти. Политичарите не можат да остават на волјата на обвинетите да постапат спрема судските одлуки“, рече Тадиќ, додавајќи дека Владата треба да ги исполни своите правни обврски во име на стабилноста и иднината на Србија. „Ако Владата не е способна да го стори тоа, треба да се соочи со последиците“, рече тој. 
Неговите забелешки наидоа на жестоко спротивставување и критики. „Со тоа што ги покани Србите да учествуваат на косовските избори, претседателот Тадиќ, за жал, го занемари ставот на Владата дека не се исполнети минималните услови за учество на изборите“, рече шефот на српската Влада за односи со медиумите, Срѓан Ѓуриќ. 
Со исклучок на министерот за надворешни работи, Вук Драшковиќ, сите други политички сили во Белград - вклучувајќи ја и Г17 Плус, Српската радикална партија и Социјалистичката партија на Србија - се согласија со Владата дека нема услови за учество на Србите на изборите на 23-ти октомври. 
Говорејќи во името на Г17 Плус, министерот за финансии, Млаѓан Динкиќ, рече дека косовските Срби се поделени во однос на ова прашање. „Не е добро за нив да чекаат Белград да донесе одлука“, рече тој. 
Говорот на Тадиќ дојде само неколку дена по посетата на Белград од страна на американскиот амбасадор за прашања на воените злосторства, Пјер Ришар-Проспер, и американскиот државен потсекретар, Марк Гросман. За време на разговорите со српските власти, Гросман предупреди дека сите крајни рокови за соработка со Трибуналот на ОН за воени злосторства истекоа. 
Во меѓувреме, во вторникот во Белград допатува шефот за надворешна политика на ЕУ, Хавиер Солана. Тој призна дека условите за Србите во Косово се „сé уште многу тешки“, но побара од нив да гласаат на 23-ти октомври за да избегнат изолација и да осигурат глас во водењето на институциите на провинцијата. 
