28/01/2010
Од Јусуф Рамадановиќ за Southeast European Times во Сараево – 28/01/10 
Како најдобро да се попише и прераспредели целокупниот државен имот кој е во сопственост на државната влада? 
На крајот на декември Канцеларијата на високиот претставник (ОХР) му даде на премиерот на БиХ Никола Шпириќ листа на целокупниот државен имот, во сопственост или менаџирани од поранешните југословенски власти во Босна и Херцеговина. 
Информацијата -- која беше составувана пет месеци и која наведува 1.000 објекти како што се касарни и други згради на владата -- й беше предадена на актуелната влада за да биде соодветно прераспределен. 
Шпириќ рече дека мора да биде постигнат „политички консензус“ за имотот да биде прераспределен, за што во моментов се мали шансите.
Премиерот на Република Српска (РС) Милорад Додик, на пример, рече дека пописот е „нелегален и неприфатлив“. 
Тој вели дека списокот на ОХР ги вклучува канцелариите на претседателството на РС и националното собрание, згради кои „им припаѓаат само на ентитетите во државата и не може да се отстапуваат“.
Други велат дека процесот можеше да се заврши уште одамна ако РС соработуваше обезбедувајќи имотни граници и други земјишни податоци во рамките на ентитетот.
Звонимир Кутлеша, шеф на локалниот тим кој работи на првиот предлог на Законот за државниот имот, вели дека пописот на ОХР не е од голема помош за неговата работа. „Ние и онака мораме [најпрво] да ги определиме основните принципи“, вели Кутлеша.
И Сулејман Тихиќ, водач на најголемата Босанска партија за демократска акција, беше малку песимист за ова прашање.
„Ако го политизираме [државниот попис] и ги ставаме на дневен ред прашањата кои се веќе завршени, како што се приватизацијата на државниот имот, или ги вклучиме прашањата на јавните добра како што се реките, шумите, патиштата ... никогаш нема да го завршиме“ процесот.
