16/11/2005
Од Ерлис Селимај за Southeast European Times во Тирана – 16/11/05
Албанија одлучи да прекине со користењето на своите борбени авиони „Миг-19“ до крајот на оваа година. Одбранбените власти велат дека авионите се премногу стари и скапи за одржување. 
Според министерот за одбрана, Фатмир Медиу, овој потег претставува дел од реформите што водат до интеграција во НАТО. „Нашата цел е да изградиме професионални вооружени сили, можеби малубројни, но добро обучени, со цел да одговориме на предизвиците и да го подготвиме патот кон членството во НАТО“, рече тој. 
Началникот на вооружените сили, генерал-полковник Пелумб Ќазими, рече дека е подобро да се прекине со користењето на авионите, со оглед на околностите. 
„Ние објавивме дека почнувајќи од 2006 година нема да ги користиме борбените авиони „Миг-19“. Тоа е резултат на финансиските можности на земјата, нивната употреба и одржување, и е во согласност со нашите декларации дека Албанија мора да го намали својот воен имот. Авионите „Миг-19“ претставуваат ризик по безбедноста и не се во согласност со стандардите на НАТО“, рече Ќазими. 
Борбените авиони „Миг-19“ беа увезени во Албанија од Кина за време на режимот на комунистичкиот диктатор Енвер Хоџа. Тие беа дел од флотата од 125-те авиони од руско и кинеско производство кои земјата ги купи за време на Студената војна. 
Старата технологија се смета за ризична. Пред неколку месеци 45-годишниот пилот Јани Тарифа загина кога неговиот авион се урна пет минути откако полета од меѓународниот аеродром во Тирана „Мајка Тереза“, поради техничните проблеми. Досега во овие авиони загинаа вкупно 35 пилоти. 
Авионите „Миг-19“, исто така, бараат 1.000 литри гориво за лет - трошок кој Албанија едвај може да си го дозволи. Цитирајќи го Ќазими и другите официјални претставници Ројтерс јави дека владата планира да ги однесе авионите во музеи и во отпади, ако не најде купувачи. 
Некои западњаци искажаа интерес за претворање на авионите во барови, вели Ројтерс. 
Во меѓувреме, владата продолжува со напорите за подобрување на своите одбранбени структури во обида да стане членка на НАТО во текот на следните три години. Според одбранбените власти 1.900 армиски војници се соочуваат со предвремено пензионирање како дел од реформскиот процес, додека 300 професионални војници ќе бидат додадени. 
„Ние мора да имаме предвид дека нашата цел е пристапување во НАТО до 2008 година и дека немаме доволно време за да се подготвиме. Мораме да работиме напорно на спроведувањето на реформите. Албанија очекува проценка од страна на НАТО и на САД за реформите“, рече Медиу. 
