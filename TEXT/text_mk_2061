23/11/2004
Од Арди Пулај за Southeast European Times во Тирана -- 23/11/04
Претходно овој месец Европската комисија (ЕК) им презентираше на албанските власти збир предлози за интегриран менаџмент на границите во Западен Балкан. 
Документот, кој беше испратен и до другите земји во регионот, има за цел да послужи како референца за властите кои се залагаат за усогласување на процедурите на граничниот менаџмент со европските стандарди. Тој повикува на осигурување дека границите се отворени за трговија и легално прекугранично движење, со истовремена контрола на истите и спречување на други активности кои би можеле да ја загрозат регионалната стабилност. 
Шверцот, илегалната имиграција, тероризмот и организираниот криминал се помеѓу главните проблеми со кои се соочува Западен Балкан, се вели во документот, и се истакнува дека ефикасниот менаџмент би можел да одигра главна улога во спречувањето на криминалот, апсењето на криминалците и контролата на илегалниот профит. Истовремено, ЕК ја истакнува важноста на прекуграничното движење од аспект на економскиот развој во регионот. 
Документот беше презентиран за време на состанокот во Драч на 10-ти ноември помеѓу амбасадорот на ЕК во Албанија, Луц Салцман, албанскиот министер за јавен ред, Игли Тоска, и министерот за интеграции, Ермелинда Мекши. Исто така, на состанокот присуствуваше и амбасадорот на ОБСЕ, Павел Вацек, и шефовите на странските институции -- меѓу кои и КАМ-А, Памека и Интерфорце -- кои й помагаат на Албанија во подобрувањето на јавниот ред и царинската контрола. 
Албанската Влада „е благодарна за документот“, рече Мекши, опишувајќи го истиот како „уште еден инструмент кој помага за обединување на напорите на земјите од регионот кон менаџмент на границите според европските стандарди“. 
Тоска рече: „Националните институции и понатаму ќе соработуваат во зголемување на ефикасноста на граничните премини, не само во поглед на движењето на стоките и патниците, туку и во однос на контролата на криминалната активност во внатрешноста на границите“. 
Концептот на интегриран пограничен менаџмент е тесно поврзан со Процесот на стабилизација и асоцијација. ЕК ќе помага во неговото спроведување преку програмата на ЕУ - КАРДС. 
