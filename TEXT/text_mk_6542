09/09/2011
Марина Стојановска за Southeast European Times во Скопје -- 09.09.11
Македонија во четвртокот (8-ми септември) ја одбележа 20-годишнината од државноста во грандиозен стил, со прослави во центарот на Скопје, на кои присуствуваа околу 150.000 луѓе. 
Нисколетечки воздухоплови помина над собраниот народ, додека единиците на македонската армија маршираа низ улиците, а десетици врвни изведувачи од земјата учествуваа на сцената на централниот плоштад во Скопје.
„Видовме добро и лошо, но покажавме дека можеме да создадеме систем на почитување на различноста“, рече премиерот Никола Груевски во своето пригодно обраќање, потсетувајќи на тешкиот, но на крајот успешен пат низ кој Македонија помина по распадот на Југославија. 
„Државата е гарант за преживувањето на македонскиот народ на неговото преостанато парче земја, и можноста слободно да се развива, заедно со својот сопствен јазик и национално-културен идентитет како Македонци“, рече Блаже Ристовски, заменик-претседател на првата демократски избрана влада на државата, во коментарот за SETimes. 
Македонија се отцепи мирно од Југославија во 1991 година, избегнувајќи го насилството што ги разурна другите делови од поранешната федерација. 
„Решеноста на нашиот парламент да ја избегне замката -- донесувајќи декларација за независност -- и одлуката да му се даде на народот таа задача да одлучи преку референдум, е од клучна важност за нашата судбина, рече за SETimes претседателот на првиот парламент, Стојан Андов, додавајќи дека тој чекор го елиминирал ризикот од воена интервенција и спречил земјата да ја обземат „мрачните сили“ . 
Сепак, Македонија индиректно ги почувствува последиците од економските санкции против Србија и губењето на југословенскиот и другите пазари поради конфликтот. 
Во годините што следеа, новата независна држава, исто така, се соочи со економска блокада од Грција, која ја отфрла употребата на името „Македонија“ од страна на својот сосед. Блокадата го попречи развојот и не беше отстранета до 1994 година, кога беше потпишана привремена спогодба.
За време на косовската криза во 1999 година, Македонија прими повеќе од 300.000 албански бегалци на свој трошок. Во 2001 година, конфликтот со бунтовничките Албанци заврши со потпишување на Охридскиот рамковен договор, кој воведе големи измени во уставот и потоа територијална реорганизација.
Преживувајќи ги овие предизвици, Македонија доби кандидатски статус во ЕУ во 2005 година. Тоа, вели Андов, го докажува нејзиниот капацитет да преживее и да се развива заедно со другите држави, и што е исто така важно, и нејзината улога во промовирањето на мирот. 
„Влезот на Македонија во НАТО и во ЕУ ќе значи нејзино инкорпорирање во политичкиот, безбедносниот и економскиот европски систем, како и можност за нејзин понатамошен развој. Во исто време, тоа ќе го зајакне европскиот систем“, рече Андов. 
Поранешниот пратеник во првата влада Исмет Рамадани -- етнички Албанец -- вели дека е горд што е дел од прославата денес, исто како што бил и пред 20 години. 
„Тогаш влегувавме во политиката со голем ентузијазам. Мислевме дека брзо и лесно ќе изградиме демократски институции, владеење на правото и развиена економија, со цел да се обезбеди пристоен живот за граѓаните“, рече Рамадани за SETimes. 
„Денес, и покрај сите позитивни промени ... не можам да се помирам со фактот дека мојата земја сé уште не е членка на НАТО и на ЕУ“, додаде тој. 
Причината за тоа, според Ристовски, е тековниот ќор-сокак со Грција. „Барањето да го промениме името на нашата земја е несфатливо и е апсолутно неприфатливо. Без нашето историско име, ние ќе ги пресечеме корените на македонскиот народ, јазик и идентитет, и ќе останеме само територија без историја и култура“, рече тој.
