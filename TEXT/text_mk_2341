03/01/2005
(ХИНА, Izbori.hr, ФТ, АФП, Интернешнал хералд трибјун, Индипендант, Скотсмен, ББС, Фокус њус ејџенси - 03/01/05; AП, Ројтерс - 02/01/05)
И покрај тоа што постигна убедливо водство на претседателските избори во Хрватска во неделата (2-ри јануари), актуелниот претседател Стипе Месиќ не успеа да победи уште во првиот круг и сега ќе се соочи со вицепремиерот Јадранка Косор на вториот круг од изборите на 16-ти јануари. 
Прелиминарните резултати што ги објави Државната изборна комисија во понеделникот изутрина покажаа дека Месиќ добил 48,92 отсто од гласовите. Косор, кандидатот на владејачката Хрватска демократска заедница (ХДЗ) заостанува со 20,31 отсто од гласовите. Независниот кандидат Борис Микшиќ беше изненадување со освоените 17,78 отсто од гласовите, односно третото место. Другите кандидати добија по помалку од 3 отсто. Од вкупно 4,4 милиони регистрирани гласачи, меѓу кои и 400.000 Хрвати кои живеат во странство, во неделата гласаа 50,65 отсто. 
Ова беа првите избори во повоена Хрватска на кои не беа присутни меѓународни набљудувачи. 
На 70-годишниот Месиќ, кој доби поддршка од главните опозициски партии, му беа потребни повеќе од 50 отсто од гласовите за да автоматски добие втор петгодишен мандат. Опишувајќи ги изборните резултати како „брилијантна победа“, прозападниот реформист изрази уверување дека ќе победи во вториот круг. 
„Јас ја водев Хрватска до вратите на (главниот дел од) Европа и јас ќе ја внесам внатре“, АП ги цитираше зборовите кои Месиќ ги искажа пред еуфоричната толпа поддржувачи, откако изборните власти ги објавија прелиминарните резултати врз основа на 99 отсто пребројани гласови. 
„Хрватска мора да биде модерна, европска и демократска земја со задоволни граѓани“, рече тој во својот изборен штаб во Загреб. „Тоа ќе биде возможно само ако промениме многу работи. Ние ќе одлучиме каде се движи Хрватска - во 21-виот век или назад во минатото. Јас го нудам 21-виот век.“
Месиќ, кој го освои својот прв претседателски мандат во февруари 2000 година, доаѓајќи на местото на починатиот националистички водач на државата Фрањо Туѓман, според многумина во Хрватска е заслужен за постигнатите демократските реформи и за излегувањето на земјата од меѓународната изолација по конфликтот 1991-1995 година. 
51-годишната Косор рече дека ја постигнала својата цел за влез во вториот круг на изборите. „Многу сум среќна што за првпат имаме двајца кандидати од кои едниот е жена“, рече таа. „Тоа ја покажува зрелоста на граѓаните, со оглед на тоа што најчесто поставувано прашање за време на кампањата беше дали Хрватска е доволно зрела да има жена за претседател“, додаде кандидатот на ХДЗ. 
Предвидувајќи тесна борба во вториот круг на изборите, Косор повика на кампања која ќе се базира на „аргументи и програми“, барајќи од Месиќ, исто така, да поднесе извештај за сите активности што ги презел за време на првиот мандат за промовирање на хрватската држава и националните интереси. 
„Одам во вториот круг мирно и целосно самоуверено и сметам дека одѕивот на гласачите ќе биде поголем“, хрватската новинска агенција ХИНА ја цитираше Косор. 
Во предизборната кампања доминираа изгледите за идното членство на Хрватска во ЕУ, кое го поддржуваат и владејачките и опозициските партии. 
Хрватската треба да ги започне разговорите за влез во Унијата во март, под услов да покаже целосна соработка со Трибуналот на ОН за воени злосторства во Хаг до тој период. Брисел особено врши притисок за апсење и предавање на пензионираниот хрватски генерал Анте Готовина, еден од најбараните бегалци од балканските конфликти во 1990-тите. Тој е обвинет за злосторствата извршени врз Србите од Краина во 1995 година. 
