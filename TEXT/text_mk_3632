05/01/2007
(АФП, АП, ОБСЕ, Макфакс - 04/01/07; ЈИЕ Секјурити Монитор -- 27/12/06 - 29/12/06; АП - 21/12/06)
Во четвртокот (4-ти јануари) меѓународната заедница упати критики до владејачките и опозиционите партии во Албанија поради нивното несогласување околу локалните избори, закажани за 20-ти јануари.
„Длабоко сме загрижени бидејќи нема напредок во подготовките“ за изборите, се вели во заедничкиот извештај на шефовите на ОБСЕ, Советот на Европа, Европската Комисија и Американската мисија во Тирана. Документот, исто така, беше потпишан од германскиот амбасадор, чија земја е актуелен претседавач со ЕУ. 
Поради неуспехот на политичарите да ги имплементираат дговорите за гласачките списоци, како и други технички прашања, постои се поголема веројатност дека изборите ќе бидат одложени. Минатата недела, премиерот Сали Бериша, лидер на владејачката Демократска Партија (ДП), укажа дека изборите би можеле да бидат презакажани за 20-ти февруари со цел да се добие време за решавање на несогласувањата со опозицијата.
Шефот за безбедност на ЕУ, исто така, изрази загриженост. „Неуспехот да се спроведат демократски избори ќе му наштети на напредокот на Албанија кон Европа и ќе се одрази негативно врз политичките сили во земјата“, рече тој во изјавата.
Претходните избори во посткомунистичката историја на Албанија беа полни со нерегуларности, добивајќи критики од ОБСЕ, ЕУ и НАТО. Претстојните избори се уште еден голем тест за способноста на земјата да ги задоволи меѓународните стандарди.
Укажувајќи на неподготвеноста на коалицијата предводена од ДП за реформи на изборниот законик, и покрај тоа што се согласи дека ќе го направи тоа во августовскиот двопартиски договор, најголемата опозициона Социјалистичка Партија (СП) се закани минатиот месец дека ќе ги бојкотира изборите. 
Укажувајќи на досегашниот неуспех на албанските политички лидери да ги имплементираат договорите постигнати од страна на двете најголеми партии во земјата, претставниците на меѓународната заедница побараа брза акција за решавање на нерешените проблеми, вклучувајќи го и проблемот со изводите на родени. 
СП ја обвини владата за давање на лажни изводи на родени, овозможувајќи им луѓето да гласаат повеќе пати. Владата го отфрли ваквото обвинување.
Во четвртокот македонската новинска агенција Макфакс извести дека претставници на владејачката коалиција и на опозиционите партии во Албанија постигнале договор за избирачките одбори, како и за другите технички прашања доцна во средата, како и дека ќе продолжат со разговорите за нов изборен закон. 
„Очекуваме албанското владејачко мнозинство и опозицијата да ги донесат сите потребни законски измени без понатамошно одлагање, веднаш да започнат конструктивни подготовки за локалните избори, како и целосно да учествуваат во нив“, рекоа претставниците на меѓународната заедница во Тирана. „Соработката на сите албански актери е суштинска за успех на изборите. Неуспехот на една од страните да придонес за консензус, како и да покаже добри намери, не смее да ја казни целата земја.
