03/03/2012
Бедрана Калетовиќ за Southeast European Times во Сараево – 03.03.12
И покрај официјалната прослава на Денот на независноста на Федерацијата на Босна и Херцеговина (ФБиХ) во четвртокот (1-ви март), Република Српска (РС) го третираше денот како обичен ден, исто како и Хрватите во ФБиХ.
„Во БиХ, сите имаат право да прославуваат што сакаат, бидејќи ние сме таков вид држава“, рече водачот на Хрватската демократска заедница на БиХ, Драган Човиќ. 
На референдумот што се одржа на 29-ти февруари и 1-ви март 1992 година, граѓаните на БиХ гласаат за отцепување од тогашната југословенска федерација и за суверена и независна држава. На 6-ти април 1992 година Европската заедница ја призна независноста на БиХ.
Човиќ објасни дека на овој национален празник, законски дефиниран како неработен ден, некои во ФБиХ се решиле да работат, сигнализирајќи го значењето на празникот за нив.
Претседателот на РС Милорад Додик целосно го поддржа негирањето на Човиќ на Денот на независноста на БиХ.
„Ова е празник на бошњачкиот народ и ние не го оспоруваме, но тоа не е празник што се слави во РС“, рече тој.
Членовите на трипартитното претседателство на БиХ одржаа церемонијална конференција посветена на денот. На конференцијата присуствуваа повеќе од 200 претставници на меѓународната заедница и претставници на БиХ. Српскиот член на претседателството, Небојша Радмановиќ, не учествуваше.
„БиХ е независна држава, без оглед на тоа дали некој го прославува овој празник“, рече претседателот на претседателството, Жељко Комшиќ.
Високиот претставник на БиХ, Валентин Инцко, рече дека како резултат на референдумот во 1992 година, финансиран од Европската заедница, денот треба да се почитува.
„Се отвори ново поглавје во политиката, се врати оптимизмот, надежта. Многу проекти се враќаат, а граѓаните соработуваат подобро отколку пред 20 години“, рече Инзко.
Но, граѓаните на БиХ велат дека сé уште живеат во земја која е оптоварена со минатото и е под услови на економска криза. Тие се надеваат на подобри денови. 
„Секоја година се надевам дека мојата Босна и Херцеговина ќе го слави својот роденден во подобро социјално опкружување“, рече за SETimes сараевчанката Мерима Хаџиќ.
„Со референдумот, покажавме интерес да живееме во земјата која има 1.000-годишна традиција, и затоа овој празник е мој празник“, рече за SETimes Миралем Абазовиќ.
