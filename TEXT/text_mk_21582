28/11/2008
ТИРАНА, Албанија -- Обвинителите во четвртокот (27-ми ноември) објавија дека подигнале обвинение за корупција против поранешниот министер за надворешни работи, Лулзим Баша. Се работи за договорот потпишан во 2006 година, кога Баша бил министер за транспорт, во врска со изградбата на автопатот Драч-Кукеш, кој ги поврзува Албанија и Косово. Договорот беше најголема албанска инвестиција во последниве децении.
Во другите вести, илјадници демонстранти предводени од опозициското Социјалистичко движење за интеграција одржаа протести во четвртокот против новиот изборен законик, тврдејќи дека истиот го крши нивното право на слободно гласање. Парламентот го усвои новиот изборен законик, редок пример на консензус помеѓу владејачката Демократска партија и најголемата опозициска Социјалистичка партија на 18-ти ноември. Помалите партии се противат на нивното исклучување од избирачките комисии според новиот закон. Тие, исто така, велат дека новиот регионален систем на пропорционална застапеност многу ќе го намали нивниот број во парламентот. (Mакфакс, АП, Шекули, ББС, Топ ченал - 27/11/08)
