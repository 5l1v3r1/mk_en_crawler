04/01/2007
Од Гелу Тарндафир за Southeast European Times во Букурешт -- 04/01/07 
Неодамнешниот извештај на една претседателска комисија формирана со цел да ја испита комунистичката диктатура откри многу колаборатори со овој режим, како и со неговата тајна полиција, Секуритатот. Според наодите на извештајот, меќу нив се и некои значајни православни свештеници.
Комисијата, преводена од Владимир Тисманеану, специјалист за романски и американски, заклучи дека Православната Црква склучила „пакт со ѓаволот“, како и дека православните патријарси, меѓу кои и актуелниот, биле избрани „како резултат на нивната лојалност кон Комунистичката Партија“.
Црквата цврсто ги отфрли ваквите тврдења и презеде чекори со цел да и покаже на јавноста дека го решава проблемот со свештениците кои соработувале со Комунистите. Но, конкретните мерки предложени од страна на православните владици ги разгорија шпекулациите дека црквата бара посебен третман.
Во ноември, Синодот му предложи на Државниот совет за испитување на архивите на Секуритатот (ДСИАС) дека комисија составена од „световни, компетентни лица“, назначена од Црквата, треба да ги испитува досиеата на свештениците. На крајот на краиштата, оваа комисија ќе го претставува Синодот со некои „објективни заклучоци“. 
Предлогот ги шокира членовите на ДСИАС. Некои од нив го сфатија ова како обид на Црквата да „создаде своја сопствена јурисдикција“; додека пак други рекоа дека тоа ќе им даде поголеми привилегии на Православните во однос на другите вери, па дури и во однос на други институции.
„Тоа е како вработените во министерството за внатрешни работи, кои соработувале со Секуритатот, да дојдат, да ги побараат досиеата и да преговараат во институцијата“, рече Мирчеа Динеску, член на ДСИАС. „Тоа е смешно“.
Православната Црква се обиде да се одбрани, тврдејќи дека била погрешно сфатена. Историчарите во предложената комисија назначени од црквата не би имале влијание врз пресудите на ДСИАС, туку ќе му помогнат на Синодот да го разбере начинот на кој некои од неговите свештени лица можеби соработувале, објаснија претставници на Православната Црква.
Некои од обвинетите признаа дека биле вмешани. Владиката од Костанца, Теодосие, тврди дека неговата предаденост на Секуритатот била „заклетва на верност за земјата и народот ... продолжување на воената заклетва.
Досиеата на Секуритатот можат да содржат нови откритија за улогата на Православната хиерархија во прогонувањето на некогаш анатемисаните Грчки Католици. Неодамна дневниот весник <i>Романија либера</i> објави дека владиката Герасим Кристеа, член на актуелниот Синод, бил поранешен таен полициски агент користен против кардиналот на грчките Католици Јулиу Хосу.
Документите на Секуритатот од ДСИАС покажаа дека Кристеа го шпиунирал кардиналот на Грчките Католици, кој служел од 1956-та до 1970-та година во една православен манастир кој го водел Кристеа. Овој православен владика, кој сега има 92 години, призна дека му дал на Секуритатот пишани белешки за Хосу, но отфрли било какви акти на политичко угнетување. 
Црквата не презеде дисциплински мерки против свештените лица за кои се докажа дека биле поткажувачи. Портпаролот на Романската Патријаршија рече дека свештениците и владиците кои ја признаа својата соработка со Секуритатот се „во границите на законот“.
