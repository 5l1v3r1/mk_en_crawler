23/02/2011
ТРИПОЛИ, Либија -- Бранови државјани од балканските држави ја напуштаат Либија, поради сè поголемите немири и јавниот отпор на водачот Муамер Гадафи. Бугарскиот владин „Ербас“ пристигна од Триполи во среда изутрина (23-ти февруари), со повеќе од 100 лица. Вториот авион, наводно, заминал за Триполи подоцна утрото. Министерот за надворешни работи, Николај Младенов, рече дека властите, исто така, размислуваат за транспорт по море на Бугарите во Бенгази, каде што аеродромот беше преземен од демонстрантите. 
Србија испрати два авиони во Триполи рано во среда, додека третиот треба да замине подоцна. Околу 500 Срби се очекува да бидат вратени дома во текот на денот. Српскиот вицепремиер Ивица Дачиќ вели дека Црна Гора, Македонија, Босна и Херцеговина (БиХ) и Хрватска побарале од Србија да помогне во евакуацијата на нивните државјани. 
Заменик-министерот за надворешни работи на БиХ, Зоран Перковиќ, во вторникот рече дека 750 босански државјани побарале од амбасадата на земјата во Триполи да бидат евакурани. 
Првата група Црногорци евакуирани од Либија се очекува да пристигне во Подгорица во среда, во координација со Русија, Србија, Хрватска и Турција, рече претставникот на Министерството за надворешни работи, Жељко Стаматовиќ. 
Во меѓувреме, Грција објави дека владин товарен брод треба да замине за Либија заради репатријација на „што е можно повеќе Грци и кипарски Грци“. Властите велат дека, исто така, сакаат да добијат дозвола за испраќање авион. Атина може, исто така, да помогне во евакуацијата на илјадници кинески државјани преку комерцијалните бродови на пат кон Бенгази. 
Кипар во среда испрати два авиони за евакуација на своите државјани од Либија. Турските власти велат дека околу 3.000 луѓе се качиле на бродовите во Бенгази за да се вратат дома. (БНТ, бТВ, Фамагуста Газете, РТС, Танјуг, РТЦГ, РТРС, Независне новине - 23/02/11)
