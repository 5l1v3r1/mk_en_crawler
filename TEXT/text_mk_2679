12/10/2005
Од Игор Јовановиќ за Southeast European Times во Белград – 12/10/05
Комесарот за проширување на ЕУ, Оли Рен, кој се наоѓа во Белград за започнувањето на преговорите во врска со Спогодбата за стабилизација и асоцијација (ССА) ја поздрави, како што ја нарече, новата фаза од односите помеѓу Србија и ЕУ, но предупреди дека сé уште остануваат некои пречки. 
„Ова е клучен чекор напред на патот на Србија и Црна Гора кон ЕУ“, рече Рен во понеделникот (10-ти октомври) на церемонијата на која присуствуваа највисоките водачи, меѓу кои и претседателот на Србија и Црна Гора Светозар Маровиќ, сојузниот министер за надворешни работи, Вук Драшковиќ, српскиот премиер Воислав Коштуница и црногорскиот премиер Мило Ѓукановиќ. 
Истовремено, Рен истакна дека на повидок се тешки политички прашања, меѓу кои и иднината на државната заедница и статусот на Косово. „Во интерес на сите е да не се дозволи [овие прашања] да ги попречат преговорите околу ССА“, рече тој. 
Покрај тоа, Белград сé уште не ги има исполнето сите свои обврски кон Меѓународниот кривичен трибунал за поранешна Југославија, еден од главните обвинети - поранешниот воен командат на босанските Срби Ратко Младиќ - се верува дека сé уште се крие некаде на српската територија. 
„За непречено одвивање на преговорите од суштинска важност е да продолжите со напорите и да ја зајакнете соработката со Хашкиот трибунал. За време на преговорите ние ќе продолжиме внимателно да го следиме напредокот, а Комисијата нема да се колеба да препорача прекин на преговорите ако се намалат напорите.“ 
Во врска со независноста на Црна Гора Рен едноставно рече дека Советот на Европа й даде на Европската комисија мандат да преговара за договор со државната заедница, вклучувајќи ги нејзините две републики. „Во овој момент нема да биде од корист да се започне хипотетичка дискусија за тоа што би се случило ако референдумот следната година резултира [со] отцепување [на Црна Гора], рече тој. 
Признавајќи дека случајот на Младиќ го попречува патот на Србија и Црна Гора кон Европа, Маровиќ повика на негово решавање што е можно побргу. Драшковиќ, кој ќе ја има улогата на главен преговарач на Србија и Црна Гора со Брисел, му рече на Рен дека сите услови ќе бидат исполнети во најкус можен рок. Тој, исто така, рече дека нема да се двоуми јавно да го осуди секој кој ќе го попречи овој процес. 
Коштуница рече дека Србија и Црна Гора „е сé поблизу до ЕУ и до целите и вредностите во кои веруваме и за кои работиме сиве овие години“. Неговиот црногорски колега, Ѓукановиќ, рече дека црногорскиот референдум за независност - планиран за следната година - „во никој случај нема да влијае врз ефикасноста на преговорите“.
