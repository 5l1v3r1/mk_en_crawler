28/01/2013
 Линда Карадаку за Southeast European Times во Приштина -- 28.01.13
Енергетските пазари во земјите од Западен Балкан се мали и фрагментирани, премногу ранливи и застарени за да привлечат меѓународни инвеститори.
Но, Енергетската заедница, која беше формирана во 2006 година помеѓу ЕУ и неколку земји од регионот со цел внатрешниот енергетскиот пазар на Унијата да се прошири кон Југоисточна Европа, смета дека еден регионален пристап, поддржан од страна на хармонизирана правна рамка, значително ќе ги зголеми шансите за привлекување инвеститори.
Стратегијата на заедницата се фокусира на потребата за задоволување на растечките енергетски потреби на регионот, во исто време намалувајќи го присуството на јаглерод во земјите-членки, односно Албанија, Босна и Херцеговина (БиХ), Хрватска, Македонија, Црна Гора и Србија.
Регионалната соработка е суштинска за заедницата, која промовира не само прекугранична трговија, туку исто така и неколку мерки на регионалнo ниво за да се обезбеди дотур на енергија, заштитни мерки и заемна помош во време на ненадејна криза.
По руско-украинската криза со гасот во јануари 2009 година, која резултираше со прекини на дотурот во многу европски земји, а 18 земји пријавија големи прекини или целосен прекин на дотурот на гас пренесуван преку Украина од Русија, ЕУ побара покоординиран пристап за да обезбеди стабилен и сигурен дотур на енергија.
„Има конкретни активности за зголемување на капацитетите за складирање гас во регионот. По кризата во јануари 2009 година, јасно беше дека складирањето игра клучна улога во безбедноста на дотурот", изјави Јанез Копац, директор на Енергетската заедница, во ексклузивното интервју за  SETimes  .
Преземените активности вклучуваат интерконектор на гас помеѓу Хрватска и Унгарија, кој стана оперативен во август 2011 година. Тој минува низ Полска, Чешка, Словачка и Унгарија до Хрватска. Има годишен капацитет од 6,5 милијарди кубни метри, а беше ко-финансиран од ЕУ како дел од Европскиот план за економско закрепнување.
„Ова е подеднакво важно и за двете земји од аспект на економијата и енергетската безбедност“, изјави унгарскиот претседател Јанош Адер по средбата за проектот во ноември 2012 година.
Проектот беше направен за понатамошно интегрирање на пазарот на гас на ЕУ и да се обезбеди капацитет за транзит на гас од Унгарија во Хрватска, БиХ и Италија до 7,5 милијарди кубни метри, и во обратна насока, капацитет за транзит на гас од Хрватска до Унгарија до 5,5 милијарди кубни метри, според Пајплајнс Интернешанал.
Други проекти во регионот кои ќе внесат промени во дотурот на гас вклучуваат планиран взаемен повзрувач на гас помеѓу Србија, Хрватска и Република Српска.
Петар Скундриќ, енергетски советник на претседателот на Србија, изјави дека земјата исто така беше подготвена да започне преговори со Албанија за изградба на гасовод кој ќе се поврзе со гасоводот „Јужен тек“.
Скундриќ рече дека Србија планира да развие голем број на проекти искористувајќи го природниот гас.
„Оваа година ние продолжуваме со изградбата на втората фаза на подземниот капацитет за складирање во Банатски Двор, чиј капацитет ќе биде помеѓу 800 милиони и една милијарда кубни метри гас“, рече Скундриќ, додавајќи дека исто така постои план за изградба на уште едно подземно складиште за гас во Итебеј, со сличен капацитет.
Скундриќ рече дека штом изградбата на овие две складишта ќе биде завршена“, дотурот на гас во Србија и регионот ќе бидат сигурен“.
Друг енергетски проект е 18-километри долгиот гасовод меѓу Србија и Бугарија, вреден 120 милиони евра -- првата интерконекција помеѓу транспортните системи на гас на овие две земји. Проектот е финансиран од Европската банка за обнова и развој, а се очекува гасоводот да биде оперативен до 2015 година.
Согласно нивниот договор, членките на заедницата имаат законска обврска да го зголемат уделот на обновливи извори на структурата на енергијта до 2020 година.
„Ова е навистина еден голем предизвик за регионот. Најголемиот дел од електраните во регионот беа изградени во шеесетите и седумдесетите со користење на стандардната источно-европска технологија. Нивната старост, видот на технологијата, како и нивното несоодветно одржување покренуваат сериозни политички предизвици во моментов“, изјави Копац заSETimes.
„Оваа сложена и скапа транзиција ќе треба да се случи во време на економска криза кога расположливиот јавен и приватен капитал е ограничен и тешко може да се обезбеди“, рече тој.
Копац рече дека хидроенергијата е еден од најчесто користените видови на обновливи извори на енергија, кој има дополнителен потенцијал за раст во целиот регион.
„Но, ние веруваме дека биомасата и ветерот ќе имаат важна улога во иднина“, рече Копац, додавајќи дека земјите од Западен Балкан главно зависат од фосилните горива, кои претежно се увезуваат од Исток.
„Србија треба да бара начини за да го надомести својот енергетски дефицит од обновливите извори на енергија, бидејќи има голем потенцијал во биомасата и хидроенергијата“, рече поранешниот минстер за животна средина и просторно планирање Оливер Дулиќ.
Тој додаде дека Министерството за животна средина ќе се спротивстави на употребата на нуклеарна енергија додека не се исцрпат сите обновливи извори на енергија.
Енергетската стратегија на Енергетската заедница, одобрена во октомври 2012 година, го потврдува значењето на домашниот јаглен/лигнит во структурата на енергијата на регионот. Уделот на јаглен/лигнит во националната енергија изнесува 52 отсто во Србија, 50 отсто во Македонија, 48 отсто во Косово и Црна Гора и до 33 проценти во БиХ.
„Освен јаглен, не се истражени значителни резерви на фосилно гориво во Западен Балкан“, рече Копац.
Енергетската заедница ги поканува промотерите на проекти во областа на електричната енергија, гасот или нафтата да поднесат проекти, кои ќе бидат оценети. Клучни услови се проектот да се наоѓа во најмалку една земја-членка на заедницата, како и да има влијание врз најмалку две членки на заедницата, или една членка на зедницата и една земја-членка на ЕУ.
