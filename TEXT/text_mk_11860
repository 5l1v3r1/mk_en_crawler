19/12/2004
САРАЕВО, Босна и Херцеговина (БиХ) -- Високиот претставник Педи Ешдаун во неделата (19-ти декември) негираше дека ја разгледува опцијата за укинување на Република Српска (РС). Во изјавата за медиумите Ешдаун рече дека никогаш не споменал таква можност, додавајќи дека постоењето на српскиот ентитет во БиХ е загарантирано со Дејтонскиот мировен договор. Истовремено, тој истакна дека РС мора да ги исполни своите обврски од тој договор, вклучувајќи го и апсењето и екстрадицијата на обвинетите воени злосторници. Тој рече дека решително дејствувал поради континуираните прекршувања и пречки од страна на локалните власти. 
Воведувањето на санкциите од страна на Ешдаун во четвртокот уследи по оставката на премиерот на босанските Срби, Драган Микеревиќ. Министерот за надворешни работи на БиХ, Младен Иваниќ, член на Партијата за демократски напредок на Микеревиќ, исто така, поднесе оставка. Претседателот на РС, Драган Чавиќ, ги повика водачите на српските политички структури да се состанат в понеделник на разговори во врска со составувањето на новиот кабинет. (RTRS, BBC - 19/12/04; Reuters, AFP, Nezavisne novine, PBS BiH, Pincom.info, Dnevni avaz - 18/12/04; AP, Reuters, Fena, RS Government Web site - 17/12/04) 
