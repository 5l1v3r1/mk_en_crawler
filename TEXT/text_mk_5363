22/06/2010
Од Игор Јовановиќ за Southeast European Times во Белград -- 22/06/10
Кога Светското првенство ја фрли својата магија, многу обожаватели се најдоа заробени во состојба на транс, при што нефудбалските активности се одложуваат или игнорираат. 
За оние кои се помалку воодушевени од спортот, ова може да биде иритирачки месец. 
Само прашајте ја Наташа Јосифовиќ. Таа е родена на 13-ти јуни, но оваа година нејзиниот роденден помина во сенката на натпреварот на Србија на Светското првенство против Гана. Прославата не започна дури ни по натрпеварот, бидејќи Србија изгуби со 1:0. 
Наташа изјави за SETimes дека не го прекорува својот сопруг што дозволил нејзиниот роденден да биде ставен во втор план од натпреварот.
„Не е важно, сепак ова е еднаш на четири години“, рече таа. „Покрај тоа, отидов на купување по натпреварот, со парите на сопругот, се разбира. Поразот од страна на Гана го депримираше, така што немаше дури ни сила да се вознемири за цената.“
Нејзината пријателка Валентина Булатовиќ беше помалку оптимист. „Каков баксуз! Поканив колега на кино, но тој рече дека не можел да оди бидејќи имал згуснат распоред на натпреварите“, напиша таа на нејзината „фејсбук“ страница. 
Иако сé поголем број жени го следат овој спорт, манијата на Светското првенство сé уште нашироко се смета за машка мака, како што многу сопруги и девојки можат да потврдат.
Конгресната сала на Сава центарот неодамна беше домаќин на мини филмскиот фестивал насловен како „Ако не гледаш фудбал, дојди на кино со пријателките“. Изборот на филмови беше скроен според женската публика, при што во главните улоги се актери како Џорџ Клуни, Бред Пит и Хју Грант.
„Ни ова не е толку лошо“, рече Јасмина за SETimes откако купи билети за еден од филмовите. „Сега имаме време да излеземе со пријателките, кои не сме ги виделе долго време. И не мораме да готвиме толку овие денови, бидејќи нашите мажи се задоволни со пиво и кикиритки.“
Сепак, Драгана е загрижена за влијанието врз идните генерации. „Сé што се гледа на телевизија овие денови се фудбалски натпревари. Го однесов моето дете на кино за да не затупави поради целиот тој фудбал.“
Филмовите не се единствената алтернатива. Трговскиот центар Ушче, еден од најголемите во Белград, состави специјална програма за време на траењето на Светското првенство. Други можности се земање салса часови или натпреварување на женскиот шампионат во куглање. 
Како алтернатива, може да се следи и старата поговорка: „ако не можеш да ги победиш, придружи им се“. Осамените срца можат да одат во кое било белградско кафуле што емитува натпревари од Светското првенство. Таму сигурно ќе има мажи.
Белградскиот психолог Тања Марковиќ-Сесум изјави за SETimes дека Светското првенство и потенцијалното занемарување на жените во текот на месецот на фудбалот, не се приоритетни проблеми кога станува збор за машко-женските односи во Србија. 
„Моите клиентки имаат многу поголеми проблеми од фудбалот -- тие се жалат за многу посериозни работи“, вели таа. 
