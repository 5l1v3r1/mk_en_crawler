23/09/2008
(AП, УПИ, Бета, Б92, ЕМпортал, српска влада - 22/09/08; Б92 -- 18/09/08 - 20/09/08)
Србија во понеделникот (22-ри септември) ја увери Србија дека ќе ги почитува своите обврски од клучниот договор за енергетска соработка помеѓу двете земји. 
„Српската влада е решена да ги задоволи двете страни со нафтениот и гасен договор“, се вели во изјавата, издадена по разговорите на српскиот премиер Мирко Цветковиќ со рускиот министер за вонредни ситуации, Сергеј Шоигу, во Белград.
Договорот, кој предвидува, меѓу другото, вклучување на Србија во проектот за гасоводот Јужен тек, беше потпишан во јануари во Москва и беше ратификуван од српскиот парламент претходно овој месец.
Според договорот, рускиот енергетски гигант „Гаспром“ треба да плати 400 милиони евра за 51 отсто мнозински акции во српскиот нафтен монопол, Нафтна индустрија Србије (НИС), и да потроши дополнителни 500 милиони евра во инвестиции до 2012 година. 
Овој аспект на договорот, потпишан помалку од два месеци пред да падне владата на поранешниот премиер Воислав Коштуница на 8-ми март, беше критикуван од експертите и политичарите. Тие инсистираа на тоа дека цената што Русите нудат да ја платат за НИС е далеку под пазарната вредност на претпријатието.
„Сигурен сум дека ќе добиевме петпати повеќе за НИС ако го продадевме преку меѓународен тендер“, рече поранешниот и актуелен министер за економија, Млаѓан Динкиќ, пред потпишувањето на договорот. Според неодамнешната проценка на ревизорите на „Делоит енд Туш“, цената на 100 отсто од НИС изнесува 2,2 милијарди евра. 
Во јули, Либерално демократската партија и Лигата на војводинските социјалдемократи поднесе амандмани на енергетскиот договор со Русија, но тие беа одбиени од парламентарната комисија и договорот на крајот беше ратификуван без какви било промени. 
Динкиќ, кој раководи со владиниот тим за разговорите со Русите и кој присуствуваше на состанокот на Цветковиќ со Шоигу во понеделникот, рече дека ќе се обиде да преговара за повисока цена за НИС пред договорот да биде целосно спроведен. 
Опишувајќи го енергетскиот договор како најголема инвестиција на Москва во Балканот, рускиот министер јасно стави до знаење дека неговата земја нема желба за нови разговори околу ова прашање.
„Не можеме одделно да ја одредуваме вредноста на кој било дел од договорот“, АП го цитираше Шоигу на прес-конференцијата за време на посетата на јужниот град Ниш доцна во понеделникот. „Тоа ќе повлече повторна проценка на вредноста на целиот договор.“ 
Одговарајќи на прашањето дали Русија досега купила кое било друго нафтено претпријатие по пониска цена, рускиот министер рече: „Добро, не го продавајте ако е толку евтино, вие направивте проценка, вие ја дадовте цената и рековте дека прифаќате.“
Српската новинска агенција Бета го цитираше министерот за внатрешни работи, Ивица Дачиќ, кој во понеделникот рече дека измени на договорот, кој е веќе ратификуван, е невозможно да се направат и дека Србија мора да ги почитува обврските што ги презеде.
Шоигу, исто така, за новинарите изјави дека разговорите за сите технички аспекти од енергетскиот договор ќе бидат завршени во рок од 60 дена од формирањето на двата владини преговарачки тима. 
„Се надевам дека работата ќе започне на 61-виот ден“, рече тој.
Помеѓу прашањата за кои ќе разговараат преговарачките тимови се очекува да биде и количината на природен гас што ќе се пренесува преку српскиот дел од гасоводот Јужен тек, количините што ќе ги добие Србија, како и работата на заедничкото претпријатие за гас, кое треба да се формира.
„Цветковиќ изрази благодарност до руската принципиелна политика и нејзината поддршка во врска со Косово и Метохија и зачувувањето на српскиот територијален интегритет и суверенитет“, се вели во изјавата на српската влада по разговорите во понеделникот.
