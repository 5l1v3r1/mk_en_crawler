03/05/2007
Од Зоран Николовски за Southeast European Times во Скопје - 03/05/07
Невработеноста, една од најсериозните проблеми во Македонија, е повторно во пораст. Според последните податоци на Државната агенција за вработување, 372.078 лица беа невработени во февруари 2007 година, во споредба со 361.335 во октомври 2006 година -- зголемување за скоро 11.000. 
Официјално, стапката на невработеност изнесува 37 отсто, со што Македонија се наоѓа на врвот од земјите во Европа. Но, голем број локални експерти сметаат дека овие бројки не се реални. Тие тврдат дека начинот на кој се чуваат официјалните статистички податоци не обезбедува објективни резултати.
Главниот проблем е тоа што податоците за невработеноста се базираат на бројот на луѓето што се пријавуваат во агенцијата за вработување, за да можат да добијат „сини картони“ за здравствено осигурување. Но, голем број Македонци работат во неофицијалната или „сива“ економија, или во претпријатија каде што се плаќаат скришум. И покрај тоа што тие остваруваат приход, регистирани се како невработени за да имаат пристап до државниот систем за здравствено осигурување. 
Слично на тоа, голем број земјоделци се регистрирани како невработени, повторно за да добијат сини картони.
Владите што се менуваа се обидуваа да го решат овој проблем, но без резултат. Кога претседателот Бранко Црвенковски беше премиер, неговата администрација им понуди даночни олеснувања на претпријатијата како поттик да станат чисти, но ефектите беа минимални. 
Потоа, премиерот Владо Бучковски се обиде да ги ажурира листите на невработени со бришење на оние кои не се пријавени повеќе од шест месеци. Околу 85.000 луѓе беа избришани од листите помеѓу 2005 и 2006 година, но многумина повторно почнаа да се пријавуваат. 
Најновата идеја е Здравствениот фонд да издава сини картони наместо Агенцијата за вработување. На тој начин, земјоделците и привремено вработените нема да мора да се пријавуваат како невработени. Како резултат на тоа, нивото на невработеноста се очекува да падне за околу 100.000. 
Според неофицијалните пресметки, вистинската стапка на невработеност -- односно, бројот на луѓето што немаат приходи или стабилна работа -- е близу 20 отсто. И оваа бројка е висока и владата на премиерот Никола Груевски е под притисок да ги исполни своите предизборни ветувања за зголемување на вработеноста. 
Владата се надева дека воведувањето на новите даночни стапки -- најниски во Европа -- ќе ги поттикне инвестициите и ќе создаде можности за вработување. 
