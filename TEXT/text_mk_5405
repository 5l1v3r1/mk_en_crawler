15/07/2010
Од НХ Цанис за Southeast European Times во Атина -- 15/07/10
Со примената на построгите гранични контроли низ цела ЕУ, реката Еврос во североисточна Грција стана поатрактивен правец за илегалните имигранти. Последиците можат да бидат фатални. 
На 3-ти јули 11 тела беа откриени на двете страни од реката, која ја дели Грција од Турција. Уште две други беа пронајдени на 6-ти јули. Бројот на загинатите имигранти извлечени од реката од средината на декември 2009 година изнесува 19. 
„Проблемот е во тоа што многумина од овие луѓе ... не знаат да пливаат“, рече Никос Раптопулос, директор на најголемата државна болница во Александрополис. „Значи, имате шверцери на имигранти кои ги носат овие луѓе до оддалечени места по должината на реката и потоа им велат да се пробијат или да ја преминат со неиздржливи детски гумени чамци. Кога некој случајно ќе падне или ќе згазне во длабоката вода, другите паѓаат обидувајќи се да ги спасат, иако не знаат како да пливаат.“ 
Раптопулос, лекар, рече дека последните жртви биле млади луѓе, мажи и жени. Околу половина од нив се верува дека се од супсахарска Африка, а останатите биле од Блискиот Исток или Јужна Азија. Давење било причината за смртта во сите случаи. 
„Нашата мртвачница има девет ладилници и уште шест за одржување, така што честопати сме принудени да ги удвоиме телата во студените комори. Тоа е ужасно“, изјави Раптопулос за SETimes. 
„Што би се случило ако се удават 12 Британци или 12 Германци? Не се вознемирува ли никој поради ова? Се прашувам зошто двете држави, Грција и Турција, не можат да соработуваат околу ова прашање за да ги спречат давењата на 25-годишници во реката“, рече тој.
Новинарот Димитрис Петровиќ вели дека грчките патроли долж јужниот дел од Еврос -- познат и како Марица -- ги принудуваат шверцерите да бараат оддалечени места по должината на реката. 
Според поранешниот шеф на грчкиот Институт за имиграција (ИМЕПО), приливот на илегални имигранти се случил по напорите на другите земји да ја затегнат контролата на своите граници. 
„Очигледно ние сме единствениот отворен „излез“ за Европа, поради строгите мерки во Шпанија и Либија, на пример. Италија, исто така, покажува намалување, поради протоколот за реадмисија на мигранти со Либија и Мароко“, рече поранешниот шеф на ИМЕПО, Александар Завос, за SETimes. 
„Фронтекс сега помага во набљудувањето на грчките граници, поради што [Eвропа] може да се увери од каде доаѓаат нелегалните имигранти, а тоа е Турција“, рече тој мислејќи на агенцијата на ЕУ за надворешна погранична безбедност.
Завос, чиј мандат заврши на крајот од март, остро ја критикуваше грчката влада за тоа што не изврши притисок врз Турција за подобро одбивање на приливот на имигранти во Европа. 
Тој, исто така, обвини дека еден од 21 договор неодамна потпишани од двата соседи, во голема мера го заслабнува билатералниот пакт за реадмисија на имигранти од 2001 година. Новиот воведува годишна граница од 1.000 апликации за реадмисија, односно, граница од 1.000 депортирања назад во земјата од која влегле илегалните имигранти. 
Тој рече дека последните бројки на ИМЕПО за 2008 година покажуваат дека околу 146.000 луѓе биле уапсени во пограничните области во обид за илегално влегување во Грција; 55.000 од нив биле пресретнати во Егејското Море или префектурата Еврос.
