18/01/2011
АТИНА, Грција -- Вицепремиерот Теодор Пангалос во понеделникот (17-ти јануари) рече дека владата е за можно продолжување на периодот на враќање на неподмирениот долг на земјата, од финансиската помош на ЕУ и ММФ. „Продолжувањето на периодот за враќање на долгот може да се однесува не само на 110-те милијарди евра (итно финансирање на ЕУ/ММФ), туку и на целиот долг“, рече Пангалос за локалниот телевизиски канал СКАИ. Тој вели дека ова ќе ѝ помогне на земјата да ја надмине својата финансиска криза. 
Во меѓувреме, синдикатот на јавниот сектор АДЕДИ во понеделникот објави 24-часовен штрајк на 10-ти февруари. „Политиката на меморандумот на [EУ/ММФ] ги тестира границите и толеранцијата на грчкиот народ, а особено на најсиромашните, работниците, невработените и пензионерите“, се вели во соопштението на синдикатот. (Ројтерс, АП, АНА-МПА - 17/01/11)
