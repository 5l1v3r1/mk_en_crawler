14/12/2004
СКОПЈЕ, Македонија -- По повлекувањето на Агрон Буџаку од номинацијата за местото министер за транспорт и врски во новиот кабинет, помалиот владин партнер, Демократската унија за интеграција во понеделникот го предложи Џемаил Мехази за функцијата. 39-годишниот Мехази досега беше државен секретар во Министерството за финансии. Предлогот беше поднесен до мандаторот Владо Бучковски, кој веднаш го достави до Парламентот. 
Во другите вести, директорот на НАТО за Балканот, Роберт Сери, во вторникот пристигна во Скопје, на разговори во врска со политичката и безбедносната ситуација во Македонија. Главна тема ќе биде проблемот со вооружените милитанти во селото Кондово, на запад од Скопје. Парламентарната Комисија за безбедност во понеделникот дискутираше за ситуацијата, но, наводно, не постигна договор околу стратегијата. (Дневник, Вест - 14/12/04; A1 TВ, Макфакс - 13/12/04)
