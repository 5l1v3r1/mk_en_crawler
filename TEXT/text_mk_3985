08/10/2007
Од Гелу Трандафир за Southeast European Times во Букурешт - 08/10/07
По драматичното тајно гласање, иницијативата за недоверба на романската влада пропадна минатата среда (3-ти октомври), со 12 гласа помалку од потребното. 
И покрај тоа што владата доби поддршка од само 152 пратеници, иницијативата -- која ја иницираа опозициските социјалдемократи (ПСД) -- не успеа да го обезбеди потребниот број од 232 гласа за усвојување.
„Денес има само еден победник, Романија“, рече премиерот Калин Попеску Таричеану, по објавувањето на резултатите. „Премногу пати во минатото Романија трпеше поради политичките конфликти. Стариот начин на водење политика, заснован на личните интереси и ситни интриги, мора да исчезне.“ 
Владата на Таричену станува сé повеќе влада без политичка моќ, по исфрлањето на Демократската партија на претседателот Трајан Башеску претходно оваа година. Заедно, владејачката Национал-либерална партија (НЛП) и нејзиниот помал партнер, Унгарската унија, уживаат поддршка од само 20 отсто од пратениците.
Одлуките за важните прашања, како што е преструктуирањето на владата, пропаднаа, поради несоодветната парламентарна поддршка. Клучното гласање за романскиот буџет се наближува. 
Во иднина владата можеби ќе биде принудена да прибегне кон директни преговори со одделни опозициски патеници -- како што направи за неуспех на иницијативата за недоверба -- или кон широка употреба на итни уредби.
Двете тактики се покажаа како контроверзни. 
Владата веќе ја искористи итната уредба за измена на законот за министерските надлежности, што беше критикувано од Башеску, од судските здруженија и политичарите на ЕУ. Со уредбата беше распуштена актуелната Претседателска комисија, која ги испитуваше антикорупциските барања на обвинителството за испитување на членовите на владата. Во рок од 30 дена судиите ќе формираат нова комисија.
Министерот за правда, Теодор Чиуариу, рече дека потегот ќе го деполитизира процесот. Башеску беше „вознемирен поради губењето на играчката со која тој ги суспендираше либералните министри“, додаде тој.
Но, Башеску истакна дека комисијата требаше да ги испита барањата на антикорупциските обвинители во врска со поранешните и актуелните министри, меѓу кои и Чиуариу. Министерот за правда е во ситуација на „флагрантен судир на интереси, дејствувајќи според итната уредба која го блокира неговото досие и досиејата на неговите колеги во владата“, рече претседателот. 
Потегот го критикуваа пратениците од Европската народна партија, најголема транспационална група во Европскиот парламент. Германскиот пратеник Маркус Фербер побара од Европската комисија (ЕК) да ја активира својата правна заштитна клаузула врз Романија и да одбие признавање на романските судски одлуки во рамките на ЕУ. 
Портпаролот на ЕК, пак, рече дека итната уредба може да влијае на проценката на ЕУ на антикорупциските напори на Романија. 
Нестабилната влада на Таричеану преживеа делумно поради внатрешната политичка битка во рамките на ПСД. Вкупно 27 пратеници од најголемата опозициска партија излегоа од рамките на партијата при тајното гласање. Тоа беше срамна ситуација за Мирчеа Џоана, чие раководење беше отворено доведено во прашање од страна на посткомунистичката стара гарда на ПСД. 
Според Џоана, неуспехот на иницијативата беше резултат на „кукавичлукот на некои пратеници на ПСД“. Оттогаш беа исфрлени четворица членови на партијата. 
Сепак, раководството на ПСД не го казни основачот на партијата и почесен претседател, Јон Илиеску. Тој беше главниот противник на иницијативата за недоверба, тврдејќи дека истата ќе му даде на Башеску можност или да назначи премиер по свој избор, или да организира предвремени избори кои нема да бидат поволни за социјалдемократите.
Според анкетите на јавното мислење, ПСД сега има само околу половина од поддршката што ја имаше за време на последните општи избори во 2004 година.
Голем број аналитичари велат дека актуелната влада и понатаму преживува бидејќи пратениците просто не сакаат предвреме да заврши нивниот мандат. Во меѓувреме, Таричеану повторно се покажа вешт во преживувањето. Најголем победник во моментов, сепак, можеби е политичката инерција.
