12/04/2011
Од Игор Јовановиќ за Southeast European Times во Белград – 12/04/11 
Високата претставничка на градската управа на Лозница, Љубинка Горданиќ, е една од многуте високопозиционирани жени кои одат на работа секој ден во западниот српски град. 
Во државата во целина, жените сочинуваат 51,4 отсто од населението и само 2 отсто се поставени на извршни позиции. Во Лозница, од 176 градски административни службеници, 114 се жени -- што е повеќе од европскиот стандард за жените, кој изнесува 30 отсто од администрацијата. 
„Лозница е пример за видливо присуство на жените во градската администрација на конкретни, одговорни места, каде што нивната професија зазема централно место“, рече Горданиќ за SETimes. 
Во Лозница, жените се на чело на културата, туризмот, вработувањето, судството, образованието и се на одговорни позиции во градската администрација. Самата администрација ја води жена. 
Нивните претставници сметаат дека жените вршат високи функции не заради исполнување на европските препораки, туку поради тоа што тоа го заслужиле со своето образование и работни резултати.
Иако еднаквоста на половите е една од прокламираните цели на српската влада, ситуацијата во државната влада дава поинаква слика. Од вкупно 21 владин член, само три се жени. Жените се платени 16 отсто помалку од мажите за истата работа, додека постарите жени имаат 22 отсто помали пензии во просек отколку мажите.
„Жените се сé уште помалку присутни во политиката отколку мажите. Мислам дека тие треба да се вклучат повеќе во јавниот живот, не само формално, туку и реално. Ангажманот на жените не треба да се сведува само на панел-дискусии и описи на ситуацијата, туку треба да се преземат конкретни мерки што ќе влијаат на позицијата на жените во општеството. Првенствено мислам на правата на жените во претпријатијата. Нивните улоги како мајки треба, исто така, да се почитуваат, наместо тие да страдаат заради тоа што раѓаат деца“, рече Горданиќ.
Нејзината колешка Дајана Дједовиќ, директорка на градскиот Културен центар Вук Караџиќ, има слично мислење. Таа смета дека во политиката на жените најчесто им се даваат оддели каде што има малку пари и изобилство на проблеми.
„Србија е патријахална средина, во која жената има мали шанси да го заземе своето вистинско место“, рече Дједовиќ за SETimes. 
Официјалните податоци покажуваат дека ромските жени се во најтешка позиција во Србија. Нивниот просечен животен век е 48 години, скоро 30 години покус од просечниот животен век на српската жена. 
Според податоците на владиниот Совет за еднаквост на половите, само 3,5 отсто од ромските жени живеат подолго од 65 години. Меѓу Ромите, 75 отсто од жените се неписмени, 35 отсто завршиле основно училиште, 25 отсто средно училиште, а само 3 отсто имаат универзитетска диплома. 
И покрај Лозница, Србија се соочува со долг пат пред себе кон еднаквоста на половите.
