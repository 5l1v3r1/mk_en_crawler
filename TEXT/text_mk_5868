14/12/2010
Од Мухамет Брајшори за Southeast European Times во Приштина -- 14/12/10
Косовското специјално обвинителство во октомври поднесе обвинение против седум лица -- вклучително и лекари и поранешен претставник на Министерството за здравство -- за шверц со човечки органи, организиран криминал и незаконско вршење лекарска дејност.
Медиумите во Приштина објавија дека рочиштето за потврдување е закажано за вторник (14-ти декември). 
Обвиненијата се однесуваат на клиниката Медикус во Приштина, која беше затворена во 2008 година од страна на УНМИК и косовската полиција, по неколкумесечна истрага. Министерството за здравство во тоа време потврди дека клиниката нема лиценца за работа. Но подоцна, клиниката ја поднесе лиценцата што й била издадена, а која им дозволувала трансплантација на органи.
Имаше еден мал проблем: законот за здравје во Косово забранува трансплантација на органи. Секретарот за здравство, Илир Речај, беше сменет за потпишување на лиценцата. Во тоа време двајца многу познати лекари беа уапсени, вклучително и Лутфи Дервиши.
Полицијата го смета случајот против седуммината за дел од транснационалната мрежа на организиран криминал. Еден од обвинетите лекари, Јусуф Ерчин Сонмез, е турски државјанин, наречен од печатот „Турски Франкенштајн“. 
Тој има забрана за вршење лекарска дејност во Турција и е вклучен во шверц со органи во многу држави, како што се Турција, Молдавија и Азербејџан. 
Операциите ги извршувале Сонмез и Дервиши. Со нив работел и израелски лекар, Хоше Харел, кој бил одговорен за регрутирање на „донаторите“. 
Според обвинението, жртвите биле регрутирани во други земји со ветување за значителен паричен надомест за нивните органи, главно бубрези. Тие биле транспортирани до Косово за операцијата. 
Цената на продажба на органите не била повисока од 14.000 евра, но цената на купувањето се движела од 80.000 до 100.000 евра. Жртвите биле луѓе со мали приходи од различна националност, од Источна Европа, Централна Азија, Турција и Русија. 
Портпаролката за правда на ЕУЛЕКС, Кристина Херодс, изјави за SETimes дека случајот Медикус е единствениот под надлежност на обвинителството на ЕУЛЕКС во врска со шверц со органи во Косово. 
За двајца од осомничените се покренати потерници за апсење од Интерпол. 
Мрежата за шверц излезе на виделина во ноември 2008 година, откако млад турски државјанин, чиј бубрег му бил отстранет во клиниката Медикус за трансплантација на израелски државјанин, беше пронајден на пат дома и побарал итна медицинска помош. 
Министерството за здравство не одговори откако обвиненијата беа испратени до судот, иако меѓу обвинетите е и поранешен висок официјален претставник.
