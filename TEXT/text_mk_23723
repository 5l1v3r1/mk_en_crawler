24/07/2009
СКОПЈЕ, Македонија -- Комесарот за проширување на ЕУ, Оли Рен, во четвртокот (23-ти јули) беше во посета на Скопје, каде што разговараше околу кандидатурата за членство на земјата. Тој истакна дека Македонија има рок од два месеци да ги исполни преостанатите услови, пред да биде подготвен следниот извештај на Европската комисија (ЕК) за напредокот. Врз основа на тој документ, кој се очекува во октомври, Македонија може да добие официјален датум за почеток на разговорите за пристапување. Меѓу преостанатите услови се усвојувањето закон за парламентот и измена на законите за јавната администрација и финансирањето на политичките партии. „Реформите [што се веќе] спроведени во контекст на визната либерализација ... покажуваат дека постои политичка волја и, исто така, способност за спроведување вакви реформи, кои се потребни за препораката претстојната есен“, рече Рен. Тој, исто така, истакна дека иако спорот околу името со Грција е билатерално прашање и не е дел од критериумите за отворање на разговорите за влез на Македонија во ЕУ, сите членки на блокот -- вклучително и Грција -- мора да гласаат за отворање на овие преговори. (MИА, А1, Макфакс, АФП, АП - 23/07/09)
