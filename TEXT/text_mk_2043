23/02/2005
(ЕурАктив, ЕУполитикс - 23/02/05; Европска комисија, АФП, БНН, Софиска новинска агенција, Ромпрес, Медиапул - 22/02/05)
Европската комисија (ЕК) во вторникот (22-ри февруари) издаде позитивно мислење за кандидатурите на Бугарија и Романија за влез во ЕУ во јануари 2007 година. На двете балкански земји сега им се потребни слични одлуки и од Европскиот парламент (ЕП) и од Советот на надворешни министри на ЕУ со цел да ја потпишат својата спогодба за пристап со Унијата на 25-ти април, според планираното. 
И покрај тоа што ја истакна подготвеноста да им посака добредојде на Бугарија и Романија во клубот на 25-те нации во рок од помалку од две години, ЕК предупреди дека нема место за самозадоволство и дека двете земји имаат уште многу да сторат во следните месеци. 
„Денешната одлука е уште една пресвртница во нашите односи и претставува јасен сигнал за тоа дека за Комисијата Бугарија и Романија се добредојдени во европското семејство“, рече комесарот за проширување на ЕУ, Оли Рен, по редовниот состанок на ЕК во вторникот во Стразбург. „Сепак, властите во овие земји не можат да се отпуштат: во 2005 и 2006 година треба да се сработи уште многу со цел целосно и навремено да се исполнат сите услови за членство.“ 
Романија ја поднесе својата апликација за членство во ЕУ во јуни 1995 година. Истото го направи потоа и Бугарија во декември истата година. Во декември 1999 година на двете земји им беше дадено зелено светло за започнување на нивните преговори за пристап со Унијата. Процесот започна во февруари следната година и официјално заврши во декември 2004 година. 
Во својата последна проценка за напредокот на двете земји кон членството, објавена во октомври 2004 година, ЕК вели дека двете веќе ги исполниле политичките критериуми на блокот за членство, а економските и правните се очекува да ги исполнат до датумот на својот официјален пристап во Унијата, закажан за 1-ви јануари 2007 година. 
По влезот на десетте нови земји во ЕУ минатиот мај, Унијата воведе построги мониторинг механизми за да се осигури дека новите членки се целосно подготвени за членство пред нивниот влез. Во спогодбата на Унијата со двете земји се вклучени три заштитни клаузули -- една за Бугарија и две за Романија. 
Според спогодбата финализирана на 4-ти февруари, за секоја од нив би можела да биде одложен влезот во Унијата за една година ако земјите-членки едногласно одлучат дека не се исполнети важните услови. Покрај тоа, просто мнозинство би можело да го одложи пристапот на Романија ако Букурешт не ги спроведе судските реформи, реструктуирањето на внатрешните пазари и другите обврски. 
По потпишувањето, спогодбата мора да биде ратификувана од страна на сите земји-членки на ЕУ, како и од страна на Бугарија и Романија, не подоцна од 1-ви јануари 2007 година. 
