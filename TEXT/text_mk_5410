15/07/2010
Од Бојана Миловановиќ за Southeast European Times во Белград – 15/07/10
Фејт но мор, Мика, Кемикал брадерс и Пласибо се само некои од ѕвездите на овогодинешниот фестивал Егзит во Нови Сад. Вкупно 600 изведувачи на 20 сцени ја воодушевија публиката во Петроварадинската тврдина меѓу 8-ми и 11-ти јули. 
Егзит е еден од најпознатите српски настани, кој привлекува обожаватели од целиот свет. Организаторите велат дека најголем број посетители оваа година доаѓаат од Западна Европа. 
Британските љубители на музиката се традиционално лојални на Егзит. Околу 10.000 посетители од Велика Британија се покажаа овојпат. Многумина дојдоа во Нови Сад неколку дена пред настанот и планираа да останат и потоа. Музиката, велат тие, не е единствената атракција во Србија.
„Плескавиците се неверојатно вкусни“, вели Паул (29) од Лондон. „Исто така, пробав медова ракија. Мислам дека ќе си земам барем едно шише за Лондон. Забележав дека сé во Србија е прилично евтино.“
„Ова ми е третпат тука; атмосферата е секогаш феноменална“, рече Џошуа, 27-годишен лондончанец, додавајќи дека Егзит е одлична можност да се запознаат луѓе од различни делови од светот.
„Концертите се одлични, но изгледа забавите што се одржуваат тука во кампот се уште подобри. Запознавме Срби кои се сосема откачени и знаат феноменално да се забавуваат. Некои Унгарци од Шегед се во шаторите до нашите и тие се, исто така, „кул“.
Има и обожаватели од целиот Балкан. Музичката постава ја сочинуваат неколку регионални групи, како што се новосадските Рингишпил, Репетитор од Белград, Лолобриџида од Хрватска и Елвис Џексон од Словенија.
Марко (21) од Хрватска дошол на фестивалот за првпат.
„Ќе купам билети за Егзит следната година уште утре“, рече тој. „Највеќе ми се допаднаа Србинките; тие се прекрасни.“
Далибор, 24-годишник од Сараево, дошол на Егзит по четврти пат. „Мислам дека Мика одржа назабавен концерт. Тој толку добро комуницираше со публиката“, рече тој. „Фејт но мор беа, исто така, неверојатно; нивната свирка беше експлозија.“ 
„Овогодинешната постава не е баш по мој вкус, но јас сум тука за забава и публиката и не ми е жал“, рече неговиот сограѓанец од Сараево Мирза (24). 
