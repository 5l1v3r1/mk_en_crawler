23/05/2005
Од Душан Косановиќ за Southeast European Times во Белград – 23/05/05
Од петокот (21-ви мај) до понеделникот ЕБРД го одржа својот овогодишен состанок и бизнис форум во Белград. Присуствуваа околу 3.000 учесници, меѓу кои и 59 државни делегации, водечки меѓународни банкари, претставници на мултинационални компании и странски новинари. Српскиот премиер Воислав Коштуница и неговиот црногорски колега Мило Ѓукановиќ го отворија состаникот, а пет владини министри имаа презентација на економскиот потенцијал и можностите за инвестирање на специјалниот форум. 
По неодамнешната позитивна физибилити студија за кандидатурата на Србија и Црна Гора за пристап во ЕУ, овој настан претставува важна можност за земјата да го зајакне својот меѓународен имиџ, рече заменик-гувернерот на српската централна банка Дејан Симиќ на почетокот од форумот. 
„Претставниците на меѓународниот финансиски естаблишмент ќе се запознаат со банкарските реформи на Србија и Црна Гора, додека инвеститорите ќе научат за можностите за инвестирање во земјата“, рече Симиќ. „Од друга страна, ова е одлична можност за Белград, регионалниот центар на Западен Балкан, да им го покаже својот капацитет и потенцијалите на инвеститорите кои кофинансираат голем број проекти заедно со ЕБРД.“ 
И покрај тоа што властите се оптимисти, во Извештајот на ЕБРД за транзицијата за 2004 година не се изразуваат пофалби за Србија и Црна Гора. Давајќи преглед на транзициските достигнувања на 27 земји од Централна Европа и Централна Азија, во извештајот Србија и Црна Гора е рангирана на 27-мото место. ЕБРД не го признава растот на БДП на земјата, кој се зголеми од 2 на 5 отсто за период од една година во 2004 година. Сепак, податоците покажуваат дека другите земји напредуваат побрзо. 
ЕБРД го потпиша својот прв проект во Србија и Црна Гора во април 2001 година и ја одобри стратегијата за земјата во јуни 2002 година. Банката наскоро стана најголем одделен инвеститор во државната заедница, со финансискиот сектор како свој стратешки приоритет. Забележувајќи го сериозниот недостиг на средства и ниското ниво на комерцијалните капацитети во локалните банки, ЕБРД вети дека ќе ги следи избраните банки и ќе ги поддржува со сите неопходни трговски гаранции и заеми, кога ќе одговара. 
Стратегијата на ЕБРД за Србија и Црна Гора упатува на создавањето на клима поволна за инвестиции, елиминирање на бирократијата, преземање остри мерки против корупцијата и нудење на иницијативи во приватниот сектор како на главни предизвици со кои се соочува земјата. Помошта од банката ќе се фокусира на три полиња. Прво, таа ќе го поддржи напредокот во обемните приватизации, агробизнис проектите и инвестициите за градење фабрики. Второ, таа ќе ги опфати и енергетскиот и инфраструктурниот сектор, вклучувајќи ги и приватизациите на секторите на електричната енергија и телекомуникациите. На крајот, техничката соработка и кофинансирањето ќе й овозможат на ЕБРД да ги охрабри инвестициите во Србија и Црна Гора заедно со другите меѓународни финансиски институции, донаторски агенции и локални и странски банки. Банката особено ги истакна проектите за помош на локалните претпријатија, како што е менаџментот „Трнараунд менаџмент“ и „Бизнис адвајзори сервисис“. 
