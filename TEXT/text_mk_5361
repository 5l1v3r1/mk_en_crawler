22/06/2010
Од Пол Чикои за Southeast European Times во Букурешт -- 22/06/10
Членот на парламентот на ЕУ и водач на Националниот совет на Унгарците во Трансилванија (ЦНМТ), Лазло Токес, освои едно од 14-те заменички места на претседателот на Европскиот парламент (ЕП), откако обезбеди 334 гласови. 
Токес ја претставува групата на Европската народна партија (ЕПП) во ЕП, и ќе го замени Унгарецот Пол Шмит, кој оди на претседелската функција на новоформираниот парламент во Будимпешта.
„Ќе дадам сé од себе за да ги претставувам интересите на мојата земја [Романија] во духот на заштитата на човековите права, правата на малцинствата и верските слободи, како и европските и христијанските вредности“, рече Токес, пред гласањето на 15-ти јуни. 
Тој, исто така, рече дека ќе се бори „да ги извади поранешните комунистичките држави од Централна и Источна Европа од изолација“. 
Успехот на Токес падна во сенка на серијата технички грешки за време на гласањето. Многу пратеници на ЕП тврдат дека резултатите ги надминале цифрите на присутните во салата. Други се жалеа дека изборната постапка била збунувачка, првично покажувајќи ги опциите „за“ или „против“, додека последователните инструкции, исто така, вклучувале опција „воздржани“. 
Романските партии претставени во ЕП покажаа жестоко противење на претставникот на унгарското малцинство. 
Либералите едногласно одлучија да гласаат против Токес три дена пред гласањето во ЕП. „Ќе видиме што ќе направи Токес на таа позиција, дали ќе престане со својот став на помалку достоинствен и ќе се грижи за општото европско добро, а нема да води политика ориентирана само кон Унгарците“, се цитираше изјавата на либералната европратеничка Адина Ваелан за Медиафакс.
Либералдемократите, кои се и членови на ЕПП и ја поддржаа кандидатурата на Токес, беа критични поради тоа што десничарската унгарска владејачка партија Фидез ја предложи номинацијата на Токес.
Европратеничката на социјалдемократите Корина Крету рече дека е загрижена од неговиот избор.
„Не мислам дека на ЕП й треба заменик-претседател кој го напаѓа актуелниот пограничен систем во ЕУ барајќи поништување на Трианонската спогодба, и ја поддржува етничката територијална поделба што ја потхрануваат екстремистичките партии“, рече Крету.
Спогодбата ги утврди границите на Унгарија по Првата светска војна, кога земјата изгуби 72 отсто од територијата што претходно ги контролираше. Корнелиу Вадим-Тудор, од екстремно десничкарската партија Поголема Романија, исто така, жестоко го критикуваше изборот на Токес.
Крету и Вадим-Тудор говореа за неколкуте контроверзни изјави што Токес ги даде за поддршка на територијалната автономија на Унгарците, кои се мнозинство во окрузите Харгита и Ковасна во централна Романија.
„Се обидуваме да ја интернационализираме каузата за автономија на Унгарците во Трансилванија и Шеклерсланд“, рече Токес минатиот јуни.
Во април тој ја алармираше ЕП дека романската влада ја „продолжува хомогенизацијата и романизацијата на Трансилванија преку методот на вештачка промена на етничките размери“. 
