02/03/2007
(ФТ, Ројтерс, АФП - 02/03/07; AП, АФП, Ројтерс, ДПА, СНН, РФЕ/РЛ, германска влада - 01/03/07; ЕУРОПA - 28/02/07)
ЕУ во четвртокот (1-ви март) објави дека ќе биде подготвена за отпочнување на голема полициска мисија и мисија за спроведување на законот во Косово, по решавањето на конечниот статус на Косово.
Специјалниот претставник на ОН, Марти Ахтисари, треба да го поднесе својот последен предлог за иднината на покраината до Советот за безбедност, до крајот на овој месец. Советот, од своја страна, се очекува да усвои резолуција за конечниот статус подоцна оваа година. 
„Ако во резолуцијата на ОН се побара од Европската унија да стори нешто ... ние ќе бидеме подготвени да го сториме тоа“, рече во четвртокот шефот за надворешна политика на ЕУ, Хавиер Солана, по првата сесија на неформалниот дводневен состанок на министрите за одбрана на блокот во германскиот град Висбаден. 
Според планот на Ахисари претставен на почетокот од февруари, предмет на тековните разговори помеѓу претставниците од Белград и Приштина во Виена, меѓународно цивилно присуство предводено од ЕУ треба да го замени УНМИК, преземајќи ги задачите, како што се помошта во судството, полициската и економската помош.
„УНМИК останува целосно надлежен, додека резолуцијата 1244 на Советот за безбедност на ОН не биде заменета со друга (резолуција), која треба да обезбеди јасен мандат за идното меѓународно присуство“, рече Солана. 
Планерите на ЕУ работат на деталите на предложената полициска мисија и мисија за спроведување на законот, која прелиминарно треба да вклучува 1.500 луѓе. Силите се очекува да вклучуваат 600 полицајци, задолжени за одржување на редот во Косово и справување со потенцијалните немири. Мисијата ќе вклучува и полициски обучувачи, судии и официјални претставници за зајакнување на владеењето на правото.
Додека Советот за безбедност не усвои нова резолуција за Косово, нациите на ЕУ „може само да се подготват колку што може повеќе, за кога ќе дојде времето да бидат што е можно поефикасни, појасни и попрецизни“, АФП ја цитираше изјавата на еден дипломат. 
ЕУ и НАТО бараат уверување дека полицијата на УНМИК ќе остане додека блокот од 27 нации не биде подготвен за преземање. 
„Важно е да нема празнини“, рече генералниот секретар на НАТО, Јап де Хоп Шефер, кој учествуваше на разговорите во четвртокот, на неодамнешната конференција за безбедност во Минхен. „Бидејќи ако има празнини, тоа веднаш ќе има последици и за КФОР.“ 
Германскиот министер за одбрана, Франц Јозеф Јунг, претседавач со состанокот во Висбаден, ја истакна потребата мировните сили на НАТО од 16.000 припадници да останат целосни сега засега.
„Во контекст на преговорите [во Виена], ќе биде даден целосно погрешен сигнал ако се отпочне со разговори за намалување на војниците во Косово“, рече тој. 
Воената операција на ЕУ во Босна и Херцеговина (БиХ) беше, исто така, во фокусот на разговорите во четвртокот. Наведувајќи ја подобрената безбедносна ситуација таму, ЕУ ги потврди плановите претходно оваа недела за намалување на сегашните 6.000 припадници на ЕУФОР во текот на следните четири месеци.
„Според планот за транзиција, во 2007 година силите на ЕУФОР ќе имаат околу 2.500 припадници во БиХ, кои ќе можат да одговорат во случај безбедносната ситуација да го бара тоа“, се вели во изјавата на ЕУ од средата. 
По повиците на некои босански претставници за целосно повлекување на силите следната година, Јунг посочи дека е премногу рано да се каже кога тоа ќе стане возможно. 
„Ние мора да следиме како се развива стабилноста во регионот“, рече тој. „Не смееме да го доведеме во опасност она што постепено го градевме со текот на годините.“ 
Велика Британија во четвртокот потврди дека ќе повлече повеќе од 600 свои војници од БиХ. Според извештаите од петокот Германија, чиј контингент брои преку 800 припадници, исто така, планира да го намали своето присуство.
