23/11/2008
AНКАРА, Турција -- Министерот за правда, Мехмет Али Сахин, вели дека Турција ја разгледува можноста за прекин на самицата на Абдула Оџалан, водачот на терористичката Курдистанска работничка партија (ПКК). Тој одлежува доживотна затворска казна на островот Имрали откако беше уапсен и осуден во 1999 година. Во петокот (21-ви ноември) Сахин рече дека властите започнале со изградба на нов затвор на островот каде што ќе бидат пренесени уште пет до шет други затвореници. Во март Комисијата за спречување на тортура на Советот на Европа, ја повика Турција да ја прекине изолацијата на Оџалан откако застапниците кои го посетија изразија загриженост за неговата психичка состојба. 
Во другите вести од петокот, членовите на ПКК го бомбардираа нафтоводот Киркук-Чејхан во југоисточната провинција Мардин, објавија претставниците на Министерството за енергија. Нападот предизвика голем пожар и го прекина извозот на нафта. ПКК ја презеде одговорноста за бомбашкиот напад во саботата. (Ројтерс, Gazeta.ru, Фират, Хуријет, НТВ - 22/11/08; AП, АФП, Хуријет, новинска агенција Анадолу - 21/11/08)
