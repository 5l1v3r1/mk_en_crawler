24/08/2010
Холивудската ѕвезда Анџелина Џоли во петокот (20-ти август) допатува во изненадна посета на Сараево. Актерката, која е амбасадорка на добрата волја на УНХЦР, во саботата се состана со Харис Силајџиќ и Жељко Комшиќ, членови на трипартитното претседателство на Босна и Херцеговинa (БиХ), на разговори околу раселените лица и враќањето на бегалците. По состанокот Силајџиќ рече дека Џоли покажала интерес за поддршка на образованието и други проекти. Џоли рече дека планира да почне со снимање филм во БиХ оваа есен.
*** 
 Tурскиот претседател Абдула Ѓул ќе ја посети Босна и Херцеговинa (БиХ) на 2-ри и 3-ти септември. Посетата ќе биде можност да разговара за ситуацијата во регионот и кандидатурата на Сараево за ЕУ и НАТО, изјави турскиот амбасадор во Сараево, Вефахан Оџак за весникот Ослобоѓење во саботата (21-ви август). Посетата ќе се случи еден месец пред општите избори во БиХ. 
*** 
 Бугарскиот претседател Георги Парванов беше во работна посета на Maкедонијa во неделата (22-ри август). Тој се состана со македонскиот колега Ѓорге Иванов, и двајцата присуствуваа на церемонијата на доделување на наградите на Струшките вечери на поезијата. Златниот венец за 2010 година му припадна на бугарскиот поет Љубомир Левчев. 
*** 
 Косовскиот претседател Фатмир Сејдиу ја отвори конститутивната седница на Општинското собрание на Партеш/Парес во четвртокот (19-ти август). Тој ги опиша јунските локални избори како модел за сите земји со напредна демократија. Општинските советници и градоначалникот положија свечени заклетви на функцијата. Министерот за локална администрација, Садри Ферати, рече дека Општина Партеш е „успешна приказна“ на локалната власт. Градоначалникот на новоформираната општина со претежно српско население, Ненад Цветковиќ, рече дека Србите се обратиле до Приштина и ја прифатиле интеграцијата.
*** 
 Косовската амбасада во Скопје почна со работа, осум месеци по воспоставувањето дипломатски односи со Maкедонијa, објавија медиумите во петокот (20-ти август). Амбасадата се наоѓа во регионот на американската, турската и албанската амбасада. „Работиме на секое поле за зголемување на соработката меѓу Косово и Македонија. Преговараме за отворањето нов граничен премин кој е во интерес на граѓаните“, рече Скендер Дурмиши, вршител на амбасадорската функција.
 (Разни извори -- 17/08/10-24/08/10)  
