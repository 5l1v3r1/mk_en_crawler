08/12/2004
(Pressreview.ro, Зиуа - 08/12/04; Новинари без граници, РФЕ/РЛ, Евениментул Зилеи, ЕурАктив, Медиафакс - 07/12/04)
Меѓународна медиумска новинарска група во вторникот (7-ми декември) изрази загриженост во врска со заканите за слободата на печатот во Романија пред вториот круг од претседателските избори, што ќе се одржи овој викенд. 
„Романските печатени медиуми беа послободни и покритички кон кандидатот на владејачката коалиција, додека државната радио-телевизија, наводно, го цензурираше и манипулираше известувањето“, се вели во изјавата на „Новинари без граници“. Овој заклучок, како што се вели, се базира на истражувањето спроведено заеднички со романската организација Медиумска мониторинг агенција (ММА), за покривањето од страна на медиумите на претседателската изборна кампања од 21-ви октомври до 28-ми ноември. 
Премиерот Адријан Настасе, водач и претседателски кандидат на владејачката Социјалдемократска партија (ПСД) ќе се соочи со Трајан Басеску, кандидатот на опозициската коалиција на Национал-либералната партија (ПНЛ) и Демократската партија (ПД), во вториот круг од изборите в недела. Во првиот круг Настасе освои 40,49 отсто од гласовите, седум поени повеќе од градоначалникот на Букурешт. 
Телевизијата е главниот извор на вести за скоро три-четвртини од Романците. Изразувајќи загриженост во врска со урамнотеженоста, „Новинари без граници“ објавија дека истражувањето покажало пад во политичкото покривање на изборите, како и „забележлив недостаток на дебата“. 
„Ние сме, исто така, загрижени во врска со извештаите за цензурирање и манипулации со веститее на националната радио-телевизија“, вели организацијата. 
Истражувањето покажало дека во текот на периодот од две недели до 3-ти ноември Настасе имал 10 настапи на телевизиски програми, а Басеску 5. Додека извештаите за премиерот претежно го поврзувале со „дејства кои се сметаат за позитивни“, оние за градоначалникот на Букурешт најчесто го поврзувале за дејства кои се сметаат за негативни. 
Повикот на опозицијата за поништување на изборите предизвика отворена кампања од страна на државниот канал ТВР1 против Басеску, велат „Новинари без граници“. „Петнаесет од вкупно 16 извештаи беа во врска со повикот за поништување на изборите, но само еден го претставуваше ставот на Басеску, додека сите други личности кои беа запрашани да го искажат својот став (новинари, аналитичари и политичари) имаа негативно мислење за истото“, заклучува групата. 
Директорите на медиумите изјавија дека некои од проблемите кои се прикажани во извештајот се резултат на двосмислените одредби во избориот закон, кој, како што велат, ги наведува новинарите да прифатат одреден степен на самоцензура. 
Претходно оваа недела, еден новинар од ТВР1 ја обвини владејачката партија дека врши политички притисок врз неговата телевизија. „Како да сме поврзани со папочна врвца со ПСД и, особено, Адријан Настасе“, напиша Александру Костаче во отвореното писмо кое уследи по сличните обвиненија искажани на државното радио, Радио Романија. 
Костаче рече дека повеќе не може да дозволи неговата професионална етика да биде секојдневно поткопувана. 
„Говориме за манипулации во вестите, цензура, пристрасност, прекршување на правото да се биде точно информиран, дури и проневерување на пари, поради тоа што користењето на претплатничките пари за испраќање на пристрасни пораки не е дозволено“, рече овој новинар во одделно интервју за дневниот вестник Eвениментул Зилеи. Тој тврди дека многупати од него било побарано да го претстави Басеску во негативно светло или да ја игнорира неговата кампања. 
Во вторникот шест новинари на ТВР и новинарски продуценти ја обвинија државата телевизија за „цензура, практика на дезинформирање и пропаганда“. Цензурата, обвинуваат тие, го достигна врвот во текот на последната фаза од изборите. 
