19/12/2010
БЕРН, Швајцарија -- Известувачот на Советот на Европа (СоЕ), Дик Марти, авторот на извештајот кој го обвинува актуелниот косовски премиер Хашим Тачи за вмешаност во шверцот со органи, во петокот (17-ти декември) рече дека многу земји знаеле за фактите во врска со случајот. „Бројни извештаи на разузнавачките служби, германски, британски, италијански и грчки, како и извештаи на американското Федерално биро за истраги (ФБИ) биле испратени во различни министерства за надворешни работи“, рече Марти во интервју за швајцарскиот весник „Ле тамп“. „Сепак, тие й дале приоритет на дипломатската политика, можеби поради тоа што сметале дека минатото треба да се остави.“ 
Поранешниот француски министер за надворешни работи, Бернард Кушнер, кој беше прв шеф на УНМИК, рече дека се сомнева во тврдењата на Марти оти меѓународната заедница знаела за трговијата со органи. Во интервју за ББС, тој повика на меѓународна истрага предводена од ЕУЛЕКС. 
Во меѓувреме, поранешната обвинителка на МКТЈ, Карла дел Понте, исто така го повика ЕУЛЕКС да спроведе истрага. Во интервју објавено од швајцарските медиуми, таа ги повика ЕУ, САД и другите држави да ја обезбедат неопходната политичка и материјална поддршка за истрагата и да „ги изнесат пред суд сите осомничени кои биле вмешани во овие злосторства“. Книгата на Дел Понте, објавена во 2008 година, ги покрена обвинувањата за шверц со органи во Косово и Албанија. (ББС, Б92 - 18/12/10; Taнјуг - 17/12/10)
