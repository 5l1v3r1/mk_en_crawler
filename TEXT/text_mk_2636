13/12/2005
Од Берта Фониќи за Southeast European Times во Приштина -- 13/12/05
Во извештајот од седум страници претставен во понеделникот (12-ти декември) шефот за безбедност на ЕУ, Хавиер Солана, и комесарот за проширување, Оли Рен, ги повикаа силите на ЕУ да преземат поголема улога во Косово по одредувањето на неговиот конечен статус, вклучувајќи го и преземањето на полициските функции. 
Извештајот претставува нова верзија на оној објавен во јуни, во кој за првпат беше изнесена идејата за полициската мисија на ЕУ. Истиот беше претставен пред министрите за надворешни работи на ЕУ, кои се собраа во Брисел на разговори во врска со можностите за понатамошниот ангажман на ЕУ во Балканот. 
„ЕУ може да ги преземе ингеренциите во полицискиот сектор, како и во областите на владеењето на правото и економијата“, новинската агенција Ројтерс го цитираше новиот извештај. „Треба да се започне со плановите за евентуалната [безбедносна и одбранбена] мисија ЕСДП на полицијата и владеењето на правото.“ 
Двајцата официјални претставници, исто така, побараа од блокот да помогне во зајакнувањето на владеењето на правото во Косово со испраќање на обвинители, судии и затворски персонал, како и со обезбедување на дополнителна помош за намалување на неверојатната стапка на невработеност во покраината, која моментно изнесува над 50 отсто. 
Сепак, Рен и Солана истакнаа дека блокот нема намера целосно да ја замени мисијата на ОН, која сега води сé, од спроведувањето на законите и одржувањето на редот во покраината до контрола на секојдневните цивилни административни задачи. Блокот нема да создаде „ЕУМИК“, рекоа тие. 
Истовремено, тие предупредија дека ангажманот на ЕУ во Косово, најверојатно, би бил најголем и најскап досега, што би претставувало дополнителен товар за буџетот на ЕУ за периодот 2007-2013 година -- што и онака претставува причина за тензиите во блокот. 
„Придонесот на ЕУ во идното меѓународно присуство можеби ќе мора да вклучува финансирање на која било идна привремена цивилна административна структура за спроведување на решението за статусот, како и идна операција ЕСДП за полицијата и владеењето на правото“, напишаа тие, барајќи од министрите да се осигурат дека буџетот ќе вклучува доволно средства. 
Финансискиот ефект, најверојатно, ќе биде внимателно разгледат од страна на водачите на ЕУ, кои досега не можеа да постигнат договор за долгорочното финансирање на блокот. Ќор-сокакот веќе има влијание врз политиката на ЕУ на Балканот, при што кандидатскиот статус на Македонија, најверојатно, ќе биде одложен делумно и поради буџетските проблеми. 
Во изјавата за новинарите во петокот Рен рече дека Унијата не може да си дозволи неуспех на Косово бидејќи покраината е „многу важна за стабилноста на Западен Балкан“. 
Во својот извештај Рен и Солана посочуваат дека треба да има економски хоризонт за Косово без оглед на тоа како ќе биде решен неговиот статус. Сепак, велат тие, улогата на ЕУ ќе зависи од напредокот на преговорите во врска со статусот, кои ќе мора некако да ги избалансираат српските барања за континуиран суверенитет и инсистирањето на мнозинството на етничките Албанци за целосна независност. 
