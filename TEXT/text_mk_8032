04/02/2013
Светла Димитрова за Southeast European Times -- 04.02.13
Екстремизмот во Европа достигна највисоко ниво досега од Втората светска војна, објави Европската комисија (ЕК) во вторникот (29-ти јануари).
„Време е да се признае вистината за растечките трендови на екстремизам во Европа, што го прави еден од најголемите, ако не и најголем, безбедносен предизвик за Европа“, рече на конференцијата во Брисел комесарката на ЕУ за внатрешни работи, Сесилија Малмстром.
„Насилниот екстремизам може да се појави во која било идеологија, а заканата денес доаѓа главно од самите наши општества“, додаде таа. „Растечките популистички, националистички и ксенофобични движења низ цела Европа, се причина за загриженост за сите нас“, рече Малмстром, истакнувајќи дека екстремистите „продираат во нашите онлајн oпкружувања и во сè поголем степен дури и во европската политика“.
Општите избори што се одржаа во Грција минатата година, по месеците длабока економска криза, исто така, покажаа зголемено влијание на неонацистичката партија во земјата Златна зора, која од маргините стигна до освоени 18 места во националниот парламент од 300 места. 
Стотици Грци и имигранти учествуваа на протестите против партијата во Атина на 19-ти јануари, три дена откако еден 27-годишен пакистански работник беше нападнат и до смрт избоден со нож од страна на двајца мажи, при што според полицијата се работело за убиство со расистичка позадина. Извршителите беа осомничени членови или поддржувачи на Златна зора. 
Овие радикални групи и движења честопати се расадник за идеолошки мотивирано насилство, според Малмстром.
„Не велам дека овие движења се директно одговорни за терористичките напади, но ние мораме да признаеме дека тие даваат кислород и зголемено прифаќање, на екстремистичките ставови“, истакна таа. „Ние нема да можеме да се спротивставиме на насилниот екстремизам ако не се спротивставиме на пропагандата на оние кои ги поддржуваат екстремистичките, ксенофобични и расистички ставови.“ 
Учесниците на конференцијата во вторникот разговараа за 15 специфични чекори за спречување на насилниот екстремизам. Мерките се изготвени од Мрежата за подигање на свеста за радикализацијата, формирана во септември 2011 година од страна на ЕК, која соработува и ги олеснува активностите на учесниците.
Предлозите се засновани на сфаќањето дека голем дел од работата за спречување на насилниот екстремизам мора да биде завршен на локално или национално ниво, со учество на различни актери, вклучително и наставници, општинска полиција, здравствени стручњаци, младински работници и други професионалци. 
Борислав Цеков, претседател на експертската група на софискиот Институт за современа политика, смета дека предлозите се навремени, а исто така и потребни. 
„Говорот на омраза и нетолеранција достигна екстремно високи нивоа во ЕУ“, рече тој за SETimes. „Само погледнете ги социјалните медиуми и ќе го видите тоа. Во случајот на Бугарија особено социјалните медиуми изобилуваат со групи кои повикуваа на насилство, сегрегација или дискриминација против конкретни етнички или верски групи; криминалот се толерира, а одредени криминални дејства дури и се фалат. Различни варијанти на ова, без оглед дали се насочени против конкретни религии или, генерално, мултикултурен модел, може да се видат во многу земји на ЕУ.“
Сепак, како што додаде тој, клучно е предложените мерки „да не се претворат во уште еден бирократски инструмент, како што беше случајот со многу други акти и политики на ЕУ, туку да останат на агендата на ЕУ и на владите на земјите-членки“.
Професорот Георги Бахчеванов од Катедрата за национална и меѓународна безбедност на Новиот бугарски универзитет во Софија истакна дека предложените мерки се засновани и се во согласност со внатрешната безбедносна стратегија на ЕУ усвоена во март 2010 година.
„Системите за рано предупредување, превенција и мултилатерална соработка се клучни елементи во превенцијата на радикализацијата кон насилен екстремизам и локалните актери се наоѓаат во најдобра позиција да преземат соодветни дејства на ова поле“, рече тој заSETimes.
