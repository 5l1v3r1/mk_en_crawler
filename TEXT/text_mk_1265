22/05/2009
 Букурешт е домаќин на Финансискиот форум за Југоисточна Европа од вторник (19-ти мај) до петок, објави Агерпес. Повеќе од 250 политичари, членови на бизнис заедницата и банкарски претставници разговараат околу начините за намалување на бирократијата и забрзување на апсорбирањето структурни средства на ЕУ. Учесниците, исто така, ги разгледуваат мерките за зајакнување на банкарството, осигурувањето, безбедноста и туризмот во услови на светска економска криза.
*** 
ЕБРД објави дека ќе додели заеми за модернизација на хрватските пристаништа Шибеник и Груз, објави во неделата (17-ти мај) Министерството за финансии. Државата ќе биде гарант за двата заеми. Шибеник ги побара финансиските средства за проектот за инфраструктурна обнова, вреден 12 милиони евра, додека Груз аплицираше за заем за финансирање на обновувањето на неговата усидрувачка област, што ќе чини околу 8 милиони евра. ЕБРД вети значително зголемување на финансиите за регионот, со цел да се ограничат последиците од светската економска криза и проблемот со ликвидноста.
*** 
Венеција во понеделникот (18-ти мај) беше домаќин на италијанско-македонскиот бизнис форум, на кој учествуваа претпријатија од секторите на енергетската обнова и енергетската ефикасност. Учествуваа повеќе од 400 претпријатија. 
*** 
Агенцијата за кредитен рејтинг „Стандард енд пур“ на 14-ти мај го потврди романскиот независен кредитен рејтингот на надворешна валута на ББ+, откако земјата преговараше за пакет помош во висина од 20 милијарди евра со ММФ, објави Агерпрес. Романската економија и понатаму се соочува со макроекономски ризици поради непочитувањето на макроекономските ризици како резултат на падот на побарувачката на надворешните пазари и ограничените надворешни кредитни линии, вели агенцијата.
*** 
 Грчката влада во средата (20-ти мај) го претстави планот од 1,3 милијарди евра како помош за малите претпријатија да се соочат со последиците од светската економска криза. Пакетот помош има за цел поддршка на околу 17.000 мали претпријатија во производството, туризмот и други индустрии. 
*** 
Канцеларијата на Европската комисија во Приштинa и косовската влада во средата (20-ти мај) потпишаа финансиски договор вреден 60 милиони евра за поддршка на социоекономскиот развој на земјата. ЕУ ќе ги додели средствата во рамките на својот Инструмент за предпристапна помош, со цел помагање на земјите-аспирантки.
 (Разни извори – 15/05/09-22/05/09)  
