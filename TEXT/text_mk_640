02/03/2005
(Разни извори – 23/02/05 – 02/03/05)
Италијанските археолози велат дека ја откриле најстарата парфимерија во светот -- 4.000 години стара работилница за мириси на падините во Кипар. Според водачот на тимот, Марија Росариа Белоџорно, до откритието е дојдено за време на ископувањата во античката населба на ова место. 
*** 
Стотици луѓе присуствуваа на прославата на 102-риот роденден на еден од најпознатите романски живи уметници, Јон Иримеску, на 27-ми февруари во Фалтичени. Уметникот не се појави на прославата поради своето нежно здравје, но испрати специјална порака на благодарност. 
*** 
Најновиот филм на босанскиот режисер Емир Костурица, „Животот е чудо“, ја освои наградата Цезар за најдобар филм во ЕУ за 2004 година на церемонијата на доделување на овие француски филмски награди. Костурица ја подели наградата со британскиот режисер Кен Лоуч. Во март Костурица ќе започне со снимањето на документарниот филм за фудбалската легенда Диего Марадона. 
*** 
Во Бања Лука, Босна и Херцеговина (БиХ), беше отворена уметничката изложба насловена како „Помирување“, на која се претставени делата на белградскиот Факултет за применети уметности. Настанот се одржува во Националната и универзитетската библиотека на Република Српска. Таа е спонзорирана од библиотеката, германската и француската амбасада во БиХ и невладини организации. 
*** 
Шпанскиот тенор Хозе Карерас на 28-ми мај ќе има настап во Софија, како што објавија организаторите на настанот. Фудбалската легенда Христо Стоичков, сега тренер на бугарскиот национален фудбалски тим, доби специјална покана од Карерас, кој вели дека е еден од најголемите навивачи на Стоичков. 
*** 
Романската Влада им одреди парична казна на „Таром ерлајнс“ во висина од 132 евра поради исклучувањето на хомосексуалците од промоцијата за парови на Денот на вљубените. Најголемата група за правата на хомосексуалците во земјата, ACCEPT, ја поздрави одлуката, но рече дека казната е „смешно мала“ и се закани со покренување на судска постапка. Покрај одредувањето на паричната казна за авиопретпријатието, Националниот одбор за борба против дискриминацијата при Владата му нареди на Таром да одржи обука За својот персонал во врска со прашањата на дискриминацијата и еднаквоста. 
*** 
По успешните презентации во Париз, Рим и Подгорица, изложбата „Дијалози -- Македонската уметност денес“ сега е поставена и во Националната галерија „Чифте амам“ во Скопје. Прикажани се дела на 12 истакнати македонски автори од 1960-тите. 
*** 
Кинеската заедница во Грција основаше весник на мандарински јазик. Нан Ву Шинбао (South Europe Times) ќе излегува на секои две недели. Весникот, направен за скоро 8.000 кинески имигранти во Грција, ги покрива имигрантските прашања, како и обезбедувањето на практични информации. 
*** 
Првата странска премиера на драмата „Белградска трилогија“ на српскиот драматург Билјана Србљановиќ се одржа во Париското театарско студио на 28-ми февруари. Драмата го обработува деструктивото влијание на насилството врз животите на младите српски имигранти. 
*** 
На 25-ти февруари во Скопје се одржа концерт на Македонската филхармонија, под диригентската палка на Словенецот Антон Нанут. На програмата беа дела на Вивалди, Менделсон, Самартини и Соркочевич. 
