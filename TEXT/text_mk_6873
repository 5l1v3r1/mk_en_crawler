30/07/2012
Анес Алиќ за Southeast European Times во Сараево -- 30.07.12
Институциите на ЕУ и невладините организации го критикуваа усвојувањето од страна на парламентот на Босна и Херцеговина (БиХ) на амандманите на законот кој треба да ги олесни напорите на државата за борба против корупцијата, велејќи дека амандманите ќе водат до зголемување на корупцијата.
Претходно овој месец, пратениците усвоија амандмани на Законот за судир на интереси, без буквално никаква расправа.
Најспорната одредба на законот е дека државните функционери обвинети за судир на интереси ќе бидат казнувани со парични казни, наместо да се суспендираат. Прекршителите ќе бидат предупредени и ќе им биде даден рок од неколку месеци да ја поправат ситуацијата на судир на интереси. Новиот закон, исто така, ги укинува санкциите за неподобност за потенцијалните кандидати на изборите.
Законот за судир на интереси беше наметнат од тогашниот висок претставник Педи Ешдаун во 2002 година и беше усвоен од парламентот. Истиот ги ограничува избраните државни функционери, директори и советници во владините институции од одредени активности, како што се ветување работни места, давање привилегии врз основа на партиска припадност, давање подароци и давање привилегирани информации за државните активности.
Законот е важен за транспарентноста и борбата против корупцијата, како и за ЕУ аспирациите на земјата. Сепак, овој закон никогаш не беше применет во целост, бидејќи многу одредби останаа неразјаснети. Исто така, имаше недостиг на политичка волја за санционирање на државните функционери.
Првиот краен рок за измена на законот беше мај, а мандатот на парламентарна меѓусекторска комисија, која ги предложи амандманите, истече една недела пред гласањето.
Трансперенси интернешнал смета дека наместо да се подобри постојната легислатива, амандманите ја заслабнаа, обезбедувајќи нови можности за влијание на работата на политичките функционери.
Срѓан Благовчанин, извршен директор на босанскиот огранок на Трансперенси интернешнал, изјави за SETimes дека новата легислатива, всушност, го анулира постојниот закон овозможувајќи дополнителни бенефиции за јавните функционери и легализирајќи многу форми на судир на интереси.
„Дефиницијата ,роднините на избраните функционери’ ќе биде редуцирана само на членовите на истото домаќинство. Редуцирањето на бројот на блиските роднини ќе води до целосен колапс на системот [за спречување] на можна корупција“, рече Благовчанин.
Новите амандмани, исто така, го зголемуваат лимитот на договорите за лични услуги на јавните функционери од 2.500 на 10.000 евра годишно.
„Не само што ова е можност за злоупотреба на функцијата, туку има за цел и заслабнување на санкциите за утврдените случаи на судир на интереси“, рече Благовчанин. „Единствените санкции што остануваат за судирот на интереси се паричните казни кои се движат од 500 до 5.000 евра, што е исклучително малку во споредба со можната добивка преку судирот на интереси.“
Босанската централна изборна комисија, задолжена за спроведување на законот, досега утврди многу случаи на судир на интереси меѓу избраните функционери, врз основа на одредбите што се однесуваат на блиските роднини.
Според податоците на комисијата, само во 2011 година истата почнала процедури против 250 функционери. Сепак, само 120 функционери беа навистина санкционирани, а само десетина од овие санкции беа спроведени. Санкциите, исто така, имаат тенденција да санкционираат само државни службеници на ниско ниво; ниту еден државен службеник на ниво на ентитетот или на државно ниво не беше цел на овие одредби.
Во 2008 година истрагата на комисијата покажа дека тогашниот босански министер за надворешни работи Свен Алкалај бил платен член на надзорниот одбор на локално претпријатие за осигурување кое работи со владините тела. 
Санкциите за прекршокот беа суспендирање и забрана за вршење државна функција во период од четири години. Сепак, санкциите никогаш не беа спроведени и Алкалај остана на функцијата до оваа година, кога природно му заврши мандатот.
Дамир Калетовиќ, политички коментатор и известувач за сараевската Федерална телевизија, изјави за SETimes дека законот, всушност, ја легализира политичката корупција.
„Суштината е дека политичарите си обезбедуваат приходи и по своите мандати. Со оглед на тоа што ниту еден од законите што се однесуваат на борбата против корупцијата не е усогласен со стандардите на ЕУ, земјата губи 200 милиони евра годишно поради корупција. Поголем дел од парите завршува во џебовите на претпријатијата во сопственост на политичките партии и нивните блиски магнати“, рече Калетовиќ.
