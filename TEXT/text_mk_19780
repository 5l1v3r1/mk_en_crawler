20/02/2008
БУКУРЕШТ, Романија -- Претставниците на владејачката Национал-либерална партија (ПНЛ), Унгарскиот демократски сојуз во Романија (УДМР) и опозициската Социјалдемократска партија (ПСД) и Конзервативната партија (ПК) во вторникот (19-ти февруари) постигнаа договор во врска со предлог-законот за единствено гласање кој сега се очекува да биде доставен до парламентот за две недели. Истиот ќе им овозможи на гласачите да поддржат само еден кандидат, наместо листа од неколку кандидати. Михаи Воицу од ПНЛ, претседател на парламентарниот комитет за изборниот законик, по состанокот изјави дека тие успеале да постигнат консензус за скоро сите членови од предлог-законот.
Во другите вести, ПСД и Демократско-либералната партија (ПДЛ) издадоа одделни изјави во вторникот во кои предупредуваат дека е можно да поднесат иницијатива за недоверба на владата. Но, нивните причини се разликуваат. ПДЛ е вознемирена поради тоа што владата не го укина данокот поврзан со регистрирањето на автомобилите. ПСД е незадоволна од позицијата на членот на владејачката коалиција, УДМР, за независноста на Косово. УДМР, која ги обединува етничките Унгарци во Романија, побара од владата да ја признае независноста. (Ромпрес, Медифакс, Hotnews.ro - 19/02/08)
