08/09/2008
 (Разни извори -- 22/07/08 - 04/09/08)
Повеќе од две години после ненадејното завршување на судењето за воени злочини на покојниот српски претседател Слободан Милошевиќ, случајот против уште една клучна личност од балканските судири во текот на 90-те години го врати во центар на вниманието Меѓународниот кривичен суд за бивша Југославија. 
Поранешниот лидер на босанските Срби Радован Караџиќ беше уапсен во едно предградие на Белград на 21-ви јули. Девет дена подоцна, српските власти го предадоа на Хашкиот трибунал, каде ќе одговара за обвиненијата за геноцид и воени злочини, кои произлегуваат од конфликтот во Босна и Херцеговина (БиХ) од 1992-та до 1995-та година. 
Воениот претседател на Републиката на босанските Срби, подоцна преименувана во Република Српска (РС), е највисокиот функционер, покрај Милошевиќ, на кого му се суди во Хашкиот трибунал. 
Дополнетото обвинение со 11 точки, издадено во мај 2000-та година, кое го замени првичното обвинение објавено во јуни 1995-та година, го товари Караџиќ за разни воени злочини против несрпското население, вклучувајќи истребување, убиства, прогонувања, депортирање, нечовечко однесување, тероризирање и земање заложници. Караџиќ се товари и за геноцид заради 44- месечната опсада на Сараево и масакрот во Сребреница во 1995-та година, најужасниот злочин во Европа од Втората светска војна. 
Серж Брамерц, белгиски правник кој ја наследи швајцарката Карла дел Понте на местото главен обвинител на Хашкиот трибунал, сака да избегне да се повтори судењето на Милошевиќ, кое се одолговлекуваше повеќе од четири години, за да на крај се заврши без пресуда во март 2006-та година. Бившиот српски претседател, заради чие лошо здравје повеќе пати беше прекинувана судската постапка, почина од срцев удар во неговата ќелија на 11-ти март таа година, а случајот против него беше затворен три дена подоцна. 
Хашките тужители и судии беа критикувани за неефикасното судење. Одлуката на обвинителството во еден предмет да спои три посебни обвиненија против Милошевиќ во врска со судирите во БиХ, Хрватска и Косово со вкупно 66 точки, наведена е како една од главните причини за предолгото судење. 
Политичките тиради на Милошевиќ, кој се бранеше сам, исто така придонесоа за одолговлекување на судењето. Иако судиите повремено го исклучуваа неговиот микрофон, многу беа критикувани зошто му дозволуваа да ја попречува постапката и исмејува судот.
Во текот на прелиминарното сослушување на 31-ви јули Брамерц потврди дека неговиот тим го проверува и ажурира актуелното обвинение. Целта на ова е да се обезбеди обвинението да ја одразува постоечката судска пракса, фактите кои судот веќе ги утврди и доказите собрани во изминатите осум години. Кон крајот на септември се очекува да биде објавено изменето обвинение. 
Како и неговиот поранешен ментор, Караџиќ планира да се брани сам. Се очекува тој да користи слична тактика како и Милошевиќ за да ги усложни работите. 
Во своето прво појавување пред судиите од Хашкиот суд на 31-ви јули, Караџиќ одби да се изјасни за обвиненијата против него, велејќи дека се уште ги проучува. Уште едно почетно појавување беше закажано за 29-ти август. Бидејќи поранешниот лидер на босанските Срби повторно одби да се изјасни, судијата Јан Бономи, кој го водеше второто сослушување, запиша „не сум крив“ за секоја точка од обвинението во име на Караџиќ, во согласност со процедурите на трибуналот.
Караџиќ рече дека му суди „НАТО суд“ кој има намера да го ликвидира.
„Длабоко сум убеден дека овој суд лажно се претставува како суд на меѓународната заедница“, му рече Караџиќ на Бономи на 29-ти август. Од 1-ви август тој поднесе десет различни предлози, вклучувајќи две барања до претседателот на Хашкиот трибунал Фаусто Покар. 
Двете барања, поднесени на 18-ти август, се повикуваа на исклучување на судијата Алфонс Орие и другите судии од Холандија од сите судски постапки во овој предмет. 
Караџиќ тврдеше дека Орие, актуелен претседател на Првата судска комора, е пристрасен спрема него. Орие, рече тој, има „личен“ интерес да го осуди за да ги потврди неговите пресуди во претходните предмети. 
Покар на крајот го пренесе предметот на Караџиќ во Третата судска комора, чиј претседател е судијата Патрик Робинсон од Јамајка, а во која се и Бономи и францускиот судија Жан-Клод Антонети. 
Во уште најмалку две барања до судскиот регистар, Караџиќ се жалеше на неправилности околу неговото апсење во Србија и тврдеше дека бил жртва на постојан „медиумски лов на вештици“ што сериозно ги загрозува неговите шанси за фер судење. 
Караџиќ, исто така, ги оживеа тврдењата кои циркулираат одамна за таен договор за имунитет со американскиот претставник Ричард Холбрук, кој посредуваше при потпишувањето на Дејтонскиот мировен договор (ДМД) во 1995-та година, кој стави крај на војната во БиХ. 
Според зборовите на Караџиќ, тој добил ветување дека нема да се соочи судење во Хаг под услов да исчезне од политичкиот и јавниот живот и не го попречува спроведувањето на ДМД. Караџиќ побара од судот да го повика Холбрук, поранешниот американски државен секретар Медлин Олбрајт и поранешниот хашки обвинител Ричард Голдстоун да сведочат. 
Холбрук негираше дека бил склучен било каков договор за имунитет. Тој рече дека никогаш не би поддржал една таква идеја бидејќи таа би била неетичка и неморална.
Од друга страна, Голдстоун ги отфрли обвиненијата на Караџиќ дека бил под притисок на американскиот Стејт Департмент да го укине обвинението. 
„Ни американската ни било која друга влада никогаш не побарала од мене да го повлечам обвинението против Караџиќ“, рече Голдстоун, а пренесе Б92 на 7-ми август. 
Дури и ако постоел наводниот договор, тоа би било „потполно нерелевантно за легалноста на постапката“ бидејќи Холбрук никогаш не бил претставник на трибуналот, додава Голдстоун.
Оспорувајќи го постоењето на наводниот договор за имунитет помеѓу Караџиќ и Холбрук, хашките обвинители ги отфрлија и неговите жалби за нерегуларности во текот на неговото прво појавување. За време на сослушувањето, не му беше дозволено да прочита изјава во судот, но наместо тоа му беа дадени две минути за да ја резимира содржината на таа изјава. 
Ќе поминат неколку месеци пред да започне судењето, најверојатно на почетокот од идната година. Брамерц верува дека тоа ќе биде сложено судење, но вели дека намерата на неговиот тим е да го претстави случајот „на најефикасен начин“.
Ако биде прогласен за виновен, Караџиќ би можел да биде осуден на доживотен затвор.
