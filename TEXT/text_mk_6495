14/07/2011
(Новинска агенција Анадолу, Милијет, АП, Ројтерс, АФП, СНН Турк - 13.07.11)
Петнаесет осомничени терористи на Ал каеда беа приведени во неколку турски градови во вторникот (12-ти јули), под сомневање дека биле поврзани со планираниот напад на неколку дипломатски цели, вклучително и Американската амбасада во Анкара. Апсењата дојдоа неколку дена пред планираната посета на американската државна секретарка Хилари Клинтон на Истанбул. 
Министерството за внатрешни работи доцна во вторникот ги потврди апсењата, велејќи дека тие биле извршени во западниот град Бурса и во блискиот град Јалова. Во соопштението стои дека било запленето оружје, муниција и мапи на Анкара при симултаната рација во близина на главниот град. 
Според новинската агенција Анадолу, која цитираше неименувани официјални извори во средата, околу 700 килограми хемикалии што се користат за правење бомби, биле исто така конфискувани за време на рациите. 
Според извештајот, операцијата била спроведена откако еден осомничен, за кој се верува дека поминал специјална обука за оружје и екслозиви во странство, беше следен половина година. Тој беше притворен претходно и й даде на полицијата информации како да ги фатат останатите.
Моментно, осомничените се во полициски притвор за сослушување.
Наводно, групата планирала да ја нападне Американската амбасада и други странски згради, како одмазда за убиството на 2-ри мај на водачот на Ал каеда, Осама бин Ладен, од страна на американските сили. Во локалниот печат неодамна нашироко почнаа да се објавуваат шпекулации за можен терористички заговор по смртта на Бин Ладен. 
Клинтон во петок и сабота треба да престојува во Истанбул, каде што ќе се состане со контакт групата за Либија.
Американскиот Стејт департмент објави дека не добиле никаква официјална информација за заговор против амбасадата, но истакнаа дека се во контакт со турските власти и ја следат ситуацијата.
Се верува дека Ал каеда стои зад неколку напади од висок профил во Истанбул, вклучително и четирите камиони-бомби во ноември 2003 година, чија цел беа Британскиот конзулат, турското седиште на банката ХСБЦ и две синагоги, при што загинаа 57 луѓе, а беа повредени стотици други. 
Полицијата ги интензивираше редовните операции против милитантната група од јули 2008 година, кога тројца полицајци и тројца напаѓачи загинаа во вооружена престрелка пред Американскиот конзулат.
Во јануари 2010 година, 120 наводни членови на Ал каеда беа притворени во Истанбул и други градови, вклучувајќи можеби и високи членови. Слични рации имаше и во 2009 година. 
Во април оваа година, безбедносните сили уапсија повеќе од 40 лица во операцијата против групата, меѓу кои и Халис Бајанчук (26), кој се смета за еден од водачите на синџирот на Ал каеда во Турција.
Во јуни десетмина осомничени членови на терористичката група беа уапсени во јужниот град Адана, каде што се наоѓа воздухопловната база Инџирлик, која САД ја користат за пренесување неборбена стока во Ирак и Авганистан.
