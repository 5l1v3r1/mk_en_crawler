24/06/2011
Ерл Мурати за Southeast European Times во Тирана – 24.06.11
Неколку недели по локалните избори на 8-ми мај, жителите на Тирана сé уште не се сигурни кој ќе биде нивниот градоначалник. Додека исходот е заматен поради судирот во врска со пребројувањето на гласовите, главните политички партии во земјата разменуваат обвинувања, и случајот се претвори во правна битка.
Актуелниот градоначалник Еди Рама -- водач на Социјалистичката партија -- е градоначалник 11 години, и првично изгледаше како да успеал да извлече победа со десет гласа во трката со противкандидатот Љуљзим Баша. Сепак, резултатот беше оспорен со одлуката на Централната изборна комисија за пребројување на гласовите што гласачите по грешка ги ставиле во погрешни кутии.
По вклучувањето на тие гласови, во водство изби Баша.
„Фудбалскиот еквивалент на новите правила за пребројување е дека судијата свири, едниот тим оди во преслекувалната, додека другиот останува на теренот и продолжува да постигнува голови до победа“, рече за SETimes координаторот на опозицијата, Ерјон Велиај, обвинувајќи ја владата на премиерот Сали Бериша за мешање во исходот. 
„Ова не функционира во една демократија; правилата не се менуваат на крајот од играта. Јасно, за Бериша фер-плеј претставува оксиморон“, додаде тој.
Левицата го бојкотира парламентот и предупредува за револт на јавноста ако Изборниот колеџ, тело на судии кое е задолжено за легитимитетот на процесот, го прогласи Бериша за победник. 
Во меѓувреме, демократите на Бериша велат дека социјалистите го поткопуваат владеењето на правото и ги држат шансите на земјата за ЕУ во заложништво. 
„Реториката во врска со признавањето на една законска состојба и протестите се лоша проба за водачот на СП и резултатите што ќе ги постигне ќе бидат истите што тој ги постигна досега -- политичка загуба“, рече пратеничката на владејачката партија, Месила Дода, за SETimes. 
Во суштината на дебатата лежи правно прашање. Како што објаснува поранешниот претседател на Уставниот суд, Фехми Абдиу, Изборниот законик не дефинира конкретно што се случува ако гласовите се стават во погрешни кутии.
„Пратениците во парламентот мора да размислат за оваа ситуација. Но, сега ние имаме преседан“, рече Абдиу за SETimes. 
На претходните избори, погрешно ставените гласачки ливчиња не се сметаа за валидни, вели професорот Игли Тотозани. 
„Имаме правен вакуум и, во овој случај, треба да ги земеме предвид претходните избори, кога овие гласови се сметаа за неважечки. Сега тие ги менуваат правилата. Се разбира, тоа може да се направи, но промената на правилата треба да се случи со консензус, а не со карти“, рече тој за SETimes. 
Градоначалничкиот конфликт е последниот заплет во долгиот политички ќор-сокак меѓу владејачката партија и опозицијата, кој датира од последниот круг општи избори во јуни 2009 година. 
Социјалистите, обвинувајќи за нерегуларности за време на изборите, одржаа серија парламентарни бојкоти и улични протести пред владините канцеларии.
Додека парламентот е зафатен со расправијата, шансите за ЕУ на Албанија се во криза. 
На 14-ти и 15-ти мај, Европскиот парламент дискутираше и одобри резолуција за албанската криза, апелирајќи до двете партии за дијалог. Комесарот за европско проширување, Штефан Филе, рече дека е загрижен поради ситуацијата и ги покани сите партии да ја решат кризата.
„Потребен е национален консензус. Ако демократијата не функционира, тоа ќе има последици за интеграцијата во ЕУ. Иднината не е оптимистичка. Ние сме последната земја во регионот и моментно нема надеж дека ќе се добие кандидатски статус во ЕУ“, рече за SETimes Ермелинда Мекши, шеф на парламентарниот Комитет за интеграција. 
