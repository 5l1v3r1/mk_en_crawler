14/04/2006
Од Игор Јовановиќ за Southeast European Times во Белград – 14/04/06
Со законот што го усвои парламентот на Србија и Црна Гора на 7-ми април се отвора патот за замрзнување на средствата на бегалците кои ги бара Меѓународниот кривичен трибунал за поранешна Југославија (МКТЈ). Обвинетите кои одбиваат да му се предадат на Трибуналот е можно да не можат да ги префрлат, да ги користат или да имаат пристап до своите пари или имот. 
Србија и Црна Гора гледа на овој закон, кој беше усвоен со 65 наспрема 21 глас, како на еден начин на исполнување на обврските кон Советот на ЕУ, кој повика на усвојување на ваква мерка. 
МКТЈ бара од Србија и Црна Гора да ги предаде обвинетите Ратко Младиќ, Горан Хаџиќ, Здравко Толимир и Стојан Жупљанин. Властите во Србија и Црна Гора велат дека Властимир Ѓорѓевиќ, кого, исто така, го бара Трибуналот, се наоѓа во Русија. Другиот важен обвинет, Радован Караџиќ, се верува дека е во Босна и Херцеговина или евентуално во пограничните области на Црна Гора. 
Апсењето и екстрадицијата на Младиќ, кој командуваше со силите на босанските Срби за време на конфликтот во Босна и Херцеговина во периодот 1992-1995 година, е услов за потпишување на Договорот за стабилизација и асоцијација (ДСА) со ЕУ. Брисел предупреди дека е можно да ги прекине своите разговори за ДСА ако Младиќ не биде предаден на крајот од овој месец -- продолжен рок што го одобри ЕУ откако премиерот Воислав Коштуница вети дека работата е при крај. 
Шефот на Националниот совет за соработка со МКТЈ, Расим Љајиќ, вели дека законот за конфискување на средствата на бегалците претставува знак за подготвеноста на Белград за исполнување на своите обврски кон МКТЈ. „Ние ќе вложиме посериозни напори до крајот на месецов за исполнување на оваа обврска“, рече Љајиќ. 
Истовремено, властите вршат притисок врз соработниците на Младиќ, вклучувајќи ги и членовите на неговото семејство. На 5-ти април полицијата уапси двајца браќа и роднини на сопругата на Младиќ, ослободувајќи ги неколку часа по сослушувањето. Даночната полиција го испитуваше претпријатието во сопственост на синот на Младиќ, Дарко, поради пријавите за нерегуларности. Двајца поранешни припадници на вооружените сили на босанските Срби, Јово Ѓорѓо, и Саша Бадњар, осомничени за помагање на Младиќ, веќе два месеци се во притвор. 
Два меѓународни извештаи, вклучувајќи еден објавен во средата (12-ти април) од страна на Институтот за воено и мирнодопско известување (ИВМИ), извлекуваат паралели од она што му претходеше на апсењето на хрватскиот бегалец Анте Готовина во декември. Во тој случај, вели ИВМИ, Хрватска беше под притисок да најде решение или нејзините разговори за членство со Брисел и понатаму ќе беа одложени, додека Белград сега се соочува со прекин на своите разговори за ДСА. 
На крајот на март, неоченувано позитивниот извештај на главниот обвинител на Трибуналот на ОН, Карла дел Понте, за нивото на соработка на Белград беше повторување на она што таа го направи непосредно пред фаќањето на Готовина од страна на Хрватска, се истакнува во извештајот. 
