15/04/2008
САРАЕВО, Босна и Херцеговина (БиХ) -- Премиерот Никола Шпириќ во понеделникот (14-ти април) рече дека е уверен дека горниот дом ќе ги одобри клучните нацрт-закони за полициските реформи, расчистувајќи го патот за потпишување на Договорот за стабилизација и асоцијација (ДСА) со ЕУ. Шпириќ потврди дека не очекува мерките да наидат на некакви пречки за време на гласањето в среда во 15-члениот Дом на народите и рече дека е убеден оти откако БиХ ќе го потпише ДСА ќе може брзо да ги спроведе и другите реформите поврзани со ЕУ. ДСА треба да има брз ефект врз економијата, бидејќи финансиските средства што се ставаат на располагање преку претпристапните фондови на ЕУ би требало да ги поттикнат инвестициите и да отворат работни места.
Долниот дом со тесно мнозинство ги одобри предлог-законите за формирање нови државни надзорни комисии за полицијата минатата недела, по четири години преговори и одложувања. Ако биде одобрен од горниот дом, ДСА најверојатно ќе биде потпишан на 28-ми април. (Дневни аваз - 15/04/08; РТРС, НТВ Хајат, Фена - 14/04/08)
