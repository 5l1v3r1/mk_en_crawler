08/06/2006
(Ројтерс, АП, АФП, РФЕ/РЛ, УПИ, Макфакс - 07/06/06)
Косовските привремени институции добија рок од шест месеци да го спроведат пакетот мерки за подобрување на правата на малцинствата во покраината, првенствено оние на етничките Срби. 
Контакт-групата, во која влегуваат претставници на Велика Британија, Франција, Германија, Италија, Русија и САД, ги наведе 13-те чекори кои треба да се комплетираат „во рок од четири до шест месеци“, објави Ројтерс во средата (7-ми јуни). Помеѓу нив е усвојувањето на легислативата за јазиците и верската слобода, воспоставувањето на дополнителни полициски станици за осигурување на заштитата на малцинските права и безбедноста, како и одвојување на пари за враќање на бегалците. 
„Оваа листа не е комплетна, ниту, пак, има за цел да ја минимизира важноста на спроведувањето на сите стандарди што го одредија [ОН]“, се вели во документот на Контакт-групата. . 
Технички сé уште дел од Србија и Црна Гора, Косово е под администрација на ОН уште од крајот на конфликтот во периодот 1998-1999 година. Исполнувањето на стандардите на ОН во осумте области се смета за предуслов за отпочнување на преговорите за неговиот конечен статус. И покрај тоа што потврдија дека ниту еден од страндардите не е целосно реализиран, ОН во октомври одлучија да го започнат процесот, велејќи дека не можат вечно да управуваат со покраината. 
Директните преговори, кои ги водат ОН, помеѓу српските официјални претставници и официјалните претставници на косовските Албанци, се во тек уште од февруари, при што досега е постигнат мал напредок. Меѓународната заедница очекува процесот да биде завршен до крајот на оваа година. 
Мнозинството на косовските Албанци, кои сочинуваат 90 отсто од населението во покраината од вкупно два милиони жители, се надева дека разговорите ќе водат до целосна независност. Белград вели дека е подготвен да даде само значителна автономија. 
Во меѓувреме, тензиите во покраината и понатаму се големи, особено во северниот дел, каде што живее околу половина од вкупно 100.000 косовски Срби. Во текот на изминативе две недели беше убиено едно момче од косовските Срби, а други двајца мажи беа сериозно ранети при вооружен напад, за што заедницата ги окривува милитантите од етничките Албанци. 
Во знак на протест поради ова насилство, косовските Срби прогласија „вонредна состојба“ во четири северни општини, велејќи дека, исто така, ги прекинуваат сите врски со институциите во покраината. 
Претставниците на полицијата на ОН велат дека нема никакви индикации оти кој било од овие напади бил етнички мотивиран, но ветија дека ќе ја зајакнат безбедноста во нестабилниот северен дел, во кој претежно живеат Србите. 
Полицискиот комесар на ОН, Каи Витруп, во средата рече дека преку 500 меѓународни полицајци ќе бидат префрлени во регионот на етнички поделениот град Митровица, и во другите северни српски градови, во близина на границата на покраината. „Ќе бидат преземени и други мерки за да се осигури дека полицијата, заедно со општините, ќе може да го одржува редот“, додаде тој. 
Полициската мисија на ОН во Косово ја сочинуваат околу 2.000 меѓународни официјални претставници, кои работат заедно со 7.000 косовски полицајци. Има вкупно 130 испразнети места во косовската полиција, кои треба да бидат пополнети со српски полицајци, под услов нивните досиеја да се чисти, изјавија извори на ОН за Ројтерс во средата. 
НАТО, кој минатата недела одлучи повторно да ја отвори базата на северот од Косово, се очекува да распореди околу 500 италијански војници во петок. Тие ќе се приклучат на 17.500 припадници на КФОР на редовната едномесечна вежба за подготвување за евентуална криза. 
Западните официјални претставници се загрижени дека ако Косово добие независност, етничките Срби во северниот дел би можеле да започнат обид за поделба на покраината -- опција што Контакт-групата ја отфрли како можен исход од разговорите за статусот. 
