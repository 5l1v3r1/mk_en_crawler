15/12/2011
Линда Карадаку и Ивана Јовановиќ за Southeast European Times во Приштина и Белград -- 15.12.11
Руски конвој, кој се најде во центарот на обновените тензии откако беше запрен на преминот Јариње во северно Косово, ќе добие дозвола да помине преку границата и да влезе во Косово, откако беше постигнат договор меѓу ЕУЛЕКС и Русија во средата (14-ти декември).
„Се согласивме со Русија да го осигуриме транзитот на конвојот до неговата конечна дестинација во Косово. Во контакт сме со сите страни заинтересирани за спроведување на овој договор. Се надеваме дека сите ќе соработуваат, за ова да се одвива брзо“, рече за SETimes во средата вечер портпаролката на ЕУ, Маја Кочијанчиќ. 
Конвојот од 20 камиони -- кои содржат хуманитарна помош за косовските Срби -- беше запрен на преминот во вторникот, каде што ЕУЛЕКС објави дека ќе ја придружува групата од Јариње или ќе помогне групата да влезе на граничниот премин Мердаре, кој е под контрола на косовската влада. 
Рускиот амбасадор во Белград, Александар Конузин, кој го придружуваше конвојот, ги одби двете опции, велејќи дека нема да прифати „уцена од ЕУЛЕКС“. 
Конвојот остана блокиран на преминот Јариње. 
„Сите бараат прагматично решение“, рече за SETimes портпаролот на ЕУЛЕКС, Николас Хотон, во средата попладне.
Проблемот е во дестинацијата на помошта.
Москва стана новата потпора на косовските Срби, откако тие станаа нестрпливи од одбивањето на Белград да употреби сила за да им помогне. 
Малцинството Срби, кои ја отфрлаат државноста на Косово, ги блокираат патиштата и граничните премини од ова лето. 
ЕУЛЕКС објави дека товарот од конвојот се чини дека е наменет за оние кои ги одржуваат блокадите на патот, а не за општото население на косовските Срби. 
Иван Гарбунов, висок советник за политички работи во Руската амбасада во Белград, изјави за SETimes дека „ЕУЛЕКС одбива да ги заврши своите обврски од мандатот што го има и кој му е даден од Советот за безбедност“.
„Нема потреба од придружба на ЕУЛЕКС бидејќи ние не сме загрозени и нема потреба за ваква безбедносна придружба“, рече тој, обвинувајќи ги мировните сили дека „се обидуваат да го искористат ова за политички цели и да го злоупотребат ова прашање“.
Гарбунов рече дека за ова прашање ќе дискутираат рускиот претседател Дмитри Медведев и водачите на ЕУ во Брисел во четврток.
Локалните Срби продолжуваат со одржување на барикадите, и одбија да му дозволат на ЕУЛЕКС да помине и да стигне до рускиот конвој.
„Амбасадорот ја отфрли секоја можност конвојот да мине преку административниот премин кај Мердаре, бидејќи таму има претставници на косовската царина. Русија ... не ги признава како правни власти“, рече за SETimes градоначалникот на Митровица, Крстимир Пантиќ. „По овој неуспешен обид, ЕУЛЕКС забрани понатамошен влез на камионите со хуманитарна помош.“
Косовскиот премиер Хашим Тачи во средата рече дека неговата влада, „во консултација со властите на ЕУЛЕКС и КФОР“, е решена да не дозволи влез на конвојот, „без да помине преку регуларните, царинските и полициските процедури на Република Косово“.
Руската помош доаѓа помалку од две недели откако Москва одби да им даде државјанство на повеќе од 20.000 Срби кои потпишаа петиција, барајќи руско државјанство. 
„Една ваква петиција не може да се одобри врз основа на одредбите на рускиот закон за државјанство“, рече портпаролот на руското Министерство за надворешни работи, Александар Лукашевич. 
Но, рече тој, Русија „ќе продолжи да помага во обезбедувањето преку политичко-дипломатски средства на легитимните права и интереси на Србите што живеат во Косово“. 
„Очекуваме слобода и безбедност од Русија. Немаме слобода тука, немаме безбедност. Ни требаат [Русите] бидејќи не можеме ништо да сториме сами“, рече за SETimes иницијаторот на петицијата, Златибор Ѓорѓевиќ, кој живее во Лепосавиќ, северно Косово. 
