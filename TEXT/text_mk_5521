07/10/2010
(AФП, Ројтерс, ББС, Индепендант, Гардијан - 07/10/10; AП, Ројтерс, ДПА, Блумберг, ФТ, ББС, СНН, РФЕ/РЛ, ВОА, КТВ, Софија еко - 06/10/10)
Во Унгарија во тек е кривичната истрага за катастрофата со отровната дамка предизвикана од индустрискиот инцидент претходно оваа недела. Иако тимовите работат 24 часа на спречување на загадувањето на реката Дунав, втората по должина река во Европа, тие ја изгубија битката во четвртокот изутрина (7-ми октомври).
Сето ова почна кога потпорните ѕидови на голем резервоар за отпад во рафинеријата за алуминиум Ајкаи Тимфолдгјар надвор од малиот град Ајка, 160 километри југозападно од Будимпешта, паднаа во понеделникот, испраќајќи бран од отровната црвена кашеста материја низ неколку градови и села. 
Набргу по инцидентот, унгарските власти прогласија вонредна состојба во три окрузии и евакуираа стотици луѓе од зафатениот регион, додека брзите води, достигнувајќи 2 метри на некои места, ги поплавуваа домовите, носеа автомобили и оштетуваа мостови. 
Најмалку четири лица загинаа, повеќе од 120 беа повредени, а три се исчезнати. 
Инцидентот во Ајка, кој Гринпис го опиша како „една од најголемите еколошки катастрофи во Европа во последниве 20 или 30 години“ беше без преседан, според унгарскиот секретар за животна средина, Золтан Илес. Тој рече дека ќе бидат потребни десетици милиони евра за да се расчисти нередот.
„Расчистувањето и реконструкцијата е можно да потраат со месеци, па дури и година“, рече тој. „МАЛ Маѓар алуминиум“, сопствениците на рафинеријата, рекоа дека меѓу 40 и 45 отсто од отпадот што се прелеа во понеделникот е железо оксид, што ја објаснува црвената боја. Истиот содржи и алуминиум оксид и силикон диоксид, од меѓу 10 и 15 отсто, како и помали количини калциум оксид, титаниум диоксид и кислороден натриум оксид.
Инцидентот предизвика загриженост меѓу претставниците на ЕУ и Меѓународната комисија за заштита на Дунав (ИЦПД. Сега кога отровниот отпад стигна до реката, може да зафати шест други земји -- Хрватска, Србија, Бугарија, Романија, Молдавија и Украина -- низ кои Дунав тече пред да се испразни во Црното Море.
„Загрижени сме не само за животната средина во Унгарија, туку и дека ова може да ги премине границите“, Би-Би-Си го цитираше портпаролот на ЕУ, Џо Хенон. Извршниот секретар на ИЦПД, Филип Велер, рече дека можното ширење на загадувањето во Дунав, мала е веројатноста да има критично влијание врз земјите од понатамошниот тек. Тој, сепак, потврди дека истото може да влезе евентуално во синџирот на исхрана.
„Тешките метали, откако ќе се ослободат во водниот систем, со текот на времето се користат од водните растенија кои потоа ги јадат рибите, и така материјалите се вградуваат во синџирот на исхрана и потоа имаат токсични последици или здравствени последици за рибите или потенцијално за луѓето, кои ги јадат“, рече тој за Радио Слободна Европа/Радио либерти.
Во Софија, експертите за животна средина и властите се поделени во своите ставови за потенцијалните ризици по нивната држава.
Асен Личев, висок претставник во бугарското Министерство за животна средина и водостопанство, вели дека „нема ризик загадувањето“ да стигне до делот на реката Дунав во неговата земја. Тој и другите го делат мислењето дека додека загадувањето стигне до тој дел на реката, сосема се разблажува. 
