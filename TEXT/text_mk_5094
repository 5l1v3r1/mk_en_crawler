13/08/2009
Од Алина Бандила за Southeast European Times во Букурешт -- 13/08/09
Културниот сектор во Романија е многу погоден од светската економска криза. По прилагодувањето на буџетот, финансирањата од страна на државата на културните проекти се намалени за половина во споредба со минатата година.
„Не добивме никакви пари од Министерството за култура“, рече Данут Манеа, музички директор на Брашовската филхармонија. 
Малите финансиски средства ги принудуваат организаторите да го променат опсегот на нивните традиционални настани, за да ги одржат во живот, во надеж дека ќе ја намалат само големината, но не и квалитетот. Сепак, многумина сметаат дека проектите страдаат. 
Националниот театарски фестивал, кој се одржува на почетокот од ноември, неодамна објави дека на истиот ќе учествуваат скоро исклучиво романски продукции. Кристина Модреану, театарски критичар и уметнички директор, искажа вознемиреност. „Имаме сериозна причина за загриженост. Има состојба на депресија ... па дури и огорченост.“ 
Фестивалот на камерна музика, на кој настапува и Брашовската филхармонија, се соочи со слична судбина, бидејќи никој од изведувачите не беше платен. Фестивалот, исто така, го изгуби својот меѓународен статус, бидејќи настапи само еден странски музичар, виолинист од Турција. 
Букурешката културна фондација Идееа еуропеана (Европска идеја) побара пари за учество на Европскиот фестивал во Грција Новел, но не доби ни пара. Аура Кристи, која управува со фондацијата, тврди дека одбивањето е неоправдано и ја обвини „прекумерната бирократија и недостатокот на професионализам“ во Министерството за култура.
Генералниот секретар во министерството, Мирчеа Стаицу, ја објасни одлуката. „Под овие околности, дури и парите што им се дадоа на неколку културни оператори се преполовени. Оваа година моравме да ги одложиме и програмите на доделување грантови. Не можеме да ризикуваме со доделување пари на два или три проекти од стотици барања. Би се ставиле себеси во многу чувствителна позиција.“
Меѓународниот фестивал и натпревар Георге Енеску, кој се одржува секоја година скоро цел септември, е единствениот културен настан кој не беше зафатен од кратењата. Министерот за култура, Теодор Палеологу, рече дека трошоците за овогодинешното издание изнесуваат околу 7 милиони евра.
Иако оваа сума може да изгледа огромна за Романија, овогодинешниот настан ќе се одржи во четири градови и на истиот ќе настапат голем број големи оркестри, камерни групи, хорови и соло-уметници од целиот свет. 
Недостатокот на финансиски средства, исто така, му наштети на издавачкиот сектор, бидејќи Министерството за култура го блокираше купувањето на книги за јавните библиотеки, што подеднакво ги погоди и читателите и издавачките куќи. Сепак, организаторите на Букурешкиот саем на книгата, со значително намален буџет, постигнаа значајни продажби на книги.
Овогодинешниот саем на образовни книги, Гаудеамус, постигна рекорд по бројот на посетителите и продажбата. Организаторот Владимир Епстеин објасни: „Финансиската криза и психолошката тензија генерирани од недостатокот на финансиски средства, произведоа автентична селекција вредности и враќање кон читањето“. 
