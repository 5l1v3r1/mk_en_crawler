26/07/2005
Од Антонела Крстовиќ за Southeast European Times - 26/07/05
Централната банка на Црна Гора (ЦБЦГ) на 27-ми јуни формираше Регулаторно кредитно биро. Тоа ќе обезбедува информации за банките во врска со кредитите на клиентите, со цел да се зголеми довербата во активностите на давање заеми. Бирото, исто така, ќе го поедностави стекнувањето на нови клиенти за кредит. 
Според шефот на Одделот за банкарска контрола, Марко Тинтор, првите податоци според изменетиот декрет за банкарски извештаи се поднесени до бирото на 30-ти април. Во текот на првата фаза на спроведувањето, рече Тинтор, податоците ќе бидат достапни во Одделот за контрола при ЦБЦГ, која го иницираше отворањето на кредитното биро. Податоците може да се разменуваат со другите банки и клиентите во иднина. 
Работата на кредитното биро, објасни Тинтор, се заснова на податоците што ги добива од банките, кои потоа се анализираат и се внесуваат во базата на податоци на бирото. Кредитното биро има за цел обезбедување на покомплетна, попрецизна и подинамична проверка на кредитниот ризик на одделните банки, како и на целокупниот систем. Кредитните долгови, историјата, изложеност на различни индустрии и одобрените каматни стапки кои клиентите ги имаат во банките ќе бидат познати, рече Тинтор. 
Податоците ќе се користат за следење на трансферите со потенцијален кредитен ризик помеѓу банките, како и за подобра директна контрола. Истите ќе обезбедуваат и податоци за подобрена контрола на пазарот и оперативниот ризик во банките, издавањето фактури и следењето на просечните пондерирани каматни стапки. Статистичките податоци и анализите кои ги нуди кредитното биро ќе бидат корисни показатели на тредовите во кредитната индустрија. 
Друга корист од кредитното биро е побрзото одобрување на заемите за потенцијалните клинети. Потенцијалните корисници ќе добијат заеми полесно како резултат на скратените процедури што ги обезбедува бирото и клиентите со добра кредитна историја ќе добијат подобри каматни стапки. 
Покрај тоа, кредитното биро ќе ја зајакне инвестиционата клима и ќе испрати позитивни сигнали до потенцијалните инвеститори, рече Тинтор. Фактот што земјата има податоци за имотот и долговите претаставува еден од основните сигнали што се однесува на нивото на сигурноста во нејзината национална економија. 
Воведувањето на ова долгоочекувано биро за размена на информации, според Тинтор, ќе го зајакне создавањето на кредитна култура, како и целокупната инвестициона клима во Црна Гора. 
