26/02/2013
Дражен Ремиковиќ за Southeast European Times во Сараево -- 26.02.13
Инспекторите за храна во Босна и Херцеговина (БиХ) го потврдија уништувањето на повеќе од 20 тони млеко увезено од Хрватска, кое ја содржело канцерогената супстанца афлатоксин.
Министерството за надворешна трговија и економски односи на БиХ и Ветеринарниот завод на БиХ го забранија увозот на млеко од хрватските претпријатија Дукат и Виндија откако беше пронајдена оваа супстанца.
Како одговор на овој инцидент и други, Европската комисија предложи 20 мерки со цел подобрување на безбедноста на производите и пазарен надзор на сите непрехранбени производи. Меѓу одредбите е и посилната координација на контролните тела на границите на ЕУ за да се загарантира размена на информации за одобрени производи меѓу државите.
Ако Европскиот парламент ги прифати новите правила, производителите ќе мора да ја специфицираат земјата на потекло и името на претпријатието и адресата на пакувањето на производите.
„Инспекторите добија наредба да вршат строга контрола на сите млечни производи од Хрватска и можеме да кажеме дека контролите ќе продолжат“, рече за SETimesДушка Макивиќ, портпаролка на Управата за инспекциски работи на Република Српска.
Хрватското Министерство за земјоделство објави дека детектираните нивоа на афлатоксин се малку повисоки од дозволените во земјата и во ЕУ, додавајќи дека загаденото млеко претставува изолиран случај.
„Откриените нивоа на афлатоксин, во производите повлечени од рафтовите на продавниците на 8-ми февруари, се само малку повисоки од строго регулираните стандарди на ЕУ“, изјавија од министерството заSETimes, додавајќи дека само долготрајна консумација на ова млеко во „невообичаено големи количини“ може да предизвика здравствени последици.
Властите не го открија изворот на зголемените нивоа на афлатоксин во хрватското млеко. Можни причини се: добиточната храна или процесот на пакување.
Во петокот (22-ри февруари) српската министерка за здравство, Славица Дукиќ-Дејановиќ објави дека сите сомнителни млечни производи се повлечени од рафтовите и дека млекото во продавниците е безбедно. Властите во Хрватска, БиХ и Црна Гора прават двојни контроли на прехранбените производи заради евентуална контаминација.
Државите од регионот и ЕУ се свесни за важноста на контролирањето на храната што се транспортира преку границите. 
Во Англија на 12-ти февруари изби скандал, кога беше откриено коњско месо во пакувања на лазањи. По шпекулациите дека месото потекнувало од Романија, беше утврдено дека истото било од Франција.
„Романија во целост ги спроведува, следи и применува европските закони што се однесуваат на колењето и извозот на месо“, рече заSETimesСорин Минеа, претседател на романското Здружение на производители на месо.
„Непочитувањето на овие строги правила носи многу висок ризик, имено престанок на извозот на месо внатре во заедницата со години, ситуација која ние не можеме да си ја дозволиме. Ова е прва од сите причини поради кои ние вршиме строги контроли. Знаеме дека можеме да имаме контроли од европските агенции во секој момент.“
 Дописникот на SETimes Пол Чикои во Букурешт и Круно Картус во Загреб дадоа придонес за овој напис. 
