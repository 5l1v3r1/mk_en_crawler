16/01/2012
Енди Дабилис за Southeast European Times во Атина -- 16.01.12
Еден човек во костум и кравата-пеперутка стои до автомобил од 1950-тите години на една избледена црно-бела фотографија, остаток од нечие минато, фрлена на една маса под еден ред од калапи за дрвени чевли, до еден бродски часовник, потемнета сребрена чаша и неумесно парче дрвена африканска уметност. 
Во услови на економска криза во Грција, неделниот пазар за старудии во Атина во областа Монистираки е прометно место, иако тој мора да се натпреварува со баталјон на илегални имигранти кои продаваат поевтини производи на улиците во близина. 
Тоа е место каде што можете да талкате долго време, кружејќи по тезгите, барајќи поповолни цени.
58-годишната Ефросини Елиопулу беше таму барајќи античко огледало, но заглави разгледувајќи низ тезгите со вредни предмети измешани со ѓубре и остатоци од заборавените животи на луѓето. 
„Сакав нешто со шарм од стариот свет да ја истакнам мојата куќа, нешто безвременско што може да се вклопи во сегашноста, како врска од минатото“, изјави таа за SETimes. 
Таа најде предмети кои ја потсетуваа на нејзиното детство -- кутија за накит, бокал за вино и бела порцеланска кутија за чоколади. Понудените цени не се ниски: 200 евра за стари машини за пишување, 300 евра за еден грамофон.
„Се надевам дека овие луѓе не мораа да ги продадат нив во очај, бидејќи сентименталната вредност е поголема од номиналната вредност“, рече таа.
Продавачите се претпазливи и искусни. Една Ромка седи тивко на нејзината тезга и пуши, чекајќи сред дречливата уметност со богато украсени рамки, а нејзиното портмоне подготвено. На една тезга, колекција од стари порцелански чинии и вазни лежи на врвот на еден куп играчки автомобили и противпожарни возила, самурајски мечеви, златно ѕвонче и египетска маска. 
Купувачите често се редовни посетители со остро око. Аикатерина Боука запре на една тезга со порцелански предмети управувана од страна на Марија Пападопулу и рече дека таа доаѓа бидејќи пазарот нуди многу квалитетни предмети измешани меѓу изветвените тракатанци. 
„Ги сакам антиквитетите и понекогаш има исклучителни можности“, изјави таа за SETimes. Пападопулу рече дека таа купува од луѓето кои не сакаат да ги дадат спомените, но понекогаш немаат друг избор, особено во криза. „Многумина велат, ,Ова й припаѓаше на мајка ми или баба ми’, но сега тие само го продаваат она што не го сакаат повеќе“, рече таа.
Многумина ги сакаат отпадоците од други луѓе. Џосиен Ден Рујтер од Белгија и нејзиниот сопруг бараа орнаменти за покрив и пронајдоа керамичко парче кое го купија, и фрлија поглед на повеќе лични предмети на една тезга полна со нечии спомени. „Повредно е бидејќи некој го чувал како богатство“ , рече таа. 
Можете да добиете речиси сè што сакате на пазарот, вклучувајќи и шлемови на грчката армија во Корејската војна, матарки и кожни курирски торби кои ги продава 42-годишниот Андреас Цулис, на една тезга со стари воени предмети. Неговиот пријател, Јоргос Ригалис, поранешен припадник на специјалните сили на грчката армија кој реставрира воени предмети, изјави дека купувачите на оваа стока се обично мажи. „Тие бараат нешто посебно што ги потсетува на војска“, изјави тој за SETimes. 
На пазарот за стари предмети, можеби ќе го најдете она огледало кое еден ден ќе се врати тука, со љубов чувано од некој друг кој се прашувал кој го поседувал.
