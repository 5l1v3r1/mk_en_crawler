28/11/2008
Претставници на Светската банка во средата (26-ти ноември) се состанаа со албанскиот премиер Сали Бериша. Делегацијата ја потврди поддршката на банката за реформските напори со цел подобрување на бизнис климата во Албанија и му ги даде на Бериша своите препораки за понатамошните чекори.
*** 
Романското Министерство за финансии во понеделникот (24-ти ноември) потпиша договор за заем од една милијарда евра со Европската инвестициона банка (ЕИБ) за финансирање на транспортни, еколошки и економски проекти за конкурентност. ЕИБ ќе й додели на Романија учество до крајот на оваа година за предфинансирање на проекти со европски пари. Вкупната сума ќе биде распоредена во 15 транши од по 25 до 250 милиони евра, до 31-ви август 2013 година.
*** 
ММФ й понуди на Tурција 19 милијарди американски долари кредит, објави весникот Заман на 23-ти ноември. Според весникот, владата се надевала на заем помеѓу 20 и 40 милијарди американски долари за справување со глобалната финансиска криза. Во нормални околности, Турција би можела да добие 15 милијарди американски долари. 
*** 
Европската банка за реконструкција и развој (ЕБРД) и Меѓународната финансиска корпорација (МФК) се согласија да обезбедат 58,8 милиони евра финансиски средства за грчкиот производител на цемент Титан за изградба на фабрика во Aлбанијa. Секоја од двете финансиски институции ќе купи 20 отсто од акциите во албанската филијала на Титан, Антеа цемент. Фабриката, која чини 170 милиони евра, ќе биде изградена северно од Тирана и ќе произведува 1,5 милиони тони мешан цемент годишно. 
*** 
Романското претпријатие Блу планет, дел од групата Блу инвестментс холдинг, ќе ја изгради првата фарма на ветар во земјата во источниот град Баја, во близина на делтата на Дунав. Проектот, вреден 60 милиони евра, треба да заврши до крајот на 2009 година. Романија ќе го спроведе проектот во согласност со препораките на ЕУ за обезбедување повеќе енергија од обновливите енергетски извори. 
 *** 
Словенечкото претпријатие за телекомуникации, Телеком, во понеделникот (24-ти ноември) објави дека е заинтересирано за купување на македонскиот мобилен оператор Космофон. Космофон, во сопственост на грчки OTE, ќе биде продаден во февруари или март поради антимонополски причини, откако Дојче телеком купи 25 отсто од ОТЕ претходно оваа година. Словенечкото претпријатие, исто така, објави дека сака да купи и други претпријатија на Балканот, вклучително и можни акции во најголемиот телеком оператор во Босна и Херцеговина, БХ Teлеком, хрватскиот телеком и интернет провајдерот Метронет, Х1 Телеком и Оптима телеком. 
*** 
Косовската Агенција за приватизација започна со исплата на скоро еден милион евра во средата (26-ти ноември) на поранешните вработени во јавните претпријатија приватизирани претходно оваа година. Околу 530 поранешни вработени ќе имаат корист од оваа мерка. 
*** 
Топилницата на алуминиум со седиште во Босна и Херцеговинa Aлуминиј Мостар ќе го намали производството и ќе отпушти вработени во 2009 година поради значителни загуби, објавија претпријатието во изјавата од понеделникот (24-ти ноември). Алуминиј објави дека поради падот на цената на алуминиумот за 50 отсто на лондонската берза за стокови резерви, нејзините приходи се намалиле за 15 милиони американски долари месечно.
(Разни извори -- 21/11/08-28/11/08)
