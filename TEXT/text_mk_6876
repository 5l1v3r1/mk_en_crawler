28/06/2012
Пол Чикои за Southeast European Times во Букурешт -- 28.06.12
Помалку од една недела откако поранешниот премиер Адријан Настасе се застрела во вратот кога полицијата пристигна да го одведе во затвор поради пресудата за корупција, романските обвинители започнаа кривична истрага против Сербан Брадистеану, докторот кој го оперираше Настасе, и тројца неименувани полицајци.
„Делата што се предмет на кривична истрага се однесуваат на попречување во спроведувањето на изречената казна ... за поранешниот премиер Адријан Настасе“, соопшти во вторникот (26-ти јуни) обвинителската канцеларија за борба против корупцијата.
Брадистеану рече дека Настасе треба да биде задржан во болница најмалку 14 дена, поради ризик да настанат компликации од раната од истрелот. Но, Националниот оддел за борба против корупцијата ги прислушкуваше телефонски разговори на Брадистеану, за време на кои тој рече дека Настасе се наоѓа во многу добра состојба. Тој и полицајците се обвинети за попречување на правдата.
Судот во Букурешт во вторникот одлучи дека Настасе треба да биде пренесен во затворот Рахова. 
Настасе, кој беше премиер меѓу 2000 и 2004 година, беше осуден за нелегално подигање на околу 1,6 милиони евра во текот на неговата претседателска кампања во 2004 година, и беше осуден на две години затвор.
Многумина се сомневаа во сериозноста на неговите рани, откако беше одведен во болница минатата недела -- Настасе беше свесен, без знаци на крварење или маска со кислород, додека неговиот врат беше завиткан со марама.
Во период од околу една недела, на јавноста й беше создаден впечаток дека животот на Настасе виси на конец. Неговиот адвокат поднесе барање за одложување на затворската казна на неговиот клиент, поради медицински причини. Во очите на Романците, Настасе почна да изгледа како жртва. 
„Како сето тоа почна, Настасе беше политички уништен. Потоа се постави прашањето: што се случи со имиџот на партијата?“, рече за SETimes Мирчеа Киву, вонреден професор по социологија на Универзитетот во Букурешт.
„Некои од истакнатите социјалдемократи се обидоа да ја претворат ситуацијата на Настасе во приказна на виктимизација искористувајќи го сочувството на народот. Тоа функционираше на краткорочен план, но долгорочно, тоа ќе влијае негативно на партијата“, рече Киву. „За мене, обидот за самоубиство беше објаснива реакција на човекот Адријан Настасе. Штета што некои се обидоа да го искористат тоа подоцна.“
Граѓаните се чини дека не се сигурни во што да веруваат. 
„Настасе е само жртвено јагне. Тој беше проблематичен политички противник и затоа беше отстранет. Неговиот обид за самоубиство беше само последица од целиот притисок што му се вршеше со години“, изјави за SETimes Георге Станилеску, 58-годишен електричар од Букурешт.
„Не велам дека тој не е корумпиран. Само велам дека не е единствениот. Дали правдата функционира? Тогаш фатете ги сите“, рече тој.
Други сметаат дека обидот за самоубиство на премиерот претставува кукавичлук. 
„Дали е тоа истиот човек што управуваше со државата со железна тупаница четири години? Неговата постапка е срамна и уште повеќе ја потврдува неговата вина. Во спротивно тој ќе се бореше до самиот крај и ќе ја докажеше невиноста“, рече за SETimes Александру Ницоара, 37-годишен финансиски контролор.
