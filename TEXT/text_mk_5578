06/08/2010
Од Наташа Радиќ за Southeast European Times во Загреб -- 06/08/10
Хрватските политички претставници се собраа во Книн во четвртокот (5-ти август), да ја одбележат 15-годишнината од операцијата Бура, воена акција која стави крај на војната во Хрватска. Од 1995 година годишнината се прославува во Хрватска како Ден на победата и ден на татковинската благодарност.
Говорејќи на церемонијата, хрватскиот претседател Иво Јосиповиќ се фокусираше колку на иднината на Хрватска, толку и на нејзиното минато. Тој повика на повторно внимание за социјалните потреби на земјата.
„Не смее да има гладни во Хрватска, не смее да има млади без перспектива или без шанса за соодветно образование, и сите хендикепирани лица треба да имаат шанса да учествуваат во програма за рехабилитација, да добијат можност за работа и да уживаат нормален живот“, рече тој. 
Операцијата Бура е горка точка на несогласување меѓу Хрватска и Србија, и Јосиповиќ, кој работи на зајакнување на дипломатските врски, беше јасен за тоа каде треба да се префрли вината за конфликтот кој го доживеа Балканот за време на 1990-тите. 
Тоа беше политиката на поранешниот југословенски моќник Слободан Милошевиќ која им донесе зло на регионот, на Хрватска и на Србија и на сите луѓе што живееја во областа, рече тој.
„Нашата победа е чесна и не му дава никому право да се одмаздува“, рече тој. 
Хрватската премиерка Јадранка Косор рече дека како членка на НАТО и наскоро членка на ЕУ, Хрватска сака регионот да стане пример за стабилност и мир. Таа, исто така, страсно ја бранеше операцијата од 1995 година.
„Историски факт е дека Хрватска беше сурово нападната и дека тенковите дојдоа од Србија“, рече Косор. „Тие ги уништија хрватските градови и убија хрватски војници и цивили. Ние нема да дозволиме ревизија на историските факти, ниту во врска со некоја тема, а особено не во врска со воените акции кои ја ослободија Хрватска засекогаш“. 
„Имавме право да ја одбраниме нашата земја во име на иднината на нашите деца“, рече таа. „Ја славиме операцијата Бура бидејќи така ја прославуваме победата и мирот.“ Ставот од Белград останува дијаметрално спротивен. Во средата српскиот претседател Борис Тадиќ се состана со семејствата на исчезнатите лица и рече дека „злосторствата не можат да се заборават“. 
Операцијата Бура беше операција од широк обем која траеше 84 часа и беше најголема европска копнена офанзива од Втората светска војна. Истата почна на 4-ти август 1995 година, а заврши со тоа што Хрватска си ја врати контролата над областите окупирани од српските сепаратисти од 1991 година. 
Иако победата беше убедлива, истата имаше човечка цена. Според извори на ОН, меѓу 150.000 и 200.000 луѓе избегаа од областа како резултат на операцијата. Хрватски извори го скратуваат бројот на 90.000 бегалци, додека српските извори тврдат дека меѓу 200.000 и 250.000 Срби беа раселени. 
Бројот на загинати цивили е, исто така, спорен. Хрватскиот Хелсиншки комитет вели дека 116 лица загинале, додека српската невладина организација Веритас вели дека се работи за 1.200 луѓе. Во исто време, загинаа 184 хрватски војници, а 1.430 беа ранети.
