10/08/2012
Ивана Јовановиќ за Southeast European Times во Белград -- 10.08.12
Регионалните држави почнуваат да бараат потрошувачката амбалажа да може да се рециклира, во обид за намалување на различниот отпад, како и за помош во заштитата на животната средина, во согласност со директивите на ЕУ.
ЕУ бара повеќе од 50 отсто од отпадните материјали -- хартија, пластика, стакло, метал и неопасен градежен отпад -- да бидат подготвени за повторна употреба или рециклирање пред 2020 година. Близу две третини од целиот отпад е од амбалажата на потрошувачките производи.
„Законите предвидуваат не само зголемени казни за загадувачите, туку и воспоставување систем за одвојување на отпадот, со што ќе се создаде простор за развој на бизнисот со рециклирање, каде што десетици илјадници луѓе ќе може да најдат работа“, рече за SETimes Сузана Ѓорѓевиќ, извршна директорка на еколошкиот фонд Екотопиа.
Скоро 10.000 луѓе во Србија добија работни места во секторот на животната средина во изминатите четири години, а можат да се создадат и дополнителни 40.000 работни места.
Хрватска започна со спроведување на политиката за животната средина на ЕУ во 2005 година, и усвои закон за управување со отпадот, како и Црна Гора. Македонија и Босна и Херцеговина презедоа слично дејство во 2010 година.
Овој потег во Хрватска создаде 5.000 работни места, и целокупните резултати во однос на животната средина ја ставаат земјата на исто рамниште со еколошки прогресивните земји-членки на ЕУ.
Клучот за успешно управување со отпадот е регионалната соработка, според аналитичарите.
„На пример, Црна Гора нема доволно амбалажен отпад за да изгради независни фабрики за рециклирање, но некои соседни држави имаат, и се заинтересирани за преработка на амбалажниот отпад“, рече за SETimes Џулијано Грум, проект-водач во Фондот за заштита на животната средина и енергетска ефикасност на Хрватска.
Грум рече дека е важно да се остане континуирано во контакт со бизнисмените од регионалните држави заинтересирани за увоз на амбалажен отпад, бидејќи тоа честопати резултира со ситуации на двоен победник. 
Потенцијалот е огромен. Србија рециклира само 15 отсто од својот вкупен отпад, додека просекот на рециклирање на ЕУ е повеќе од 50 отсто.
Меѓу најважните оперативни субјекти за успешна преработка на амбалажниот отпад се независните организации кои ги обезбедуваат техничките системи за повторно користење и рециклирање на отпадот. Оваа година секоја регионална држава формираше една таква независна организација.
„Во Македонија тоа е Пакомак, во БиХ Екопак, Еко-зрачење во Хрватска итн. Соработката меѓу нив е константна, особено поради тоа што основните проблеми ни се заеднички на сите“, изјави за SETimes Ребека Божовиќ, директорка за комуникации во српската организација Секопак.
Божовиќ рече дека сите организации се членки на Про Европа, пак-европска група која работи во отпадните системи преку 30 години.
Според директивата на ЕУ за отпадот, земјите-членки треба да изградат своја сопствена инфраструктура за управување со отпадот, но ако тоа не е економски остварливо, тие може да создадат заеднички структури.
„Сепак, најсилното значење на ,регионалната соработка’ е побрза интеграција во ЕУ“, рече Ѓорѓевиќ.
