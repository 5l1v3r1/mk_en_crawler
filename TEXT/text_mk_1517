29/06/2010
 Грчкиот алтернативен министер за надворешни работи, Димитрис Друцас, и францускиот министер за надворешни работи, Бернард Кушнер, разговараа за билатералните односи, процесот на проширување на ЕУ и различни регионални и меѓународни прашања во понеделникот (28-ми јуни). Друцас е во дводневна посета на Франција. Во вторник тој ќе се обрати пред францускиот Институт за меѓународни односи.
*** 
 Maкедонијa мора да продолжи со спроведувањето на Охридскиот договор, со цел да ги развие домашните односи, рече албанскиот министер за надворешни работи, Илир Мета, во понеделникот (28-ми јуни), за време на состанокот со македонската амбасадорка во заминување во Тирана, Благодарна Мингова-Крепиева. Тие разговараа за процесот на интеграција во ЕУ и Мета ја искажа поддршката на Тирана за кандидатурата на Македонија за влез во НАТО. Мингова-Крепиева ја пофали институционалната соработка меѓу земјите, особено на политичко ниво. 
*** 
Бројот на држави што го признааваат Косово ќе се зголеми откако Меѓународниот суд на правдата ќе го донесе своето мислење за законитоста на прогласената независност на земјата, рекоа во неделата (27-ми јуни) албанскиот премиер Сали Бериша и неговиот косовски колега, Хашим Тачи. На состанокот во Драч, Aлбанијa, тие разговараа за размената на искуства во врска со европската интеграција. Двајцата водачи, исто така, разговараа за можните разговори меѓу Косово и Србијa. 
*** 
 Српскиот министер за внатрешни работи, Ивица Дачиќ, и неговиот хрватски колега Томислав Карамарко се состанаа во понеделникот (28-ми јуни) во Сомбор, северна Србија. Разговорите се фокусираа на безбедноста и соработката. Во вторник Србија и Хрватска се очекува да потпишат договор за екстрадиција кој ќе ги покрива луѓето што се уапсени под обвинение за корупција и организиран криминал.
*** 
Рускиот заменик-министер за надворешни работи, Владимир Титов, во саботата (26-ти јуни) во Бања Лука рече дека сите евентуални промени во Босна и Херцеговина треба да се базираат на договор меѓу двата ентитета и трите конститутивни етнички групи. Премиерот на Република Српскa Милорад Додик ги пофали политичките и економските односи меѓу ентитетот и Русија. Во петокот Титов се состана во Сараево со босанскиот министер за надворешни работи, Свен Алкалај, членовите на трипартитното претседателство и високиот претставник Валентин Инзко.
 *** 
 Српскиот министер за одбрана, Драган Шутановац, и неговиот либиски колега, Абу-Бакр Јунис Јабер, во средата (23-ти јуни) потпишаа договор за воена и техничка соработка. По церемонијата во Триполи, Шутановац рече дека двете земји имаат одлични можности за развој на соработката, додавајќи дека договорот го одбележува почетокот на една нова ера во односите. Јабер го пофали договорот како потврда за добрите билатерални врски. Договорот предвидува соработка во обновувањето на воените болници во Либија и размена на експерти.
*** 
Британскиот државен министер за Европа, Давид Лидингтон, на 22-ри јуни ги охрабри македонските власти да го решат спорот за името со Грција што е можно поскоро. Лидингтон ја искажа поддршката на Лондон за кандидатурата на Скопје за пристапување во ЕУ и препорача да се продолжи со спроведувањето на потребните реформи во судството, јавната администрација и борбата против корупцијата. За време на престојот во Скопје, Лидингон, исто така, се состана со премиерот Никола Груевски. 
 (Разни извори -- 22/06/10-29/06/10)  
