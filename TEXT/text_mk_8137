30/09/2011
(ББС, Ројтерс, СНН, ВОА, Вашингтон пост -- 30/09/11)
Американскиот свештеник Анвар ал Авлаки беше убиен во петок изутрина (30-ти септември), при напад со беспилотно летало во северен Јемен, испланиран од страна на американската Централна разузнавачка агенција, според јеменското Министерство за одбрана. Американскиот претседател Барак Обама во април 2010 година го овласти барањето да се нападне Авлаки.
Авлаки, кој е наводно водач на Ал каеда во Арапскиот полуостров (АКАП), беше убиен од страна на САД и Јемен заради сомневањата за неговата улога во терористичките напади -- вклучително и обидот за бомбашки напад на американски авион во Детроит на Божиќ 2009 година и убиствата на 13 луѓе во Форт Худ, Тексас, еден месец порано.
Во нападот на американското беспилотно летало беше убиен и Самир Кан, американски државјанин со пакистанско потекло, специјалист за компјутерско програмирање, објави министерството. Идентитетите на двајцата други убиени во нападот не се потврдени. 
Смртта на Авлаки претставува резултат на „големата разузнавачка операција и соработка меѓу пријателите и браќата“, изјави за новинарите портпаролот на јеменската влада, Абдо ал Јунди.
Американската влада го окарактеризира Авлаки како „глобален терорист“ минатата година, според Ројтерс. Тој беше цел на повеќе од еден обид за атентат поради улогата што ја имаше во радикализацијата на муслиманите кои говорат англиски и неговата наводна улога во заговорите за напади на американски цели.
Авлаки, кој е роден во Њу Мексико, беше имам во џамиите во Калифорнија и предградието на Вашингтон ДС, пред да замине за Јемен во 2002 година. Тој беше еден од главните стожери на појавувањата на терористичките групи во социјалните мрежи.
Со блог, Фејсбук страница и бројни видеа на Јутјуб, тој сé повеќе се сметаше од страна на американскиот Национален совет за безбедност за еден од најопасните водачи на Ал каеда. 
Онлајн списанието Инспајар за кое се смета дека го изработуваат членовите на Ал каеда во АКАП, вети во своето последно издание дека ќе биде објавен натпис наводно напишан од Авлаки под наслов „Напаѓање на населението во земјите што се во војна со муслиманите“. 
Обама рече дека смртта на Авлаки претставува „голем удар“ за еден од најактивните ограноци на Ал каеда.
„Смртта на Авлаки претставува уште една важна пресвртница во рамките на пошироките напори за поразување на Ал каеда и нејзините ограноци ... Тоа е уште еден доказ дека Ал каеда и нејзините ограноци нема да најдат засолниште никаде во светот“, рече Обама на церемонијата во петокот, во чест на началникот на Здружениот генералштаб во заминување.
Сепак, операцијата покрена прашања за улогата на јеменскиот претседател Али Абдула Салех, кој одби да ја предаде власта и покрај протестите против неговиот режим. Некои водачи на протестите велат дека приоритетот на САД и Саудиска Арабија во борбата против Ал каеда го пренасочи дипломатскиот притисок потребен за присилување на претседателот да си замине од власта.
