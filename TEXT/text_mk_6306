19/07/2011
Мухамет Брајшори за Southeast European Times во Приштина -- 19.07.11
Во понеделникот (18-ти јули) официјалните претставници на УНМИК й рекоа на албанската сопственичка на имот Себахате Селачи, која гради куќа во босанскаta населба во северниот дел од етички поделениот град Митровица, дека мора да престане со изградба на нејзиниот дом додека не добие дозвола од северната канцеларија на мисијата.
Неколку соседи на Селачи се собраа пред нејзината куќа, само неколку чекори од источниот мост над реката Ибар. Хасан Мифтари вели дека тој и другите албански соседи нема да дозволат куќата да биде уништена.
„Имаме свои институции каде што аплицираме за градежни дозволи, но тие (УНМИК) сакаат да одиме во паралелните структури и да аплицираме за градежни дозволи, но ние никогаш нема да го сториме тоа, ниту ќе дозволиме уништување на куќата на [Селачи]“, рече Мифтари за SETimes. 
Соседите рекоа за SETimes дека паралелните структури -- кои Приштина и земјите што го признаа Косово ги сметаат за нелегални -- издадоа дозвола за голема зграда која е финансирана од српската влада. 
„Ако владата не нé заштитува нас и нашите куќи и не ја отстрани оваа зграда која е нелегална и не е наша, ние ќе ја уништиме и ќе се заштитиме себеси и имотот бидејќи живееме тука“, рече Мифтари за SETimes. 
Селачи рече за Косовапрес дека аплицирала за градежна дозвола во Митровица (јужна) и нема да оди во паралелните структури за дозвола. 
„Ја градам мојата куќа на мој сопствен имот и нема да дозволам УНМИК да ја уништи, кој работи за паралелните структури.“ 
Таа рече дека била известена со одлука напишана на српски јазик -- иако секоја регулативна одлука на УНМИК мора да биде напишана на албански, српски и англиски јазик. Самото тоа, вели таа, го покажува фактот дека паралелните структури стојат зад ова. 
Аналитичарите, како што е локалниот новинар Аднан Ибрахими, ја доведуваат во прашање неутралноста на УНМИК кога станува збор за Митровица.
„Нивната политика повеќе не е јасна и регионалната канцеларија не работи во согласност со нејзината централа во Приштина. Регионалната канцеларија е толку политизирана што не може да работи неутрално таму, поради што тие многупати употребуваат двојни стандарди кон Албанците“, рече тој за SETimes. 
Драган Крстиќ, српски новинар во северна Митровица, рече за SETimes дека мора да им биде јасно на општините дека Приштина нема право да издава документи и дозволи кои се однесуваат на северно Косово. Реакцијата на албанската заедница, вели тој, е претерана за да се испровоцира конфликт.
„За Србите, секоја одлука донесена од албанските власти не е валидна, а истото важи и за градежната дозвола. УНМИК ја спроведува резолуцијата 1244 и Албанците што живеат на север треба да сфатат дека само документите издадени од општината на север се валидни таму“, рече Крстиќ за SETimes. 
