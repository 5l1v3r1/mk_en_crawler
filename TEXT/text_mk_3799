20/08/2007
Од Ајхан Шимшек за Southeast European Times во Анкара -- 20/08/07
Зајакната од својата убедлива победа на изборите на 22-ри јули, владејачката Партија на правдата и развојот (АКП) одлучи повторно да го номинира министерот за надворешни работи Абдула Ѓул за претседател. 
Парламентот ќе одржи најмногу четири седници за гласање, на кои треба да се избере следниот шеф на државата, при што првиот круг е закажан за в понеделник (20-ти август). Голем број аналитичари очекуваат Ѓул да победи на третиот круг, на 28-ми август. Во тој круг, на кандидатот му треба само просто мнозинство -- 276 гласови -- за да биде избран. 
Турската Партија на националистичкото движење (МХП) предложи свој кандидат, поранешниот министер за одбрана Сабатин Чакмакоглу, а помалата левичарска партија ДСП го номинираше Тајфун Ичли. Со оглед на тоа што овие партии учествуваат, потребниот кворум, најверојатно, ќе биде исполнет дури и ако најголемата опозициска Републиканска народна партија (ЦХП) го бојкотира гласањето. 
ЦХП успешно го спречи претходниот обид за избор на Ѓул во април. Неговата кандидатура ја предизвика најсериозната политичка криза во Турција во изминатава деценија, при што стотици илјадници луѓе демонстрираа во големите градови во знак на поддршка на секуларизмот. Војската, исто така, се вмеша, предупредувајќи дека ќе ја брани секуларната држава по секоја цена. 
Но, минатата недела, војската се воздржа од какви било големи нови коментари за кандидатурата на Ѓул. 
„Сé e кажано“ на оваа тема, им рече началникот на Генералштабот Јашар Бујуканит на новинарите. „Нема да зборувам. Кога зборувам погрешно сум разбиран“, рече тој. Некои посочуваат дека изјавите на војската посочуваат на можен државен удар како бумеранг во изборите, што ќе доведе до поголема поддршка за АКП. 
Запрашан дали воените претставници ќе одбијат да присуствуваат на настаните во претседателската палата Чанкаја, бидејќи сопругата на Ѓул носи исламска шамија за глава, Бујуканит рече „ние не сакаме да се расправаме со никого“. 
Сепак, додаде тој „имаме принципи на кои сме приврзани“. 
Внимателно избраните зборови на Бујуканит се чини дека го одразуваа пристапот „чекај и ќе видиш“. Во 1997 година војската ја истера претходната, исламски ориентирана влада во која Ѓул беше државен министер и портпарол.
„Јасно е дека наредните денови ќе бидат многу тешни за односите помеѓу новиот претседател и војската“, рече Седат Ерган, главен уредник на весникот Mилијет за СНН Турк. Според турскиот устав, претседателот е врховен командант на армијата. 
Иако АКП, наследник на сега веќе забранетата Партија на благосостојбата, има корени во политичкиот ислам, нејзините водачи велат дека се посветени на секуларизмот и демократијата. Ѓул минатата недела се обиде да ги разувери критичарите додека ја објавуваше својата втора кандидатура за претседател, ветувајќи дека заштитата на секуларизмот е еден од неговите водечки принципи. 
