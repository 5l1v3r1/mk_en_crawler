26/09/2007
САРАЕВО, Босна и Херцеговина (БиХ) -- Димитрис Куркулас, шеф на делегацијата на Европската комисија во БиХ, во вторникот (25-ти септември) предупреди дека со одложување на потпишувањето на Договорот за стабилизација и асоцијација со ЕУ, БиХ, всушност, си наметнува санкции самата на себе. Куркулас се состана со претседателот на Република Српска (РС) Милан Јелиќ, на разговори околу напредокот во преговорите за полициските реформи, при што повика на усвојување на договор пред крајот на месецов. Јелиќ рече дека се надева оти ќе има договор во текот на следната недела.
Сепак, подоцна истиот ден претставниците на српските партии, наводно, повторно ги потврдиле позициите на РС за сите клучни прашања. Разговорите се одолговлекуваат веќе две години.
Во другите вести, делегација претставници на Парламентарното собрание на Советот на Европа (ПАЦЕ) во вторникот го посети Сараево и рече дека БиХ постигнала само минимален напредок во спроведувањето на постпристапните обврски кон Советот на Европа. Мониторинг тимот на ПАЦЕ се состана со високиот претставник Мирослав Лајчак и се согласи дека БиХ мора да се фокусира на финализирањето на процесот на полициските реформи, за да постигне напредок во својата кандидатура за интеграција во ЕУ.
Исто така во вторникот, Лајчак се состана со Алмир Џуво, генерален директор на Агенцијата за разузнавање и безбедност на БиХ. Лајчак побара поефикасни стратегии за борба против криминалот, велејќи дека „Корупцијата, организираниот криминал и воените злосторници и понатаму ја поткопуваат структурата на општеството“. (Дневни аваз, Независне новине - 26/09/07; РТРС, ПБС, Фена, АФП, веб-страница на ОХР - 25/09/07)
