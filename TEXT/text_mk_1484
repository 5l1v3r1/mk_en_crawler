06/11/2009
Градот Белград и шпанското претпријатие ЦАФ во вторникот (3-ти ноември) потпишаа договор за 30 нови трамваи. Нивната цена изнесува околу 81 милиони евра, и тие ќе бидат испорачани во текот на следните три години.
*** 
Новата електроцентрала во Валона ќе почне со производство на струја овој месец, објави во саботата (31-ви октомври) албанското Министерство за енергија. Министерот за економија Дритан Прифти рече дека само „најнова технологија се користи за централата, што го минимизира загадувањето“.
*** 
На Косовo му треба развојна стратегија за неговата економија, според учесниците на косовската бизнис недела, која почна во понеделникот (2-ри ноември). Тие додадоа дека на локалните производители им треба поддршка и промоција, со цел да загарантираат стабилен извоз, како и дека владата мора да стори повеќе за да ги охрабри соседните земји да ги елиминираат трговските бариери.
*** 
Загреб беше домаќин на традиционалните бизнис состаноци наречени Нордиски денови 2009, од понеделникот (2-ри ноември) до средата. На настанот учествуваа претставници на претпријатија и организации од Данска, Финска, Исланд, Норвешка, Шведска, Хрватскa и Југоисточна Европа. Нордиски денови 2009 се фокусираше на зелените технологии и одржливиот развој. 
*** 
Европската комисија предложи доделување заем во висина од 100 милиони евра како макроекономска помош за Босна и Херцеговинa (БиХ). Помошта ќе биде надополнување на програмата за приспособување во висина од 1,2 милијарди евра, за која беше постигната согласност меѓу босанските власти и ММФ. Финансирањето ќе зависи од способноста на БиХ да ги исполни реформите предложени од Фондот. 
*** 
Светската недела на претприемништвото ќе се одржи во Maкедонијa во средината на ноември. Настанот го организира по втор пат Агенцијата за промоција на претприемништвото. Повеќе од 30 организации ќе се обидат да ги охрабрат луѓето да започнат свој сопствен бизнис.
*** 
 Романците cе грижат повеќе за тоа како изгледаат нивните банкарски картички отколку за тоа колку се безбедни, рече Дениса Матееску, шеф на Мастеркард Европа Романија во средата (4-ти ноември). Според Матееску, која го претстави месечното истражување на операторот со банкарски картички, пазарот на банкарски картички во земјата има голем потенцијал, при што само половина од населението во земјата ги користи.
 (Разни извори – 30/10/09-06/11/09)  
