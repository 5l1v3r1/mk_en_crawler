01/09/2004
ПРАГА, Чешка -- Турција треба да добие покана за почеток на разговорите за пристапување со ЕУ, изјави британскиот министер за надворешни работи Џек Строу за време на посетата на Чешка во вторникот (31-ви август). Тој ги повика скептиците да ги земат предвид „стратешките импликации“ од непримањето на земјата во Европа. „Турција е земја на европска нација и дел од европската историја. Таа има право како членка на Советот на Европа и на НАТО да поднесе барање за членство во ЕУ“, рече Строу. 
Во меѓувреме, комесарот на ЕУ за проширување, Гинтер Верхојген, во вторникот изјави дека разговорите за пристапување со Турција треба да започнат во јуни 2005 година. Се очекува водачите на ЕУ на самитот во декември да донесат одлука за евентуално започнување на разговорите. Одлуката претежно ќе се базира на извештајот на Европската комисија, кој ќе биде објавен следниот месец. 
Во другите вести од вторникот, Анкара објави дека 11 членови на сепаратистичката Курдистанска работничка партија, сега преименувана во КОНГРА-ГЕЛ, биле убиени за време на тридневните судири со безбедносните сили. Исто така, двајца војници загинаа во борбите во близина на ирачката граница. (AП - 01/09/04; AФП, ББС, ЕУ Обсервер, АФП, НТВ - 31/08/04) 
