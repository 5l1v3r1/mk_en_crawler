09/03/2007
(Вашингтон тајмс, Блиц, ДПА - 09/03/07; AП, Ројтерс, ДПА, АКИ, УПИ, Бета, Б92, НАTO - 08/03/07)
Генералниот секретар на НАТО, Јап де Хоп Шефер, во четвртокот (8-ми март) ја повика Србија да ги исполни своите обврски кон Меѓународниот кривичен трибунал за поранешна Југославија (МКТЈ). Тоа е клучен услов за евроатланската интеграција на земјата, истакна тој за време на разговорите со високи српски претставници. 
За време на својот самит во Рига во ноември минатата година, Алијансата ја покани Србија да се приклучи на програмата Партнерство за мир (ПзМ). И покрај тоа што овој потег се смета за чекор напред кон полноправното членство во пактот од 26 нации, Србија сепак мора да го исполни барањето за апсење на обвинетите за воени злосторства, рече Де Хоп Шефер.
„Ние не заборавивме на тоа“, АП ја цитираше изјавата на шефот на НАТО по неговиот состанок со министерот за надворешни работи Вук Драшковиќ. „Тоа е мојата главна порака.“
МКТЈ бара да бидат предадени шестмината обвинети за воени злосторства. На врвот на листата е поранешниот воен командант на босанските Срби, Ратко Младиќ, кој според широкото мислење се крие во Србија и воениот водач на босанските Срби, Радован Караџиќ. 
Двајцата се соочуваат со обвиненија за геноцид за нивната наводна улога во масакрот во Сребреница во 1995 година и 43-месечната опсада на Сараево. Де Хоп Шефер рече дека предавањето на бегалците обвинети за воени злосторства и понатаму е „исклучитечно важен елемент“ за НАТО. „Позицијата на сојузниците е дека што е можно побргу, уште денес наместо утре, оние кои се обвинети за различни злосторства треба да бидат во Трибуналот“, рече тој. 
Друго прашање за кое разговараше шефот на НАТО со српските официјални претставници, меѓу кои и со претседателот Борис Тадиќ и премиерот во заминување, Воислав Коштуница, беше процесот на одредување на идниот статус на Косово. Неговата посета на Белград се случи два дена пред последниот круг разговори, на високо ниво, кои ги водат ОН за ова прашање, во сабота во Виена. 
Тадиќ и Коштуница ќе ја водат српската делегација, која ќе го вклучува и Драшковиќ и членовите на српскиот преговарачки тим за разговорите во врска со статусот. 
Де Хоп Шефер изрази надеж дека состанокот в сабота ќе биде „позитивен“ и ќе го отвори патот за резолуцијата на Советот за безбедност за конечниот статус на Косово. Тој вети дека силите на КФОР од 16.000 припадници и понатаму ќе ја гарантираат безбедноста за сите во покраината. 
„Можам да ве уверам дека војниците на НАТО ... ќе останат во Косово во иднина за да сторат сé што е потребно и да го заштитат секој и кој било граѓанин“, изјави тој за новинарите во Белград. „НАТО нема да се откаже од својата одговорност.“ 
