20/01/2006
(Разни извори – 13/01/06 - 20/01/06)
Висок официјален претставник на рускиот „Лукоил“ рече дека претпријатието планира да се обиде да ја добие контролата на српското државно претпријатие „Нафтена индустрија Србије“ (НИС). НИС е монополски оператор во српскиот нафтен сектор, со учество на пазарот од 72 отсто и годишна продажба во висина од 1,8 милијарди евра. Лукоил веќе поседува 79,5 отсто од акциите во Беопетрол, кој управува со околу 200 бензиски пумпи и контролира околу 20 отсто од пазарот на гориво во Србија. 
*** 
Мисијата на ММФ, предводена од Ханс Фликенсчајлд, пристигна во Софијa за прегледот на двегодишниот подготвителен договор со владата. Според Фликенсчајлд главните точки на агендата се: фискалната политика и ограничувањето на потрошувачките кредити. Фондот ќе инсистира да се утврди суфицит од 3 отсто од БДП во владиниот буџет за оваа година , потврди тој. Одборот на ММФ го одобри стенд-бај аранжманот за Бугарија во висина од 50,7 милиони американски долари во август 2004 година. 
 *** 
Едно од словенечките водечки претпријатија за малопродажба, Енгротуш, планира да инвестира 61 милиони евра за отворање на 23 супермаркети во Maкедонијa. Според директорот на претпријатието, Александар Светелсек, првата продавница ќе биде отворена на крајот од оваа година. 
 *** 
Ревизорите во Република Српска (РС) утврдија дека загубите на рафинеријата во Босански Брод во периодот 2000-2004 година изнесуваат вкупно 142,4 милиони евра -- значително повеќе отколку 128,5-те милиони евра пријавени од страна на менаџментот на претпријатието. Ревизорите рекоа дека лошите финансиски резултати се делумно резултат на потпишувањето на неколку штетни договори од страна на менаџментот. Владата на РС моментно бара стратешки партнер за формирање на заедничко претпријатие со Босански Брод. 
*** 
Започна изградбата на новиот 400-киловатен далновод од македонската станица во Штип до станицата Червена могила во Бугарија, објави бугарското Државно претпријатие за електрична енергија (НЕЦ). За работите околу изградбата е задолжено германското претпријатие SAG Energieversorgungslosungen и истите треба да завршат во рок од 18 месеци. 
*** 
Стапката на невработеност во Бугарија се зголеми за 0,37 процентни поени за период од еден месец, и достигна 10,73 отсто во декември 2005 година, според владините податоци. Зголемувањето се припишува, главно, на сезонските фактори. Стапката се намали за 1,43 процентни поени во декември, во споредба со истиот период минатата година. 
*** 
Растот на БДП во Романија во текот на 2005 година изнесуваше 4,2 отсто - 4,5 отсто наспрема 8,3 отсто во 2004 година, објави државниот министер Георге Погеа. Цифрите се пониски од владините проекции од 5,5 до 5,7 отсто -- што се должи на временските услови и последиците од поплавите, рече Погеа. 
