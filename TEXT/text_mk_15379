27/04/2006
ХАГ, Холандија -- Антон Никифоров, портпарол на главната обвинителка на ОН, во средата (26-ти април) ја потсети Србија дека меѓународната заедница очекува Ратко Младиќ да биде уапсен до крајот на април. Тој ги негираше обвинувањата во медиумите дека Белград добил уште едно продолжување на рокот. ЕУ предупреди дека ќе ги прекине преговорите за Договорот за стабилизација и асоцијација со Србија и Црна Гора ако земјата не го оствари своето ветување за апсење на генералот од босанските Срби, кој се наоѓа во бегство. Сепак, Унијата го одложи рокот до крајот на март по ветувањата на српскиот премиер Воислав Коштуница дека набргу ќе следи апсење на Младиќ. 
Во средата во Белград, министерот за одбрана на Србија и Црна Гора, Зоран Станковиќ, рече дека Младиќ не го штити војската и дека неговото министерство ги исполнило сите барања на Трибуналот за архивски информации. (Блиц - 27/04/06; Ројтерс, Танјуг - 26/04/06)
