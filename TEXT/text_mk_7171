16/03/2012
Мишко Талески за Southeast European Times во Скопје -- 16.03.12
Maкедонските власти започнаа дијалог за пристапувањето во ЕУ во четвртокот (15-ти март), додека најлошиот етнички конфликт во земјата во последиве 11 години, почна да стивнува. 
Непознато е дали тензиите меѓу етничките Македонци и Албанци, во кој беа уапсени најмалку 30 лица, ќе бидат опфатени во разговорите со Унијата. Но, поранешниот министер за надворешни работи Слободан Чашуле изјави за SETimes дека според него македонската јавност и меѓународната заедница ќе препознаат оти инцидентите се дејства на екстремистите, и не ја претставуваат Македонија во целина.
„Симулираните инциденти нема да имаат апсолутно никакво влијание врз престојниот самит на НАТО во Чикаго, бидејќи сите сега препознаваат оти истите имаат позадина која светот ја отфрла како средство за решавање на проблемите“, рече Чашуле.
Тепачки се случија првенствено во Скопје и во Тетово. Инцидентите започнаа откако полицаец кој не бил на должност, етнички Македонец, уби двајца етнички Албанци поради расправија за паркинг-место во Гостивар.
Групи млади Албанци се одмаздија напаѓајќи Македонци во автобуси и на автобуски станици, разгорувајќи го кругот на насилство. Безбедноста во неколку градови беше зголемена за да се разоружаат заскитаните групи кои носеа метални шипки, безбол палки и ножеви.
Неколку фудбалски натпревари беа одложени на неопределено време откако навивачите на македонскиот шампион Шкендија од Тетово нападнаа група ученици во неделата и избодеа полицаец, како што објавија медиумите.
„Министерството за внатрешни работи продолжува да презема превентивни мерки и го зголеми своето присуство на теренот, главно во автобусите и околу автобуските станици“, рече за SETimes портпаролот Иво Котевски.
Тепачките ја поттикнаа изјавата на ЕУ, во која се предупредува за „емоционалните последици“ од континуираните немири.
Аналитичарите тврдат дека има две причини за тепачките -- политичките партии што сакаат да се вратат на власт ги злоупотребуваат инцидентите за националистички цели; и од странските безбедносни служби, кои се обидуваат да ја дестабилизираат Македонија, пред самитот на НАТО во Чикаго овој мај.
„Не може да има повторување на конфликтот од 2001 година бидејќи албанското малцинство е сега интегрирано во македонското општество“, рече за SETimes професорката на Универзитетот Св.Кирил и Методиј и политички аналитичар, Снежана Ванковска.
Еден од водечките македонски аналитичари на безбедноста, Петар Шкрбина, изјави за SETimes дека последните настани се резултат на тоа што Албанците се охрабрени да го изменат уставниот поредок на Македонија.
„Првата фаза беше буџетската редистибуција според етничката припадност, а втората ќе биде федерализацијата на земјата долж етничките граници, кои се прецртани. Затоа беше обидот за фалсификување на пописот со оглед на бројките што им недостасуваат, како и обидот за решавање на проблемите не преку граѓанските институции, туку преку владеењето на толпата“, рече Шкрбина. 
Граѓаните велат дека се плашат, но исто така и дека веруваат во меѓуетничкиот соживот, кој се градеше со години во Македонија.
„Очигледно е дека инцидентите беа обид да се расипе етничкиот соживот и да се дестабилизира земјата со злоупотребата на младите луѓе. Како народи, Македонците и Албанците никогаш не се судирале претходно и никогаш нема да го прават тоа во иднина. Тепачките, во време кога правата и слободите на малцинставата се унапредени, ќе создадат повеќе од преседан со безбедносни последици, не само за Македонија“, рече за SETimes скопјанецот Јован Трајановски (53).
Водачите на владејачката партија ДУИ се обидоа да ја смират ситуацијата.
„Македонија има долга традиција на етничка толеранција и мирен соживот, кои траат со векови наназад. Ние ќе изградиме добра иднина за сите граѓани врз основа на овој принцип, а не врз основа на криминалните дејства на мала група поединци“, рече вицепремиерот Муса Џафери.
