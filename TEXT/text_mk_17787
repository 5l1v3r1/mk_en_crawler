23/03/2007
САРАЕВО, Босна и Херцеговина (БиХ) -- И покрај предупредувањата од страна на Канцеларијата на високиот претставник (ОХР) дека процесот на проверка на кандидатите сé уште не е завршен, Претставничкиот дом на Федерацијата на БиХ (ФБиХ) во четвртокот (22-ри март) ја избра новата влада на ентитетот. Владејачката коалиција ја вклучува Партијата за демократска акција (СДА), Партијата за БиХ, Хрватската демократска заедница БиХ и Хрватската демократска заедница 1990. Неџад Бранковиќ од СДА, поранешен министер за транспорт и комуникации на ФБиХ, беше избран за премиер.
Во другите вести од четвртокот, полицијата на БиХ ги уапси Нисвет Гасал и Мусајб Кукавица, поранешни функционери на босанските муслимани од времето на војната, обвинети за злосторства врз Хрватите за време на конфликтот во земјата од 1992 до 1995 година. Ова беше прво вакво апсење поврзано со злосторствата врз Хрватите. (Дневни аваз, Независне новине - 23/03/07; РТРС, Фена, ПБС, веб-страница на ОХР, Ројтерс - 22/03/07) 
