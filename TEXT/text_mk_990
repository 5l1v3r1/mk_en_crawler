26/09/2007
Српскиот тенисер Новак Ѓоковиќ го победи Австралијанецот Крис Гучионе со 6:3, 7:6 и 7:6, на натпреварот од Девис купот во неделата (23-ти септември) во Белград. Ѓоковиќ -- кој е рангиран на третото место во светот -- му даде на српскиот тим предност од 3:1, така што Србија сега ќе игра на натпреварот од Светската група за првпат од 1991 година. Околу 20.000 гледачи присуствуваа на натпреварот на белградска Арена -- трета по големина публика во 108-годишната историја на Девис купот. 
*** 
Филмот „Приказна за тоа како“ за јужноафриканската банда „Црно срце“ ја освои главната награда на „Аниманима 2007“. 23 земји учествуваа на фестивалот, кој заврши во саботата (22-ри септември) во Чачак, Србијa.
*** 
„Денови на европското наследство 2007“ беше отворен во Ѓаково, Косовo, со изложбата на фотографии на најголемите градови во Косово -- Ѓаково, Пеќ, Призрен, Митровица и Приштина. Иницијативата има за цел да се покаже европскиот идентитет на Косово. 
*** 
Тим бугарски aрхеолози го откри замокот на бугарскиот крал Иван Александар, за време на ископувањата на местото на античката населба Перперикон. Замокот има ѕидови долги 7 метри и уникатен резиденцијален дел што датира од римскиот период. 
 *** 
Меѓународниот натпревар во скокови со коњ „Септемвриски куп-Скопје 2007“ се одржа во Maкедонијa изминатиов викенд. Бугаринот Иван Кисјов и неговиот коњ Голдстајн победија во дисциплината на пречки од еден метар во саботата (22-ри септември). Неговиот земјак, Петар Марчев, победи во дисциплините со пречки од 1,10 метри и 1,30 метри со неговиот коњ Есперо.
*** 
Концерт во чест на грчката oперска пејачка Марија Калас се одржа во вторникот (25-ти септември) во Акрополисот. Концертот, со кој беше одбележана 30-годишнината од смртта на Калас, вклучуваше изведби на дела од Моцарт, Берлиоз, Росини и други композитори. Приходите од настанот ќе бидат искористени за формирање академија за лирски уметности.
*** 
Романската фудбалска легенда Георге Хаги ја напушти тренерската позиција во фудбалскиот тим Стеуа Букурешт, по серија скромни резултати во Лигата на шампионите. Хаги беше назначен за тренер на популарниот фудбалски тим во текот на летото.
*** 
Дваесет и петтиот Фестивал на научна фантастика беше отворен во вторникот (25-ти септември) во Загреб. На настанот, кој става акцент на експерименталните филмови, ќе бидат прикажани филмови од 62 земји. 
(Разни извори -- 19/09/07-26/09/07) 
