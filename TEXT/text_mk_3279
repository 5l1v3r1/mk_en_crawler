23/11/2006
(Катимерини - 23/11/06; РИА Новости, АНА-МПА, Страфор, Новинска агенција Фокус, Макфакс - 22/11/06; Balkan Insight - 16/11/06; Дневник - 05/11/06; AП - 03/11/06; Дау Џонс, AФП - 04/09/06)
Грчкиот и рускиот министер за надворешни работи во средата (22-ри ноември) изразија надеж дека долгоодложуваниот проект за нафтоводот кој треба да пренесува руска нафта до Грција, преку Бугарија, официјално ќе добие зелено светло до крајот на годинава. 
„Експертите ги привршуваат нацрт-документите ... и ние очекуваме потпишувањето да се случи пред крајот на годинава“, рече рускиот министер за надворешни работи, Сергеј Лавров, по неговиот состанок со грчката колешка, Дора Бакојани. 
Согласувајќи се со него, Бакојани рече дека „постои политичка волја кај сите вклучени страни и јас сум во пријатна позиција да кажам дека се движиме по правиот пат“. 
Нафтоводот долг 285 километри треба да пренесува касписка сурова нафта од бугарското пристаниште Бургас, на Црното Море, до грчкото егејско крајбрежје. Нафтата ќе се полни во руското пристаниште Новоросиск и ќе биде пренесувано преку Црното Море до Бургас, каде што Бугарија ќе изгради складиште со капацитет од 50 милиони тони. Потоа, истата ќе биде пренесувана до Александрополис, од каде ќе оди за Западна Европа и САД. 
Тоа ќе й овозможи на Русија да го избегне преполниот турски Босфорски теснец, каде што нафтените танкери заглавуваат со денови и ќе го направи рускиот дотур на нафта побрз, побезбеден и поевтин.
По повеќе од 13 години разговори за проектот, водачите од Бугарија, Грција и Русија, на почетокот од септември постигнаа согласност за забрзување на подготовките, за да може трилатералниот договор да биде потпишан до крајот на 2006 година. 
Една од главните пречки што го оневозможуваше потпишувањето на договорот претходно беше спорот околу поделбата на уделот на трите земји во проектот. На крајот од минатиот месец беше потпишан договор, според кој руските „Роснефт“, „Транснефт“ и „Газпром“ ќе поседуваат заеднички 51 отсто од нафтоводот, додека Бугарија и Грција ќе поседуваат по 24,5 отсто од акциите.
Нафтоводот Бургас-Александрополис е еден од неколкуте проекти за кои се разговара како алтернатива за пренесувањето на касписката нафта преку Босфорот. Конкурентен проект, во кој исто така учествува Бугарија, е проектот АМБО, кој треба да пренесува нафта од каспискиот регион до Бургас и потоа низ Македонија до албанското медитеранско пристаниште Валона. Има уште еден предлог за нафтовод кој би пренесувал нафта од Констанца во Романија, преку српската рафинерија за нафта во Панчево и Омишаљ во Хрватска, до јадранскиот нафтен терминал Трст во Италија. 
