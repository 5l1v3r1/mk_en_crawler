02/06/2009
Од Марина Стојановска за Southeast European Times во Скопје и Блерта Фониќи во Приштина -- 02/06/09
Партнерите во македонската владејачка коалиција, ВМРО-ДПМНЕ и претежно албанската Демократска унија за интеграција (ДУИ), ги негираа тврдењата на германска новинска агенција дека коалицијата е во криза. Причината за ова, според ДПА, е одлуката на косовскиот претседател Фатмир Сејдиу да ја откаже закажаната посета минатиот четврток (28-ми мај). 
Сејдиу беше поканет од својот македонски колега, Ѓорге Иванов, на 13-ти мај, но откажа во последен момент велејќи дека посетата е променета од „официјална“ во „работна“, што не вклучува државни почести. 
Албанските опозициски партии во Македонија го окарактеризираа ова како „понижување“ со „катастофални димензии“. 
Некои, како пратеникот на Нова демократија Сулејман Рушити, рекоа дека „тактизирањето“ ги попречува „добрососедските односи“, но се надева дека „сé уште има можност да се поправи грешката“.
Наоѓајќи се целосно на средината од српско-косовскиот судир, македонската влада издаде соопштение со цел да ја смири ситуацијата. „Македонија е првата држава која имаше разбирање за планот на Ахтисари ... кој резултираше ... со признавање на независноста на Косово.“ 
Во соопштението се потврдува дека Косово е пријател и партнер и се изразува желба за средба со Сејдиу. Сепак, владиниот портпарол Мартин Мартиновски индиректно го откри незадоволството на Македонија минатата недела во врска со одбележувањето на границата со Косово -- клучен елемент за гарантирање на стабилноста на Македонија. Според Скопје, Косово ги одолговлекува работите во врска со ова прашање.
Водачот на ДУИ, Али Ахмети, помогна во напорите велејќи „во интерес на двете држави е ... да се следи примерот што го практикувавме досега“. Тој додаде дека се надева оти „ќе преовлада добрата волја кај двајцата претседатели, за да можат да најдат сила за соработка во интерес на граѓаните на двете држави“. Ахмети, исто така, негираше дека ДУИ ќе ја напушти владата, но ја повика Македонија да воспостави дипломатски односи со Косово.
Иванов издаде соопштение, жалејќи поради одлуката на Сејдиу. „Односите меѓу Македонија и Косово имаат голем потенцијал и ќе се интензивираат и продлабочат во блиска иднина“. Иванов ги предупреди водачите на балканските земји, велејќи дека тие „имаат голема одговорност да ги надминат сите недоразбирања или наследена недоверба и да осигурат просперитетна иднина“. 
Реакцијата на Косово беше неподелена, при што се поздравува одлуката на Сејдиу како најдобрата што тој ја донесол откако станал претседател. Заменик-претседателот на Демократската лига за Косово, Екрем Криезиу, рече дека одлуката на Сејдиу „покажува дека тоа [Косовo] е држава како сите други“. Ахмет Исуфи од косовската Алијанса за иднината додаде „имаме држава и ќе играме како држава“.
Косовскиот печат пишуваше и за уште еден македонски дипломатски гаф; Сејдиу не беше поканет на инаугурацијата на Иванов минатиот месец.
Реакцијата на македонскиот премиер Никола Груевски беше забележително поинаква. „Добро би било да се фокусираме на добрососедските односи“, рече тој. „Постигнувањето политички поени дома, на сметка на добрососедските односи, нема да го води регионов во вистинската насока.“
Груевски ги повика сите претседатели и премиер во регионот да се однесуваат фер и одговорно, додека српските и косовските медиуми шпекулираат дали Македонија ќе го повлече своето признавање.
