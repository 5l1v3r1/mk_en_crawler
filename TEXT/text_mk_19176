31/08/2007
СКОПЈЕ, Македонија -- Владата во четвртокот (30-ти август) ги достави своите предлог-амандмани на изборниот законик до парламентот. Истите предвидуваат зголемување на местата во парламентот од 120 на 133, за подобро хармонизирање на законите со оние на ЕУ. Помеѓу другите одредби, дополнителните места ќе й припаднат на македонската дијаспора која живее во трите најголеми изборни единици надвор од земјата -- Северна и Јужна Америка, Европа и Африка, и Австралија и Азија. Правилата ќе важат само за претседателските и парламентарните избори. 
Во соседно Косово во четвртокот, шефот на УНМИК, Јоаким Рикер, издаде директива со која се регулира спроведувањето на локалните и парламентарните избори оваа есен. Делумно, истата одредува праг за влез во парламентот од 5 отсто, што ќе важи само за албанските партии. (МИА, Макфакс, МРТ, Фокус - 30/08/07) 
