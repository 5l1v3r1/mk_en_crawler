08/11/2011
Светла Димитрова за Southeast European Times во Софија -- 08.11.11
Како и на други места во Европа, поголем дел од Бугарките претпочитаат да работат како вработени во приватно или јавни претпријатие, или државна институција, отколку да водат свој сопствен бизнис. Како резултат на тоа, скоро две третини од сите сопственици на мали и средни претпријатија (СМЕ) се мажи. 
Со 36-те отсто во 2009 година, уделот на претприемачки во оваа балканска држава веќе беше над актуелниот просек на ЕУ од 30 отсто, покажува последниот извештај на бугарската Агенција за промовирање на мали и средни претпријатија. Претпријатијата кои ги водат се главно во услужниот (49 отсто) и трговскиот (40 отсто) сектор, при што оние кои работат во производствената и градежната област, сочинуваат 10, односно 1 отсто. 
Процентот на претприемачки кои имаат универзитетска диплома и говорат најмалку еден странски јазик е значително повисок од оној меѓу мажите, се истакнува во студијата на агенцијата.
Некои можеби се принудени да основаат сопствени претпријатија поради тоа што ја изгубиле работата или немаат алтернативна можност за вработување.
Но, за други, како електроинженерот Лили Алаѓем и архитектот Бојка Битанова, тоа било личен избор што секоја од нив го направила на почетокот од 1990-тите, кога го доживеале врвот на својата успешна професионална кариера во градежниот сектор. 
Двете биле водени од слични мотиви кога ги отвориле своите проектантски бироа во Софија за време на првичната фаза од транзицијата на Бугарија во пазарна економија, и покрај тешкотиите низ кои земјата поминуваше во тоа време.
„Бев сигурна во моите професионални способности и сакав да им покажам на сите што можам да направам“, рече за SETimes Алаѓем, која имала две мали деца кога одлучила да оди во приватниот сектор во 1993 година. 
„Веќе имав изградено добро име во професијата, така што никогаш не морав да молам за работа. Напротив, работата секогаш ме наоѓаше“, истакна таа. 
Седната на спротивната страна од масата, Витанова даде слична изјава како Алаѓем, велејќи дека и таа сакала „да им докаже на сите дека има капацитет самата да успее“ кога го основала своето архитектонско биро во 1991 година.
„Тоа беа многу тешки времиња“, истакна таа, додавајќи дека го користела секој интервал меѓу два проекти да ги подобри своите професионални и менаџерски способности.
Освен тоа што треба да е врвен професионалец, една жена мора да е амбициозна, флексибилна и мора да има одлични организациски способности за нејзиниот бизнис да биде успешен, рекоа Витанова и Алаѓем.
Рени Петрова, сопственик на претпријатие со седиште во Софија за консултантски и асистентски услуги во областа на човечките ресурси, додава „креативност“ и „шарм“ на рецептот. 
Таа основала свој сопствен бизнис пред шест години, бидејќи „сакала да го земе својот живот во сопствени раце, без оглед на тешкотиите што може да произлезат од тоа“, рече таа за SETimes. 
„Денес, жените се третираат како еднакви партнери во бизнисот од страна на мажите“, рече Петрова, повторувајќи ги зборовите на Алаѓем и Витанова. „Никогаш не сум била третирана со предрасуди“, истакна таа.
Сите три жени се сега концентрирани на можното влијание на светската криза врз нивните бизниси.
Проблемот на Алаѓем, како и на Витанова е тоа што клиентите не плаќаат навреме за нивните услуги во последниве месеци. Ситуацијата сé уште може да се реши, велат двете, надевајќи се дека ова нема да се претвори во голем проблем за нив.
Петрова рече дека активностите на нејзиното претпријатие и приходите се намалиле и до 40 отсто како резултат на растечката пазарна стагнација во последниве три години.
„До средината на 2008 година имаше недостаток на работници и специјалисти во сите области. Ситуацијата драстично се промени од почетокот на кризата на крајот од 2008 година. Денес има многу луѓе за работа и многу малку слободни места“, рече таа.
