24/10/2012
Светла Димитрова за Southeast European Times во Софијa -- 24.10.12
На скоро сите нуклеарни централи во ЕУ им требаат подобрувања во нивните безбедносни карактеристики, објави Европската комисија (ЕК) претходно овој месец, објавувајќи ги резултатите од стрес-тестовите на 145 реактори што работат на територијатата на блокот.
„Сé на сé, безбедносната ситуација во Европа е на добро ниво, задоволително“, рече комесарот за енергија на ЕУ, Гинтер Оетингер, на прес-конференцијата во Брисел, претставувајќи ги резултатите од нуклеарните стрес-тестови. „Но, и тоа е многу важно, скоро насекаде има голем потенција за подобрување.“
Иако Брисел не ги рангираше анализираните централи, медиумите во Бугарија објавија дека заклучоците покажале оти Козлодуј е една од најбезбедните централи во ЕУ.
Иван Хиновски, експерт за нуклеарна безбедност и претседател на Бугарскиот енергетски форум, рече дека ниту едно дејство што ЕК побара од Бугарија да го преземе не изискува „сериозна реконструкција на постројките“.
„Предложените подобрувања во Козлодуј се релативно лесни за реализирање и не се премногу скапи инвестиции“, рече тој за SETimes.
Сите мерки препорачани во извештајот на ЕК се спроведуваат со финансиските средства одвоени за инвестициската програма на претпријатието, изјавија за SETimesод канцеларијата за јавни информации на бугарската Нуклеарна централа.
„Извештајот од другите прегледи покажува дека Козлодуј има висок степен на отпорност и доволно резерви да издржи екстремни надворешни опасности“, велат од канцеларијата.
Одлуката за проверка на безбедноста на сите нуклеарни реактори во ЕУ беше донесена поради несреќата во нуклеарната централа Фукушима, по земјотресот со јачина од 9,0 степени и цунамито што ја погоди Јапонија во март 2011 година.
Главната цел на вежбата беше да се процени безбедноста и јачината на централите во случај на екстремни природни случувања, како и нивната способност за справување со сериозни инциденти, соопшти ЕК.
„Овие стрес-тестови покажаа дека голем број меѓународни стандарди, кои беа воспоставени од страна на ИАЕА (Меѓународната агенција за атомска енергија) и другите светски практики, не се применуваат во централите во ЕУ“, им рече Оетингер на новинарите. „Ова е првпат да имаме ваков преглед на ниво на ЕУ, така што знаеме точно каде стандардите се пониски од оние што се меѓународно препорачани и кои не се во согласност со најсовремената технологија.“
За спроведување на потребните подобрувања на безбедноста и другите препорачани мерки до 2015 година ќе бидат потребни и до 25 милијарди евра, вели комесарот.
ЕК ја повика Романија да го разгледа евентуалното спроведување регулативи кои соодветно ќе ја одразуваат исклучително големата веројатност за големи земјотреси во земјата.
„Отсуството на сеизмичко ниво споредливо со СЛ-1 (сеизмичко ниво 1) од ИАЕА што води до затворање на централите и инспекција се смета за клучно прашање“, вели комисијата, гледајќи, исто така, потреба за подобрување на „волуметриската заштита на зградите што содржат опрема поврзана со безбедноста“.
ЕК препорача дека „соодветноста на пелеосеизмолошките студии треба и понатаму да се анализира“ во Бугарија. На двете земји, исто така, им беше речено да решат некои слабости во областа на управувањето во услови на тешка незгода.
