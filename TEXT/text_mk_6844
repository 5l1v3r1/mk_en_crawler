31/07/2012
Дражен Ремиковиќ за Southeast European Times во Подгорица -- 31.07.12
Во обид да го продолжи својот пат кон европската интеграција, како што вели, црногорската владејачка коалиција го распушти парламентот минатата недела, што претставува предуслов за распишување предвремени избори, кои се очекуваат во октомври.
Демократската партија на социјалистите (ДПС), главната партија во владејачката коалиција, се очекува наскоро повторно да победи, и покрај актуелните обвинувања за непотизам и корупција. Но, ДПС и нејзиниот коалициски партнер, Социјалдемократската партија (СДП), би можеле да се соочат со тешкотии во докажувањето пред ЕУ дека се подобриле. Може да поминат години пред Црна Гора навистина да пристапи во Унијата. 
Гласањето, кое помина со 47 наспрема 27 гласови во парламентот од 81 место, му овозможува на претседателот Филип Вујановиќ да распише парламентарни избори шест месеци пред законски предвидениот рок.
„Сакаме владата и парламентот да бидат во полн капацитет, за да може преговорите со ЕУ кои започнаа минатиот месец да бидат сериозно сфатени“, изјави за SETimes Миодраг Вуковиќ, заменик-претседател на ДПС. „Не можеме да бараме од Европа да нè чека додека ги одржиме избори, и потоа да продолжиме со реформите.“
ДПС ќе влезе на изборите во партнерство со СДП, бидејќи двете партии имаат договор за коалиција во изминатите 14 години.
Опозицијата, пак, смета дека владејачката коалиција сака само да биде уште четири години на власт.
Невен Гошовиќ, заменик-претседател на Социјалистичката народна партија (СНП), најголемата опозициска партија, вели дека владејачката коалиција е единствената група која ќе има корист од предвремените избори.
„Сериозно размислуваме за бојкот на изборите и ќе дискутираме за таа опција за време на разговорите во врска со престојните избори со другите опозициски партии“, рече Гошовиќ за SETimes.
Другите две опозициски партии, Нова српска демократија и Движењето за промена, формираа „Демократски фронт“, кој се здружи за изборите. Позитивна Црна Гора, партијата што беше формирана во мај, објави дека ќе учествува на изборите независно.
Милан Поповиќ, професор на Факултетот за политички науки во Подгорица, рече дека незадоволството на граѓаните од владата искажано за време на протестите кои траеја од 21-ви јануари до 21-ви јуни, покажува дека владејачката коалиција брза да зграби нов мандат.
„Опозицијата е сè уште несигурна кога станува збор за заеднички фронт за престојните избори, но јас верувам дека тие ќе успеат да ги консолидираат своите редови“, изјави Поповиќ за SETimes. „Владата се плаши од уште една зима која ќе биде економски тешка, и затоа сака да победи на изборите што е можно поскоро.“
Според неодамнешните анкети на јавното мислење, ДПС има поддршка од 44 отсто од гласачите. Центарот за демократија и човекови права, невладина организација која се занимава со изборните резултати, објави дека СНП има 16,6 отсто поддршка од гласачите, додека НОВА има 8,5 отсто поддршка. ПзП и Позитивна Црна Гора заостануваат, со по 7,9 отсто, односно 7,5 отсто поддршка.
Давор Чупиќ (26) од Црна Гора, вели дека ќе гласа на изборите на есен.
„Сега можам со сигурност да кажам дека ќе гласам против актуелната влада, бидејќи барам работа повеќе од три години и досега не најдов ништо. Има некои нови лица што се појавуваат во политичкиот свет, па ќе видиме што можат тие да направат“, рече Чупиќ за SETimes.
Мико Ралиќ (46) од Подгорица рече дека ја поддржува владејачката партија уште од нејзиното основање.
„Тоа е партијата што не донесе на прагот на Европа, ни ја врати независноста и ни го подобри животниот стандард. Се разбира дека сè уште има проблеми, но тие не можат да се решат преку ноќ“, рече Ралиќ за SETimes.
