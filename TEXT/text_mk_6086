03/06/2011
(Разни извори -- 23/02/11 - 26/05/11)
Од почетокот на народното востание против неговото повеќе од 40-годишно владеење во средината на февруари, либискиот водач Муамер Гадафи прибегна кон ангажирање странски борци, претежно од Африка, за да го задуши отпорот против неговото владеење. 
Според Мишел Кутузис, водечки криминолог чие консултантско претпријатие регистрирано во Франција, истражува за институциите на ЕУ и ОН, околу 500 европски платеници, исто така, се приклучиле на редовите на полковникот. 
Иако голем број од нив се од Белорусија, Србија и Украина, другите се граѓани на земјите-членки на ЕУ, вели грчкиот аналитичар. Според медиумските извештаи и блогерите, тој им плаќа на платениците до 2.500 американски долари на ден. 
„Во либиското општество, има табу против убивањето луѓе од сопствената племенска група“, се цитира објаснувањето на Кутузис во извештај на бриселскиот ЕУопсервер на 26-ти април.
Други експерти го наведуваат недостатокот на доверба од страна на либискиот водач во сопствениот народ. 
Не е изненадување што Гадафи ангажира борци од поранешна Југославија, со оглед на нивното искуство во воените работи, рече Фатима Махмуд, либиска новинарка и членка на Транзицискиот национален совет во Бенгази за хрватскиот весник Вечерњи лист на почетокот од април.
Освен српски платеници, кои се верува дека се вклучени главно во воздушните напади врз либиските бунтовници, државјани на Босна и Херцеговина (БиХ) и Хрватска се верува дека се борат на терен заедно со африканските регрути, рече таа. 
Таа го поврза учеството на српските борци во Либија со топлите врски меѓу Триполи и Белград, за време на балканските војни во 1990-тите.
„По распадот на Југославија, Гадафи застана на страната на Слободан Милошевиќ и му помагаше на различен начин -- претежно финансиски -- да остане на власт“, рече Махмуд во нејзиното интервју за Вечерњи лист, објавено на 8-ми април. 
Контрадикторните сигнали од српската влада се, исто така, фактор, според либиската новинарка. Иако Белград ја замрзна воената и економската соработка со режимот на Гадафи во март, критичарите велат дека ставот на владата останува двосмислен. 
Во меѓувреме, српските националисти изразија поддршка за Гадафи, истовремено осудувајќи ги напорите на НАТО за заштита на либиските цивили.
Опозициската Српска радикална партија (СРС), чиј водач Воислав Шешељ се суди за воени злосторства во Трибуналот на ОН во Хаг, на 9-ти април во Белград одржа митинг за поддршка на Гадафи. 
„Гадафи ја има апсолутно нашата поддршка и ние апсолутно сметаме дека немешањето во работите на една земја мора да се почитува и дека граѓаните на таа земја треба да изберат влада што им одговара“, рече Драган Тодоровиќ, шеф на парламентарната група на СРС, пред протестите. 
Говорејќи на митингот, тој повлече паралела меѓу воздушната кампања на НАТО за прекинување на острите мерки на српските сили врз етничките Албанци во Косово во 1999 година. 
„Истата мисија, овојпат наречена „Зора Одисеја“ сега се повторува во Либија, и претставува самрак на цивилизацијата и неказнетоста на овие криминалци мора да прекине.“ 
На почетокот од мај, неколку интернет новински портали го цитираа српскиот министер за надворешни работи, Вук Јеремиќ, дека народот во неговата земја „не е рамнодушен кон бомбардирањето на Либија“, бидејќи тие искусија страдања на цивилите за време на нападите на НАТО во 1999 година. 
„Затоа чувствуваме солидарност со Либијците“, рече тој. 
