23/12/2010
Од Линда Карадаку за Southeast European Times во Приштина –23/12/10 
„Божиќ е најубавиот празник“, вели Антон Селимај купувајќи различни украси и лампиони, како што е ѕвездата за врвот на новогодишната елка. 
Тој потроши околу 30 евра. Подоцна, неговата сестра и децата му помагаат да ги стави украсите.
„Празничната атмосфера почнува да се подгрева кога ќе ги поставиме светилките на едно од овошните дрвја во нашиот двор, балконите и боровите што ги носиме во градината“, вели Селимај, кој е католик.
„Децата се многу среќни за време на Божиќ. За малите, Божиќ значи добивање подароци. Постарите деца, покрај подароците, почнуваат да сфаќаат дека ова е времето од годината кога [го прославуваме] раѓањето на Исус“, вели тој.
Како и другите во регионот, и неговите деца трипати добиваат подароци на Божиќ -- од локалната црква, на божиќната забава за децата во претпријатието на Селимај и дома на Божиќ навечер.
Главниот ритуал за Божиќ е носењето дома на „бузм“ -- гранка, нешто подебела од стапче и долга околу 80 сантиметри, со четири крстови изделкани на неа. 
Децата ја носат повторувајќи ги традиционалните благослови за среќа, здравје и благосостојба. Потоа децата ги отвораат подароците што ги чекаат под дрвото.
На масата ги чека топла модерна и традиционална храна -- „најдобро божиќно прасе, традиционална божиќна пита, варена пченица, грав“, вели Селимај.
Црвеното или црното вино, вели тој, е „задолжително за сите, вклучително и за децата, кои пијат барем по една мала чаша“.
Семејството, исто така, присуствува на Божиќната миса.
„Целото семејство оди, вклучително и децата. Тие се среќни што доаѓаат со нас во црква во ова време од годината ... Понекогаш прашуваат зошто одиме во црква навечер, а ние им велиме дека тоа е за да се сетиме на раѓањето на Исус, бидејќи тој е роден на полноќ“, вели Селимај.
Масата останува полна со прекрасна храна до утрото.
За сопругата на Селимај, Божиќ не е само забава и веселба. „Таа е многу религиозна и посветена католичка; некако ја чувствува верската важност на овој празник“, вели тој. „Мојата сопруга ме охрабрува да дадам колку може повеќе донации и добротворен прилог за Божиќ на „СОС Киндердорф“, мрежа градинки и училишта за сирачиња.“ 
„Таа секогаш се обидува да најде луѓе кои навистина имаат потреба од помош и да им даде храна и облека за време на Божиќ. Ние, исто така, се обидуваме да ги утешиме и да им дадеме надеж, велејќи дека следниот Божиќ ќе биде подобар“, вели Селимај, додавајќи дека луѓето се благодарни за охрабрувањето.
„Утехата и благодарноста се духот на Божиќ“, вели тој.
