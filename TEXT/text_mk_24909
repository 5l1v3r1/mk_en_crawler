02/03/2009
ПРИШТИНА, Косово -- Премиерот Хашим Тачи во неделата (1-ви март) рече дека нема место за шверцерите во северна Митровица, каде што доминира српското население, и дека владеењето на законот мора да биде почитувано низ целата земја. „Интеграцијата е единствениот пат напред. Иднината на Митровица е иднината на Косово“, рече Тачи за „Гласот на Америка“ по состаноците со американските власти минатата недела. „Ова е прва посета на официјална делегација на Република Косово на новата американска администрација“, рече Тачи, додавајќи дека ги уверил своите домаќини оти Косово е функционална држава во процесот на градење ефикасни, демократски и мултиетнички институции. 
Во понеделникот во Митровица започна првото судење откако Косово прогласи независност пред една година. Според извештаите на локалните медиуми, судии на ЕУЛЕКС ќе го претресат случајот, кој се однесува на грабеж од октомври 2007 година во регионот Лепосавиќ.
Во другите вести, Меѓународната управна група (ИСГ) се состана во петокот во Виена и ги поздрави сите напори на институциите во Косово за унапредување на владеењето на законот и транспарентното управување. ИСГ го проценуваше напредокот што е постигнат во развојот на Косово во текот на минатите три години и ги пофали владините напори за зајакнување на судските структури, особено во формирањето на уставните судови. Групата, исто така, ја поздрави одлуката на шефот на Меѓународната цивилна канцеларија, Питер Фејт, кој го поддржа предлогот на претседателот Фатмир Сејдиу за прескокнување на општите избори оваа година, што ќе й овозможи на владата да го заврши својот актуелен мандат. (Eкспрес, ВоА, Зери, Коха Диторе, Лајм, Косова Сот - 28/02/09)
