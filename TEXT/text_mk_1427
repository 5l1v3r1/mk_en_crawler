16/09/2009
 Бугарската национална одбојкарска репрезентација во неделата (13-ти септември) освои бронза на Европското одбојкарско првенство во Измир. Победата дојде со натпреварот против Русија. Ова е четврти бронзен медал за Бугарија на едно европско првенство. Бугарскиот претседател Георги Парванов присуствуваше на натпреварот. 
*** 
Министрите за култура на Србија, Црна Гора и Босна и Херцеговинa потпишаа декларација за соработка за заштита на културната разновидност. Документот претставува заеднички напор на Советот на Европа и Европската комисија, на настанот што се одржа во Пријеполје, Србија, од саботата (12-ти септември) до неделата.
*** 
Луљета Љешанаку стана првата албанска поетеса што ја освои главната Кристална награда на Меѓународниот фестивал на литературата во Словенија, објавија албанските медиуми на 9-ти септември. Меѓународното жири ја награди Љешанаку за „силните метафори, острата мисла и ... префинетоста“. 
***
 Maкедонскиот филмски режисер Милчо Манчевски ќе почне со снимањето на својот филм „Како бебе“ на 18-ти декември. Филмот е европска копродукција поддржан од македонското Министерство за култура и Македонскиот филмски фонд. Истиот се опишува како модерна мултинаративна приказна од 21-виот век на криминал и казна.
*** 
Магичното патување на Мики и Мини тргнува за првпат за Хрватскa. На декемвриската претстава во спортската сала Арена во Загреб ќе настапи меѓународен тим лизгачи на мраз, кореографи и композитори, во придружба на познатите песни од цртаните филмови на Дизни. 
*** 
 Романскиот филм „Полиција, придавка“ на Корнелиу Порумбиу беше препорачан за номинација на Европските филмски награди 2009. Листата вклучува филмови од 25 земји. Номинациите ќе бидат објавени на почетокот од ноември.
*** 
Седмиот меѓународен салон на стрипови ќе се одржи од 24-ти до 27-ми септември во Студентскиот културен центар во Белград. Ќе бидат доделени неколку различни награди во различни категории и ќе бидат изложени најдобрите дела. 
*** 
 Косовското Министерство за култура ги почна Деновите на европското наследство 2009 во стариот Амам (турска бања) во Митровица во петокот (11-ти септември). Министерот за култура Валтон Беќири рече дека згради од различни историски периоди се доказ за стара култура во регионот која треба да се зачува за идните генерации. Ова е четврта година по ред Косово да ги прославува Деновите на европското наследство. 
 (Разни извори – 09/09/09-16/09/09)  
