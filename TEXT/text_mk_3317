22/06/2007
Од Блерта Фониќи-Кабаши и Беким Геичевчи за Southeast European Times во Приштинa – 22/06/07
Официјалните претставници на ЕУ во четвртокот (21-ви јуни) јасно ставија до знаење дека блокот нема да го поддржи евентуалното прогласување на независност од страна на Косово и го предупредија раководството во покраината да не презема какви било унилатерални дејства во таа насока. 
Состанувајќи се на маргините од самитот на водачите на ЕУ во Брисел, министрите за надворешни работи на блокот од 27 нации ја потврдија својата поддршка за резолуцијата на Советот за безбедност на ОН, заснована на планот на специјалниот претставник на ОН Марти Ахтисари, на Косово да му се даде меѓународно надгледувана независност. 
„Основата е сé уште иста“, бриселскиот ЕУопсервер го цитираше данскиот министер за надворешни работи, Пер Стиг Молер. Блокот сака Советот за безбедност да ја донесе одлуката што е можно побргу, додаде тој. 
Слична порака изнесе во средата и специјалниот претставник на ЕУ за Косово, Стивен Лен. На состанокот со косовските претставници во Приштина, тој рече дека унилатералното прогласување независност ќе биде „голем чекор назад“.
„Унилатералното дејство или неодговорното однесување во Косово, ќе ја уништи сета добра волја што досега ја добивавте и сé што постигнавте во меѓувреме. Тоа ќе ви помогне во надминувањето на преостанатите пречки, но и ќе создаде уште многу, многу други“, рече Лен. 
Секоја одлука за статусот на покраината „бара најдобра можна база, најсилен можен легитимитет. А ова е резолуција на Советот за безбедност на [ОН],“ додаде тој. 
Но, косовскиот претседател Фатмир Сејдиу рече дека има и други опции. „Секојдневно гледаме дека шансите за заедничко решение се исцрпуваат“, рече тој. „Би сакале да имаме резолуција на ОН, но ако немаме, постојат други алтернативи.“ 
„Ние сме за заедничка резолуција, но не се согласуваме дека Косово треба да остане заложник на оние кои го блокираат тој процес и го спречуваат решението за статусот, прилагодувајќи се на волјата на народот“, рече претседателот. 
Одложувањето на решението за статусот може да й наштети на регионалната стабилност, рече косовскиот премиер Агим Чеку, предупредувајќи за потенцијалната „криза на довербата“ помеѓу Албанците. 
Русија го отфрли последниот нацрт-предлог од Запад, кој предвидува нов круг преговори помеѓу претставниците од Белград и Приштина. Ако не биде постигнат договор во рок од 120 дена, планот на Ахтисари автоматски ќе стапи на сила. 
Moсква постојано се заканува дека ќе стави вето на секоја резолуција на која ќе се спротивстави Србија, кој сака да ја задржи сувереноста над покраината. 
Додека ќор-сокакот се одолговлекува, ЕУ е постојано загрижена дека косовските Албанци би можеле да ги земат работите во свои раце. Тоа, од друга страна, би можело да доведе до поделби во рамките на блокот. 
„Ако немаме резолуција на ОН околу која ќе можат да се сложат земјите на ЕУ, можно е да добиеме повторување на ситуација со [инвазијата] на Ирак, кога некои земји имаа еден став, а другите друг“, рече Ларс Ерик Форсберг од директоратот за проширување на Европската комисија, во четвртокот. 
Како понатамошно компликување на ситуацијата, главната обвинителка на ОН, Карла дел Понте, оваа недела повика на одложување на решавањето на статусот на Косово. Независноста би можела да има негативен ефект врз апсењето на Радован Караџиќ, Ратко Младиќ и преостанатите бегалци обвинети за воени злосторства, изјави таа за новинарите на прес-конференцијата во Њујорк. 
„Ќе биде подобро да не се носи одлука за Косово сега“, рече Дел Понте. 
Косовските водачи реагираа луто. Скендер Хисени, портпарол на Тимот на единство -- кој го сочинуваат главните косовски политички водачи -- рече дека изјавата на Дел Понте „е апсурдна“.
„Косовската влада смета дека Дел Понте го прекршила на најбезобразен начин својот мандат на главна обвинителка на Хашкиот трибунал, и дека нејзиното мешање во прашањето на статусот на Косово, особено во врска со соработката на Србија со Хашкиот трибунал, е неприфатливо“, се вели во соопштението објавено од страна на владата. 
Заменик-претставникот на ОН во Косово, Стивен Шук, рече дека побарал од Понте да се фокусира на нејзината работа. 
