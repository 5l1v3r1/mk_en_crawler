28/03/2012
Линда Карадаку за Southeast European Times во Приштина -- 28.03.12
Косовскиот претседател ќе се бира на директни избори на граѓаните и ќе добие широки дополнителни ингеренции кои ќе го направат еден од најмоќните шефови на државите во регионот, според предлозите одобрени минатата недела од страна на косовската парламентарна комисија.
Амандманите предвидуваат косовскиот претседател да биде истовремено и претседател на косовскиот Совет за безбедност (КСЦ) -- клучна комисија за одредување на политиката, која му поднесува извештај на премиерот. Амандманите, исто така, му даваат на претседателот надлежност да ги назначува судиите, обвинителите, народниот правобранител и амбасадорите.
Предложените измени ќе бидат разгледани од уставниот суд и парламентот. Ако бидат одобрени, претседателските избори ќе се одржат шест месеци откако законите ќе стапат на сила.
Неколку други земји во Југоисточна Европа -- Црна Гора, Србија, Бугарија и Хрватска -- ги избираат своите претседатели преку директни избори. Но, дополнителните ингеренции што се разгледуваат за косовскиот претседател, би му дале исто толку, ако не и повеќе, моќ во споредба со соседите. 
Косовскиот претседател моментно го бира парламентот. Претседателката Атифете Јахјага, поранешен полициски командант, беше избрана минатата пролет, како компромисен кандидат додека не бидат одобрени уставните измени. 
Дури и да остане како сега, претседателот е веќе моќна фигура во споредба со своите регионални колеги, рече за SETimes претседателот на парламентарната комисија, Асим Бајрами.
„Комисијата беше внимателна да ја зачува парламентарната рамка бидејќи премиерот останува главен носител на извршната власт, кој доаѓа од парламентарното мнозинство“, рече Бајрами.
Некои експерти, како професорот на Приштинскиот универзитет, Белул Беќај, изјави за SETimes дека новиот косовски претседател ќе има „слични ингеренции како претседателот на Србија и Албанија во областа на безбедноста“.
Претседателите во овие земји ги предводат своите национални совети за безбедност покрај тоа што се врховни команданти на вооружените сили. Српскиот претседател има надлежност да прогласува вонредна состојба со согласност на владата, и може да усвојува мерки за воспоставување ред и одржување на мирот.
Албанскиот претседател -- кој не се избира на директни избори -- исто така го предводи високиот совет на правдата, преку кој тој назначува судии, одобрува помилувања и државјанство и назначува и повлекува дипломатски претставници. 
Но, ситуацијата во Косово е единствена, поради меѓународното присуство во земјата. „Ова ја менува ситуацијата во Косово, не во поглед на ингеренциите [што се доделуваат], туку во поглед на нивната употреба“, рече Беќај. Тој додаде дека присуството на НАТО во земјата останува многу важно, и покрај какви било ингеренции што новиот претседател, или некое друго лице може да ги добие.
„Потенцијалната опасност [по регионалната безбедност] не зависи од нормативните ингеренции или уставните овластувања, туку од фактичките овластувања и фактичките можности. Нема таков човек во моментов кој би претставувал таква опасност“, рече Беќај.
Другите предлози да му се дадат на претседателот уште поголеми овластувања -- да го назначува или разрешува шефот на агенцијата за разузнавање во земјата и гувернерот на централната банка -- пропаднаа, при што противниците тврдеа дека предлозите ќе го направат косовскиот систем целосно под доминација на претседателот.
„Имајќи го предвид нашето искуство и политичка култура, силниот претседателски систем може да поттикне диктатура или тоталитарно управување. Косово не треба да се оддалечува од европскиот карактер и традицијата на парламентарните републики“, рече за SETimes аналитичарот Рамадан Иљази, коосновач на невладината организација Фол.
Иљази, исто така, тврдеше дека начинот на кој се избира водачот не треба да ги одредува ингеренциите на претседателот. „Македонија е пример каде што претседателот се избира на директни избори на граѓаните, но неговите/нејзините ингеренции се повеќе церемонијални“, рече Иљази.
Жителот на Приштина, Луан Ибрај, рече дека иако амандманите треба да бидат поздравени бидејќи ќе ги определат овластувањата на гранките на власта, избирањето претседател на директни избори ќе влијае на политичката стабилност на Косово.
„Политичките партии нема да имаат влијание врз претседателот; затоа тој или таа нема да биде парламентарен претседател, туку народен претседател“, рече Ибрај.
