24/01/2013
Мухамет Брајшори и Сафет Кабашај за Southeast European Times во Приштина -- 24.01.13
Албанија и Косово воведуваат системи со информации за пациентите, со цел да се зајакне грижата на болниците, транспарентноста и ефикасноста и да се обезбеди сигурна база на податоци со информации за пациентите.
Косовскиот систем на здравствени статистички податоци вклучува регистар на пациенти кој содржи податоци поврзани со здравјето, а кои може да им се предаваат на лекарите, националните и меѓународните учесници.
Регистарот овозможува здравствените и владините институции да го анализираат управувањето со болниците и резултатите, и да помогнат во идентификувањето на најчестите здравствени проблеми, рече за SETimesФаик Хоти, портпарол на косовското Министерство за здравство.
Косовското Министерство за здравство, исто така, подготвува интегриран систем на здравствени информации во партнерство со луксембуршката влада.
Системот ќе овозможи здравствените институции да одржуваат електронски здравствени картони и ќе му обезбеди на министерството начин да ја следи нивната работа. Но, постојат дополнителни прашања што влијаат на здравствениот систем.
Косовскиот уставен суд привремено укина четири членови од законот усвоен минатиот декември, кои предвидуваат дека лекарите треба да изберат дали ќе работат во јавни или приватни здравствени организации почнувајќи од 2014 година.
Работењето во двете претставува многу профитабилен начин лекарите да регрутираат пациенти од јавните во приватните клиники – појава што е раширена низ целиот регион.
Законот предизвика дебата меѓу Министерството за здравство и здравствените синдикати.
„Законот ја крши слободата на лекарите да работат во својата професија. Истиот не може да ја подобри ситуацијата ако Министерството не притисне за истовремено усвојување закон за здравствено осигурување“, рече за SETimesБлерим Сила, претседател на Федерацијата на здравствени синдикати на Косово.
Хоти рече дека крајно судот ќе го отвори патот за потребните реформи што министерството се обврза да ги преземе. 
„Министерството ќе обезбеди докази за причините на секој член од законот ... кој го претставува интересот на 2 милиони луѓе во Косово на кои им требаат многу подобри здравствени услуги од оние што ги имаат денес“, рече Хоти.
Албанија иницираше два модули на информатички систем од 2010 година во Универзитетскиот болнички центар „Мајка Тереза“ во Тирана. Првиот модул го следи движењето на пациентите, а вториот го следи и регулира приливот на лекови и медицински материјали.
„Вклучени сме во спроведувањето на третата фаза од проектот, кој ќе овозможи компјутеризација на клиничкото досие на секој пациент“, рече за SETimesРеди Салиаси, менаџер за јавни односи за болничкиот информатички систем.
Салиаси рече дека системот го подигна чувството на одговорност на болничкиот персонал, овозможувајќи му да ги следи информациите за пациентите и истовремено да го намали времето на процесуирање.
Истиот ги подобри и упатувањата на лекарите во болниците, спречувајќи прилив на пациенти во центарот, што беше голем проблем во минатото, додаде Саласи.
„Се надевам дека нема да треба секогаш да ги чуваме документите година или две и да се објаснуваме [себеси] на лекарите ... Што е уште поважно, ќе престанат и долгите редици“, рече за SETimesШихрете Бериша, жител на Приштина.
Во Албанија лекарите сé уште не се обврзани да се определат за еден сектор.
„Причините за ова според експертите во Министерството за здравство се поврзани со ниските плати на здравствените работници“, рече за SETimesАлиса Демолари, портпаролка на албанското Министерство за здравство.
Демолари рече дека министерството очекува да го реши прашањето откако ќе го регулира целиот пазар на работна сила во здравството.
