26/03/2013
Корнелис ван Звееден и Енди Дабилис за Southeast European Times -- 26.03.13
Кипар се соочува со масовно стеснување на својата економија, како резултат на договорот за финансиска помош постигнат со неговите кредитори, велат аналитичарите. Но, најлошото можно сценарио на излегување од еврозоната е избегнато. „Неуредното неподмирување на долгот ќе ги осиромашеше сите“, рече за SETimes Адриан Клоп, шеф за инвестиции во Брајан Гарнер асет менаџмент.
Алекс Сакелариу, истражувач во Универзитетот Пантеон во Атина, потврдува дека кипарските банки имаат проблеми.
„Руските олигарси ги чуваа своите пари таму и тоа не беше прифатено од ЕУ“, рече тој за SETimes.
Договорот за финансиска помош од 10 милијарди евра вклучува затворање на втората по големина банка во државата, банката Лаики.
Депозитите во висина до 100.000 евра во Лаики банка ќе бидат префрлени во Банката на Кипар, најголемата банка во државата. Но, сопствениците на депозити над таа сума во банката ќе се соочат со масовни загуби. Сопствениците на обврзници и акционерите, најверојатно, ќе изгубат сè. 
Иако деталите за договорот беа оскудни, се чини дека Кипар нема да воведе контроли на капиталот. Банката Лаики ќе биде затворена пред банките, кои останаа затворени повеќе од една недела, повторно да бидат отворени. Тоа ќе го ограничи одлевањето на големите депоненти на оние во Банката на Кипар.
Институтот Бројгел во Брисел го поздрави најверојатното заминување на големите депоненти, од кои многумина се Руси.
„Ова ќе ги освести сопствениците на обврзници“, рече Клоп. „Помошта за спасување на сопствениците на обврзници ќе стане правило во 2018 година, кога ЕУ ќе ја воведе новата легислатива.“ Аналитичарите се бореа да ги предвидат ефектите врз вистинската економија, но песимизмот доминираше.
„Европската комисија предвиде 3 отсто намалување на БДП за оваа година, но тоа е сигурно премногу оптимистички“, рече за SETimesЖолт Дарвас од Институтот Бројгел.
Ли Тирел-Хендри, аналитичар во Ројал банката на Шкотска, одби да даде точна бројка. „Но, нашите анализи посочуваат на пад во редот на високите едноцифрени бројки во следните години“, рече тој за SETimes.
Француската банка Сосиете женерал предвиде дека кипарската економија ќе изгуби една петтина од својата големина до 2017 година.
Многу аналитичари го поздравија фактот што меѓу губитниците се и оние што преземаат ризик, заедно со даночните обврзници.
„Штедачите низ целата еврозона веќе станаа пребирливи во однос на тоа каде ги ставаат своите пари“, рече Клоп. „Договорот за Кипар ќе го забрза тој процес. Штедачите стануваат свесни дека има добри и лоши банки, дури и во една земја како Германија.“
Но, кипарските аналитичари имаат поинаков став.
„Водачите на еврозоната испратија погрешни сигнали до меѓународните инвеститори во еврозоната“, рече за SETimes Јоргос Левентис, директор на Меѓународниот безбедносен форум во Кипар. „Кој ќе гарантира дека тие нема да го направат истото со проблематичните шпански и италијански и грчки банки?“
Но, прашањето што останува е дали Кипар ќе го промени својот банкарски надзор.
„Линијата на поделба во оваа битка го допира прашањето за тоа дали кипарските Грци ќе продолжат да перат руски пари или ќе бидат прописна земја-членка на ЕУ“, рече за SETimes Ахмет Созен од Источномедитеранскиот универзитет во турски окупираниот дел на Кипар.
Во Грција, која се подготвува банката Пиреа да ги апсорбира кипарските филијали, има помирување со фактот дека секогаш сè завршува како што сакаат кредиторите.
„Не знам дали овој договор ќе помогне или не“, рече за SETimes Деметриос Чаидарис, месар, додавајќи дека се противи на идејата за конфискациски данок на депозитите. „Работам 10-12 часа на ден за да ставам пари во банка“, рече тој.
Ирини Рафтопулос, службеничка која живее во Атина, вели дека била горда со кипарскиот парламент за гласањето против првичниот план за делумно запленување на банкарските сметки, вклучително и оние помали од 100.000 евра.
