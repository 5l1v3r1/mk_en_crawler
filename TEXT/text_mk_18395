13/07/2007
БЕЛГРАД, Србија -- Ако обновените преговори помеѓу Србија и водачите на косовските Албанци во врска со идниот статус на Косово не вродат со плод, ќе се спроведе планот на поранешниот претставник на ОН, Марти Ахтисари, објави во четвртокот (12-ти јули) францускиот министер за надворешни работи, Бернард Кушнер, по состанокот со својот српски колега, Вук Јеремиќ, во Белград. 
Кушнер, исто така, го поврза косовското прашање со кандидатурата на Србија за членство во ЕУ, велејќи дека земјата нема да биде примена додека не биде мирно решен идниот статус на Косово. „Невозможно е да се влезе во ЕУ со етнички конфликт“, беше цитирана изјавата на Кушнер. Јеремиќ, од своја страна, го потврди противењето на Белград во врска со предлогот на Ахтисари и независноста за Косово.
Во меѓувреме, Русија го отфрли петтиот обид за подготвување резолуција за Косово, велејќи дека новиот текст што го предложија САД и ЕУ малку се разликува од претходните верзии. „Зад дипломатската реторика, постои заклучок дека по разговорите ... планот на Ахтисари ќе стапи на сила“, рече Лавров. Според резолуцијата, ако во рок од 120 дена од разговорите не биде постигнат напредок, Советот за безбедност на ОН ќе донесе одлука што да преземе понатаму. (Данас, Блиц, Фајненшал тајмс - 13/07/07; Teлеграфи, РТК, РФЕ, Балканвеб, Танјуг, Б92, Бета, Ројтерс, АФП, АП - 12/07/07)
