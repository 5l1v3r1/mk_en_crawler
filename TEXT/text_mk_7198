11/05/2012
Енди Дабилис за Southeast European Times во Атина -- 11.05.12
Грција, која се наоѓа во ќор-сокак и е мала веројатноста да формира коалициска влада по изборите на кои партиите се судрија поради мерките за штедење што ги бараа меѓународните кредитори, можеби ќе мора да одржи нови избори следниот месец, поради стравувањата дека политичката несигурност може да ја загрози нејзината позиција во еврозоната.
Главните владејачки партии на земјата -- конзервативците од Нова демократија и инаку противничките социјалисти од ПАСОК кои ги поддржаа кратењата на платите, даночните зголемувања и намалените пензии на кои инсистираше Тројката ЕУ-ММФ-ЕЦБ -- беа казнети од гласачите на изборите минатата недела. Нова демократија победи, но со само 18,8 отсто од гласовите, додека ПАСОК заврши на третото место со 13,3 отсто од гласовите. ПАСОК изгуби 2,1 милион гласачи од изборите во 2009 година, на кои победи со 44 отсто од гласовите.
Резултатите им донесоа на двете партии само 149 места во парламентот од 300 членови. Водачот на Нова демократија, Антонис Самарас, кој го промени мислењето за мерките на штедење и сакаше повторно да преговара за условите, не можеше да формира коалиција.
Тоа не успеа да го постигне ниту Алексис Ципрас (37), водач на изненадувачки второпласираната СИРИЗА, Коалицијата на радикалната левица.
Ципрас сакаше Самарас и водачот на ПАСОК, Евангелос Венизелос, да се откажат од договорите за финансиска помош со Тројката, според кои следната влада мора да направи дополнителни кратења од 12 милиони евра, и во кои се предупредува дека секој обид за чепкање во реформите ќе води до затворање на приливот на пари. Тоа може да ја принуди Грција да не го подмири долгот и да доведе до нејзино исфрлање од еврозоната, што би ги вознемирило светските пазари.
Последната шанса за формирање коалиција ја доби Венизелос во средата (10-ти мај). Тој има рок од три дена да се обиде. Ако не успее, грчкиот претседател Каролос Папуљас ќе ги повика на заедничка маса седуммината победници, во обид да формираат влада на единство. Ако тоа пропадне, Грците повторно ќе излезат на избори, прелиминарно закажани за 17-ти јуни.
Тоа е збрка што ги збунува дури и аналитичарите-ветерани, кои со децении ги набљудуваат грчките влади. 
Јоргос Цогопулос, истражувач во атинската експертска-група Грчка фондација за европска и надворешна политика (ЕЛИАМЕП) рече дека бројките не одат во прилог на можноста која било партија да формира коалиција, бидејќи првопласираните седум партии се против мерките на штедење -- вклучително и шестопласираната неонацистичка Златна зора, четвртопласираната Независни Грци и седумопласираната Демократска левица.
„[Венизелос] нема шанси да формира влада“, рече Цогопулос за SETimes. „Тешко е да се измери лутината на народот; тие чувствуваат дека се случува уцена“, рече тој.
Има малку надеж дека дури и нови избори би ја средиле збрката. Папуљас изрази жалење поради неспособноста на Ципрас да формира коалиција и изјави за државната телевизија НЕТ дека дилемата беше „Гордиев јазол“ -- нерешлив проблем.
Димитрис Хаџиниколау, професор по економија на Универзитетот во Јанина во северна Грција, рече дека е премногу доцна за политички компромис и ги обвини владејачките партии. 
„Тие се обидуваат да ги измамат луѓето“, рече тој за SETimes. „Грција треба да побара излез од еврозоната. Тоа се користи како закана. Европејците велат дека ако не продолжиме со меморандумот, нема да го добиеме следниот пакет заем, но тие пари повеќе не ни требаат.“
Димитри Соторипулос, професор по политички науки на Универзитетот во Атина и постар истражувач на ЕЛИАМЕП, рече дека се сомнева оти новите избори може да донесат нова влада, поради длабоките поделби.
„Се плашам дека ќе има уште еден круг од ќор-сокакот“, рече тој за SETimes. „Ако малите централно-десничарски партии се спојат, тие може да добијат голема сила, но сета оваа нестабилност дава можност за погрешен потег кој може да води до банкрот.“
