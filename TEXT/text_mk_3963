08/02/2008
(НАТО, Ројтерс, ДПА, Ксинхуа - 07/02/08; Ројтерс, Балкан инсајт - 06/02/08)
Резолуцијата на Советот за безбедност на ОН 1244 е и ќе остане правна основа за присуството на КФОР во Косово, рече генералниот секретар на НАТО, Јап де Хоп Шефер, во четвртокот (7-ми февруари) во Вилниус.
Тој и министрите за одбрана на 26-те земји-членки на Алијансата се собраа во литванскиот главен град на дводневниот состанок кој беше фокусиран на операциите на пактот во Авганистан и Косово, кое се очекува да прогласи независност од Србија во текот на следните недели.
КФОР во моментов има околу 15.900 војници од 24 земји на НАТО и 10 земји што не се членки на НАТО -- Ерменија, Австрија, Азербејџан, Финска, Грузија, Ирска, Мароко, Шведска, Швајцарија и Украина. Претставниците на овие земји е можно, исто така, да учествуваат на седницата за Косово, со оглед на тоа што министрите на Алијансата едногласно се сложија со потребата нивните мировници да останат на терен сé додека тоа биде потребно. 
Откако 18-месечните меѓународно спонзорирани разговори за иднината на Косово не резултираа со договор помеѓу Белград и Приштина, водачите на етничкото албанско мнозинство во покраината, кое сочинува 90 отсто од вкупното население, рекоа дека ќе прогласат независност еднострано. Србија и косовските Срби изразија жестоко противење на некој евентуален ваков потег, предизвикувајќи стравувања за можно избивање ново насилство на Балканот. 
Де Хоп Шефер во четвртокот даде уверување дека мировниците на НАТО ќе продолжат да ја одржуваат безбедноста во регионот. 
„Сите учесници ја покажаа својата посветеност на КФОР за заштита на мнозинството и малцинството, сите косовски граѓани без исклучок, и создавање клима на безбедност и стабилност во овие тешки времиња за регионот“, рече тој по првиот ден разговори во Вилниус.
Во својата изјава минатиот месец францускиот генерал-полковник, Ксавиер де Марнак, кој дојде на позицијата командант на КФОР на крајот од април, ги минимизираше ризиците од каков било сериозен проблем по прогласувањето независност на Косово. 
„КФОР не очекува никакви проблеми во Косово“, Радио Слободна Европа го цитираше во извештајот на 25-ти јануари.
Во изјавата за новинската агенција Блумберг неколку дена подоцна тој се согласи дека е можно краткотрајно „вжештување на состојбата“. Тој, сепак, додаде дека тоа брзо ќе спласне „бидејќи не е одржливо“. 
САД и повеќето членки на ЕУ сигнализираа подготвеност да ја признаат независноста на Косово дури и без одобрение на ОН, и покрај противењето на Русија и Србија на еден ваков чекор.
Де Хоп Шефер во четвртокот рече дека обврските на НАТО во Косово нема да завршат со решението за прашањето на статусот, посочувајќи дека Алијансата ќе има улога во обезбедувањето обука за идните косовски безбедносни сили. 
„Има улога за НАТО ... НАТО сигурно ќе има обврски откако ќе добиеме статус за Косово“, Ројтерс ја цитираше неговата изјава.
КФОР, исто така, ќе работи во соработка со правната и полициската мисија од 1.800 припадници, која ЕУ се очекува да ја отпочне наскоро за стабилизарање на регионот по прогласувањето независност на Косово. 
