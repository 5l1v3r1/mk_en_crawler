24/02/2006
(Разни извори – 17/02/06 - 24/02/06)
На состанокот во Aтина, министрите за финансии од Процесот за соработка во Југоисточна Европа оваа недела се согласија да се заложат за пазарни реформи, зајакнување на приватниот сектор и подобрување на соработката помеѓу берзите во регионот, во обид за унапредување на економиите во југоисточна Европа. „Ние сме во состојба да постигнеме економско чудо во нашиот регион“, рече на затворањето на состанокот грчкиот министер за финансии, Јоргос Алогоскуфис. Членки на СЕЕЦП се: Албанија, Босна и Херцеговина, Бугарија, Хрватска, Грција, Македонија, Романија, Србија и Црна Гора, Молдавија и Турција. 
*** 
Според најновите официјални податоци, надворешниот трговски дефицит на Aлбанија се зголеми за 9,3 отсто за период од една година, на 191 милион евра во декември 2005 година. Надворешниот трговски дефицит се зголеми за 20,4 отсто во споредба со претходниот месец. 
*** 
ЕБРД ја објави својата нова стратегија за Романијa, потврдувајќи ја поддршката за стратешката цел на земјата за влез во ЕУ во 2007 година. Во неа се истакнува потребата за подобрување на конкурентноста, привлекување на странски директни инвестиции, забрзување на реформите во јавната администрација и судството, како и спроведување на ефикасна борба против корупцијата. ЕБРД, исто така, соопшти дека ќе обезбеди уште 5,9 милијарди евра за проекти во Романија, покрај 2,9 милијарди евра што веќе беа доделени во ноември 2005 година. 
*** 
Eкономскиот раст во Боснa и Херцеговина (БиХ) остана силен во текот на 2005 година, иако темпото на растот беше забавено во споредба со 2004 година, се вели во неодамнешниот извештај на Светската банка. Во истиот се истакнува дека растот на индустриското производство во БиХ е намален од 12 отсто во 2004 година на 10 отсто во 2005 година, претежно поради слабите остварувања на Федерацијата на БиХ. 
*** 
Tурското претпријатие „Oјак груп“ се откажа од планираното партнерство со француското претпријатие „Арселор“ за турскиот државен производител на челик „Ердемир“. Како причина за ова претпријатието ги наведе временските ограничувања, но некои извори ги посочуваат и гласините за обидот за спротивставено преземање на „Арселор“ од страна на друга меѓународна фирма, „Митал стил“. 
*** 
Според најновите официјални податоци, индексот на животните трошоци во Maкедонијa се зголемил за 2,8 отсто за период од една година во јануари 2006 година. Според овие податоци просечната висина на трошоците за храна и пијалаци за едно четиричлено семејство минатиот месец изнесуваше околу 168 евра. 
*** 
Италијанската банка Уникредито и австриската Банк Аустрија издадоа заедничко соопштение во врска со планираното спојување на три бугарски банки -- Булбанк (во сопственост на Уникредито) и ХВБ Биочим и Хеброс банк (и двете во сопственост на ХВБ-Банк Аустрија). Според ова соопштение спојувањето би можело да биде заокружено до третото тримесечје на 2007 година. Планот веќе е одобрен од страна на бугарската антидоверителска агенција и сега чека на одобрување од централната банка во земјата. 
