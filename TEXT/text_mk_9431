02/07/2012
Александар Павлевски за Southeast European Times во Скопје -- 02.07.12
Новиот закон за лустрација, усвоен во јуни, има за цел да ги отстрани од јавните функции сите поранешни полициски информатори и оние што соработувале со комунистичкиот тоталитарен режим. Покрај тоа, истиот ќе ги обелодени сите вакви информации: полициските досиеја за поранешните информатори ќе бидат објавени онлајн. 
„Новиот закон за лустрација е многу подобар од оној што беше претходно усвоен“, рече за SETimes Томе Аџиев, претседател на Комисијата за верификација на фактите. „Законот ги опфаќа не само јавните функционери, туку и луѓето што се стекнале со големи бизниси во испитуваниот период. Лустрацијата ќе биде извршена врз бизнисмените осомничени дека [го стекнале својот] капитал поради блискоста со полицијата на сметка на народот.“ 
Предлог-законот, поднесен од главната владејачка партија, ВМРО-ДПМНЕ, беше поддржан од нејзиниот албански партнер, Демократската унија за интеграција, како и од две други албански партии: НДП и ДПА. Опозициските социјалдемократи гласаа против.
ВМРО-ДПМНЕ го предложи овој нов, потесно фокусиран закон, откако Уставниот суд на крајот од март укина 12 контроверзни членови содржани во претходниот закон за лустрација, усвоен во 2008 година.
Пратеникот на ВМРО-ДПМНЕ Антонио Милошоски им рече на своите колеги пратеници дека овој процес ќе ја направи Македонија подемократско општество. 
„Овој закон треба да открие дали, на пример еден судија во Скопје, Битола, Охрид и Кичево, имал добра кариера поради тоа што бил добар правник или добар соработник на тајните служби“, истакна Милошоски.
Ивон Величковски од опозициската Либерална партија не се согласи, и им рече на пратениците: „Јас сум од партијата што во 2006 година предложи закон за лустрација. И сега сум за лустрацијата, но не на ваков начин“. Тој е убеден дека владата ќе го искористи законот за да ги селектира кандидатските листи за советници и градоначалници за време на следните локални избори.
Другите противници велат дека законот ги крши уставните принципи што гарантираат заштита на личниот интегритет и личните податоци. Тие се сомневаат дека законот ќе биде искористен за дискредитирање на членовите на опозицијата.
Аџиев истакнува дека нема да има конфискација на имот или национализација. Лустрацијата, инсистира тој, е за тоа да им се даде вистината на луѓето во врска со одредени познати личности. 
Неофицијално, бројот на осомничени соработници може да достигне и неколку илјадници луѓе. 
„Би рекол дека мораме најпрво да видиме како тоа ќе функционира во практиката, и да го видиме функционирањето на Комисијата со новите законски измени. Во моментов Комисијата доби големо и моќно оружје со тоа што може да објавуваат делови од досиејата. Етиката на лустрацијата е дека расчистувањето на тоталитарното минато е процес во Македонија“, рече за SETimes Ивица Боцевски, член на првата работна група која помогна во изготвувањето на мерката.
