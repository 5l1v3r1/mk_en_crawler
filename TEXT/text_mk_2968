15/03/2006
(Хуријет, Катимерини - 15/03/06; AП, Ројтерс, ББС, Ксинхуа, Македонска прес-агенција, Софиска новинска агенција, НТВ МСНБС, Медиапул, Дневник - 14/03/06)
Бугарија прогласи вонредна состојба во 15 централни и јужни области и ја затвори својата граница со Турција во вторникот (14-ти март) кога надојдената река Марица го поплави автопатот што води до граничниот премин Капитан Андреево. Илјадници домови беа поплавени, а повеќе од 100 села и градови останаа без струја. 
Најпогодени беа областите долж реките Марица и Арда во јужна Бугарија, но проблеми се јавија и во северозападниот дел од земјата, каде што реката Дунав се крена за повеќе од еден метар во рок од само 24 часа, достигнувајќи 6,98 метри во градот Лом. 
Железничката линија помеѓу Софија и вториот по големина град во Бугарија, Пловдив, беше, исто така, привремено прекината поради поплавите, кои предизвикаа и голем број одрони на земјиштето низ целата земја. 
Реката Марица, исто така, тече низ Турција и Грција, каде што е позната како река Мерич и река Еврос. Таа ја формира границата помеѓу двете земји. 
Во вторникот, грчката влада прогласи вонредна состојба во североисточната префектура Еврос, која се граничи со Бугарија на север и со Турција на исток, откако Еврос се крена на опасно високи нивоа. 
„Ние сме во состојба на готовност“, грчкиот весник Катимерини ја цитираше изјавата на заменик-префектот на Еврос, Михалис Когиомцис, за Атинската новинска агенција во вторникот. Малиот град Лавара, каде што беа евакуирани луѓето од 72 поплавени домови, се вели дека била најпогодената област. 
Турскиот град Едрене, на границата на земјата со Бугарија, беше, исто така, погоден од поплави. Локалните власти велат дека Бугарија пуштила опасни количини вода низ одводите на браните на Арда. 
„Едренската река Мерич вообичаено има проток од 500 кубни метри вода, но по отворањето на браните на бугарската река Арда, овој проток е зголемен за 1.800 кубни метри, што, од друга страна, го отвори патот за природна катастрофа во градот“, објави турскиот весник Хуријет во средата. Анкара, наводно, побарала од бугарските власти веднаш да ги затвори браните. 
Грција, исто така, ја обвинува својата префектура Еврос, за која се вели дека е најлоша во последниве 15 години, за несоодветното справување со кризи. „Водата доаѓа по нашиот пат на неконтролиран начин“, АП го цитираше грчкиот министер за внатрешни работи, Прокопис Павлопулос, во вторникот. 
Бугарската политичка опозиција, пак, ја напаѓа владата. Во вторникот, десничарската партија Демократи за посилна Бугарија, повикаа на оставка на министерот за справување со кризи, Емел Етем. 
