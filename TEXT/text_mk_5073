13/01/2010
Од Игор Јовановиќ за Southeast European Times во Белград – 13/01/10 
Во понеделникот [11-ти јануари] група од 200 српски интелектуалци повика на референдум за членството во НАТО, тврдејќи дека белградските власти се движат тајно кон Алијансата. 
„Србија во неколку прилики објави дека ,никогаш нема да ја признае независната држава Косово’, што значи дека никогаш нема да пристапи во НАТО. „Независно Косово“ е работа на НАТО, кое ја создаде таа држава и си додели врховна и апсолутна власт над истото“, велат интелектуалците во соопштението, кое го прочита писателот Матија Бечковиќ. 
Лабаво организираната група -- со членови од целиот српски политички спектар -- не работела заедно претходно, што значи дека се здружила само за да се спротивстави на членството во НАТО.
Според нивниот документ, клучната причина против пристапувањето во НАТО е акцијата од 1999 година во поранешна Југославија од страна на Алијансата, во која загинаа околу 2.500 цивили. 
Групата вели дека нејзините стравувања од таен договор се потврдени со соопштението за печатот објавено по состанокот на 4-ти декември на министрите за надворешни работи на НАТО во Брисел.
Според истото, НАТО „ги поздрави мерките што Србија неодамна ги презеде за зајакнување на соработката со Алијансата“, иако српската јавност не беше свесна за ваквите мерки.
Истражувањето покажува дека повеќето српски граѓани се противат на членството во НАТО. На 7-ми ноември 2009 година, Центарот за слободни избори и демократија ги обелодени резултатите од анкетата кои покажуваат дека 51 отсто од населението е против членството. Само 25 отсто се за членството. 
Сепак, министерот за одбрана, Драган Шутановац, верува дека е логично за Србија да пристапи во НАТО. 
„Точно е дека никој не го поставува членството во НАТО како услов за членството на Србија во ЕУ, но, исто така, е точно и дека ако сакаме да воспоставиме европски системи на вредности во Србија, мораме да вклучиме евроатлански безбедносен систем“, изјави Шутановац за белградскиот дневен весник Прес, додавајќи дека не гледа негативни последици по Србија од пристапувањето во НАТО.
Сепак, пензионираниот армиски генерал Божидар Делиќ, сега претставник на опозициската Српска напредна партија, вели дека со пристапувањето, Србија може да ја изгуби поддршката од Русија, која е клучен сојузник. 
Москва постојано ја брани позицијата на Белград против признавањето на Косово за независно. 
Сите соседи на Србија се или веќе во НАТО или бараат членство. Србија стана членка на програмата на НАТО Партнерство за мир во декември 2006 година. Генералниот секретар на НАТО, Андерс Фо Расмузем, во октомври 2009 година рече дека Алијансата сака Србија да стане членка. 
Во декември 2007 година Србија се обврза на воена неутралност со резолуцијата усвоена во парламентот.
