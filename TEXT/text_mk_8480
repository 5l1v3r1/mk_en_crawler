15/02/2012
Бедрана Калетовиќ за Southeast European Times во Сараево – 15.02.12
Американската актерка и режисерка Анџелина Џоли пристигна со нејзиниот партнер Бред Пит, на задоволство на 5.000-те обожаватели, кои присуствуваа на премиерата на нејзиното режисерско деби „Во земјата на крвта и медот“ во вторникот вечер (14-ти февруари). 
Џоли, која носеше црн долг фустан, одеше на црвениот тепих држејќи го Пит за рака и им мавташе на фотографите и обожавателите. Таа ги поздрави насобраните на босански. Дејствието на филмот се одвива околу љубовната приказна на двајца млади луѓе, која ненадејно прекинува со почетокот на конфликтот. Подоцна двајцата се среќаваат -- како српски војник и муслиманка затворена во концентрационен логор во БиХ, каде што се случува силување.
Филмот предизвика негативни коментари во БиХ, особено меѓу Србите, кои сметаат дека филмот ги демонизира. 
Бидејќи е една од најславните личности на Холивуд, моќта на Џоли како ѕвезда се очекува повторно да го привлече светското внимание на настаните околу конфликтот во 1990-тите. Таа изјави за новинарите дека се надева оти филмот ќе биде „повик за будење“ за меѓународната заедница да ги запре борбите низ целиот свет. 
„Филмот е за универзалните теми – конфликтот, тортурата, насилството врз жените и одговорот на општеството. Овој филм не е критизерски, не е антисрпски“, рече Џоли. „Верувам дека неговото суштинско прашање -- а тоа е потребата за интервенција и потребата светот да се грижи за злосторствата кога се случуваат - е многу, многу навремено, особено со работите што се случуваат денес во Сирија.“
Кога на крајот филмот беше награден со аплауз, Џоли низ солзи им рече на присутните: „Тоа што го споделив ова со вас, ми значи премногу.“
„Ние судиме за нешто што не го знаеме, и кога видов солзи во очите на Анџелина, сфатив дека ова не е само уште една работа за неа, туку многу повеќе од тоа“, рече за SETimes Амра Сабиќ од Сараево.
„Не го направив овој филм ... за да го покажам мрачниот дел од историјата на оваа земја, туку да му ја покажам на светот неверојатната [земја] Босна и Херцеговина. Ова е потсетник за сите страдања низ кои луѓето тука поминаа“, рече Џоли. „Овој филм го промени мојот живот и начинот на кој го гледам регионот.“ 
Таа ги отфрли негативните коментари во врска со филмот од Република Српска и Србија, велејќи дека тие се од политичарите и медиумите.
„Српскиот народ е паметен и ќе може да ја види разликата меѓу вистината и нешто што им е наметнато. Тие ќе видат дека овој филм е уметност“, рече Џоли.
„Филмот е добар, но треба да се гледа без предрасуди, бидејќи само тогаш има значење“, рече за SETimes Менсур Хајдаревиќ, кој присуствуваше на премиерата.
„Мислев дека ќе биде полесно да се гледа овој филм, но многу работи ме потсетија на мојата воена судбина; ме потсети на градот што го напуштив, и на насилството кое го доживеа моето семејство“, рече Селма Фејзиќ. 
Филмот в четврток ќе почне да се прикажува во целиот регион.
