03/02/2012
Линда Карадаку за Southeast European Times во Приштина -- 03.02.12
На прв поглед се чини како безначајно прашање, пена во морето несогласувања меѓу Србија и Косово. Преговарачите ги продолжија разговорите посредувани од ЕУ во Брисел, овојпат фокусирајќи се конкретно на тоа како Косово ќе биде идентификувано на оние распространети картички со името на масите, оние кои идентификуваат каде седи секој претставник на конференциите. 
Приштина сака нејзиното регионално име на претставување да гласи „Република Косово“. Белград инсистира да биде „Косово според [Резолуцијата на ОН] 1244“. 
„Имаме дијаметрално спротивни ставови. Што ќе се случи во следните денови, останува да се види“, рече за новинарите во вторникот (31-ви јануари) Едита Тахири, главен преговарач на Косово, по состанокот со Роберт Купер, олеснувач на ЕУ во косовско-српскиот дијалог.
Тахири инсистира на тоа дека Косово мора да биде претставено како независна и суверена држава, со институции што потпишуваат регионални договори за соработка, за разлика од деновите кога потпишуваше УНМИК, врз основа на Резолуцијата 1244 на ОН. „Затоа, не прифаќаме никакво реферирање на Резолуцијата 1244“, рече таа, подвлекувајќи дека Србија нема право да реферира на резолуцијата „бидејќи истата беше одобрена во 1999 година, кога Србија не постоеше како држава“.
Но, српскиот министер за надворешни работи, Вук Јеремиќ, изјави за српските медиуми дека „реферирањето на Резолуцијата 1244 е од суштинска важност за продолжувањето на преговорите со цел решавање на косовското прашање. Србија нема намера да ја задушува Приштина и нејзиното учество на регионалните форуми никогаш не било доведено во прашање. Но, другата страна инсистираше на тоа дека ова имплицира членство, а не учество, што ние не можеме да го прифатиме“, рече Јеремиќ за Танјуг. 
Богдана Кољевиќ, политички научник и филозоф во списанието Нова српска политичка мисла, изјави за SETimes дека придржувањето на реферирањето на 1244 е „црвена линија која не смее да се премине“.
Косовскиот аналитичар Илир Ибрахими, заменик-претседател и главен оперативен претставник на Американскиот универзитет во Косово, вели дека иако постигнувањето договор за регионалното претставување би било достигнување, прашањето е „по која цена“?
„Ако тоа значи откажување од името кое го дефинира неговиот правен статус, името Република, мислам дека тоа би било многу голем компромис за Косово, кој не е прв“, рече Ибрахими за SETimes, додавајќи дека косовската влада е под силен притисок за компромис со Србија. 
Српскиот аналитичар Драган Поповиќ, директор на Центарот за политика во Белград, вели дека секој евентуален договор во врска со ова прашање може да й ја донесе на Србија долгоочекуваната кандидатура во ЕУ, „така што е прилично очигледно каква е добивката“ за Србија.
„Од друга страна, иако нема загуба, ниту за српската држава, ниту за граѓаните, владата може да биде обвинета за откажување од Резолуцијата 1244.“ 
Со оглед на тоа што неофицијалната предизборна кампања веќе започна, тој истакна дека „ова ќе биде искористено од страна на националистичката опозиција. Значи, нема да има загуба за државата, но ќе има одредена загуба за владејачките партии“, рече Поповиќ за SETimes. 
Несогласувањето повлекува споредби со долготрајниот спор меѓу Грција и Македонија. Македонија сака да биде именувана како Република Македонија, но Грција инсистира на тоа дека треба да се нарекува Поранешна југословенска Република Македонија и отиде дотаму што го блокира пристапувањето на Македонија во ЕУ.
Косовскиот аналитичар и универзитетски професор Белул Беќај вели дека нема победници во договорот за регионално претставување. „Всушност, сите ние сме губитници, бидејќи свесно, времето кога ние треба да се однесуваме во согласност со реалната ситуација и заедничката иднина, е одложено“, рече Беќај за SETimes. 
 Ивана Јовановиќ во Белград даде своја придонес за овој извештај.  
