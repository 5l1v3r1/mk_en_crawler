26/04/2005
Од Игор Јовановиќ за Southeast European Times во Белград – 26/04/05
Министерскиот совет на ЕУ официјално ја одобри позитивната физибилити студија за Србија и Црна Гора, која Европската комисија (ЕК) ја усвои претходно овој месец. За време на состанокот во понеделникот (25-ти април) во Луксембург Советот го утврди „значителниот напредок на Србија и Црна Гора“ и потврди дека ЕУ сака да започне разговори во врска со Договорот за стабилизација и асоцијација (ДСА) со земјата што е можно поскоро. Советот, исто така, ја истакна желбата на Унијата за консолидација на заедничката држава Србија и Црна Гора. 
Одобрението уследи по потврдата дека генерал Небојша Павковиќ - кого го бара Трибуналот на ОН за воени злосторства во врска со обвинението за воени злосторства од конфликтот во периодот 1998-1999 година - допатува во Хаг. Неговиот трансфер го исполни последниот преостанат услов за одобрување на физибилити студијата. 
Министрите истакнаа дека, како и во случајот со другите земји од Западен Балкан, „брзината на пристапот на Србија и Црна Гора во ЕУ ќе зависи од брзината со која заедничката држава и нејзините две конститутивни републики ќе бидат во состојба да ги завршат неопходните реформи и да ги усогласат со Копенхашката декларација. Другите барања се исполнување на условите одредени во процесот на стабилизација и асоцијација, вклучувајќи ја и целосната соработка со Хашкиот трибунал“. 
Комесарот за проширување на ЕУ Оли Рен во понеделникот рече дека Советот и ЕК имаат за цел да ги започнат преговорите за ДСА со Белград до 5-ти октомври - петтата годишнина од демократските промени во Србија. Тој додаде дека ЕУ го охрабрува директниот дијалог помеѓу Белград и Приштина за решавање на косовското прашање. 
Шефот за безбедност на ЕУ Хавиер Солана во понеделникот рече дека трансферот на Павковиќ во Хаг го потврдува променетиот став на Белград во врска со соработката со Трибуналот. Генералот, рече тој, беше последниот од низата обвинети кои српскиот премиер Воислав Коштуница вети дека ќе му ги предаде на Хаг. 
Павковиќ, поранешен началник на Генералштабот на Југословенската армија беше обвинет заедно со генералите Владимир Лазаревиќ, Сретен Лукиќ и Властимир Ѓорѓевиќ. Четворицата беа обвинети за злосторства против косовските Албанци во првата половина од 1999 година. Тој е 14-тиот обвинет што допатува во Хаг од Белград во изминативе шест месеци. 
Според Радио Б92 листата на осомничените бегалци од Србија и Република Српска сега брои вкупно девет лица. Останатите поединци што се бараат се: Ѓорѓевиќ, Горан Хаџиќ, Милан Лукиќ, Средоје Лукиќ, Здравко Толомир, Драган Зеленовиќ, Стојан Жупљанин и главните обвинети за воени злосторства Ратко Младиќ и Радован Караџиќ. 
Поздравувајќи ја одлуката на Советот, Коштуница рече дека таа покажува оти Србија е во состојба „да го преземе својот дел од одговорноста и да даде свој придонес за да може целиот регион да стане интегрател дел од ЕУ“. 
„Нашата земја уште еднаш стана лојален и важен партнер во градењето на мирот, демократијата и одржливиот раст во регионот. Ние, всушност го заземаме местото што природно ни припаѓа во целокупниот развој на овој дел од Европа“, рече тој. 
