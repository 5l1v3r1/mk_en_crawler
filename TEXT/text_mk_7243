09/08/2012
Светла Димитрова за Southeast European Times во Софија -- 09.08.12
Бугарскиот парламент ќе мора да одлучи во следните три месеци дали ќе ја одобри рефередумската петиција поднесена од опозициската Бугарска социјалистичка партија (БСП) за одлуката на Софија за напуштање на проектот за нуклеарната централа Белене.
По четири месеци постојани критики во врска со одлуката од март за повлекување од контоверзниот проект, водачот на БСП и поранешен премиер Сергеј Станишев изјави во парламентот дека неговата партија собра 773.477 потписи за поддршка на нејзината иницијатива. „Не сакаме за важните прашања како што е ова ... да се одлучува зад затворени врати“, им рече Станишев на новинарите.
Ако бидат потврдени најмалку 500.000 потписи, законодавниот дом ќе мора да го одобри одржувањето национален референдум. Претседателот Росен Плевнелиев ќе го одреди датумот на референдумот, најверојатно на почетокот од 2013 година.
По скоро три години на власт, владата предводена од претседателот на ГЕРБ Бојко Борисов, објави на 28-ми март дека ги напушта плановите за изградба на нуклеарката Белене.
Главната причина зад овој потег беше недостигот на стратешки странски инвеститори и високата цена на проектот, кој беше оптоварен со бројни проблеми и одложувања од 2006 година.
Финансиските консултанти ХСБС рекоа во извештај објавен оваа година дека цената на изградбата на втората нуклеарна централа во оваа балканска држава ќе биде повисока од 10 милијарди евра.
„Сé уште не ја знаеме цената на тој проект“, изјави за новинарите бугарскиот министер за економија, енергија и туризам, Дељан Добрев, по поднесувањето на петицијата за референдумот. „Нема стратешки инвеститор, нема финансии.“
„Ако [скоро] 800.000 луѓе ја поддржуваат [централната] Белене, дали тие, исто така, се согласуваат да платат по 30.000 лева (околу 15.000 евра) за изградба на централата?“, запраша Добрев.
Tој, исто така, ја смета референдумската иницијатива за обид да се измери поддршката на гласачите што партиите можат да ја обезбедат на следните парламентарни избори, кои треба да се одржат во лето 2013 година.
Според Јулиј Павлов, шеф на софискиот Центар за анализи и маркетинг, прашањата што бараат експертско знаење не треба да се ставаат на референдум, туку треба да им се остават на експертите.
„Генерално, референдумите се прилично популистичка вежба, поради сличните обиди за изведување заклучок во врска со бројките, кои не се секогаш со добра основа“, рече Павлов за SETimes.
Ќе биде тешка задача да се осигури дека Бугарите ги добиле сите информации што им се потребни за да направат информиран избор, изјави Антоанета Цонева, претседателка на Институтот за развој на јавната средина во Софија.
„Ова е клучно прашање на секој референдум, бидејќи луѓето мора да ја знаат цената на нивниот избор“, рече таа за SETimes, истакнувајќи дека во случајот на Белене имало „каде и како потребните финансии за проектот би биле обезбедени“.
„Важно е да се види, најпрво, како ќе се формулира прашањето, и второ, како ќе се спроведува информативната кампања“, рече Цонева.
Ако бидат исполнети сите законски услови, тоа ќе биде прв национален референдум што се одржал во Бугарија од 1946 година, кога скоро 96 отсто од гласачите ја отфрлија монархијата во корист на народната република, и оној во мај 1971 година за тогашната нова коалиција на земјата.
