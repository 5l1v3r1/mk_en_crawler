05/04/2005
Од Роберт Хершбах за Southeast European Times – 05/04/05
Бугарија, Хрватска и Србија и Црна Гора се помеѓу 12-те земји кои ќе добијат помош во борбата против трговијата со луѓе од заедничката американско-шведска иницијатива објавена од страна на американскиот Стејт департмент минатата недела. Американската и шведската влада ќе придонесат со по 330.000 американски долари во Проектот за превенција, кој го водат две организации, Коалицијата против трговијата со жени (КАТВ) и Европското женско лоби. 
„Овој проект е единствен по тоа што две влади, кои имаат мошне различни политики во врска со голем број прашања, имаат иста посветеност на борбата против трговијата со луѓе за сексуална експлоатација, преку решавање на прашањето на насилството против жените, барањето и врските помеѓу проституцијата и трговијата со луѓе“, рече директорката на КАТВ, Џенис Г. Рејмонд, за SE Times. 
Веста за иницијативата дојде пред новиот извештај, објавен заеднички од страна на ОБСЕ, УНИЦЕФ и УНХЦР, кој предупредува дека трговијата со луѓе во земјите од ЈИЕ се зголемува. 
„Превентивните стратегии во борбата против трговијата со луѓе не се создаваат секоја година“, рече специјалниот претставник на ОБСЕ Хелга Конрад на прес-конференцијата на која го објави извештајот, кој ја покрива 2003 и првите четири месеци од 2004 година. „Проблемот не се намалува ... туку уште повеќе се продлабочува. На пример, веќе не се наоѓаат жени жртви на трговијата со луѓе само во борделите, туку и во приватни станови и клубови“, рече таа. 
Сиромаштијата, невработеноста и домашното насилство се клучните фактори што ги мамат луѓето да избегаат од своите земји за, како што се надеваат, подобар живот во странство, велат експертите. Наместо тоа, голем број од нив завршуваат во услови на буквално ропство, со закани за физичко насилство и без можност да добијат помош. 
Бугарија, Хрватска и Србија и Црна Гора се наоѓаат во централната зона помеѓу посиромашните земји на исток и богатите нации од ЕУ, и функционираат како транзитни точки за трговија со жените на различни места. Покрај тоа, Бугарија и Хрватска имаат поограничена улога како крајна цел, при што жените се носат во туристичките места за време на туристичката сезона, додека Србија и Црна Гора е, исто така, и земја на потекло на ваквата трговија. Сите три нации преземаат чекори за справување со трговијата со луѓе, макар што со различни резултати, како што се вели во Извештајот за трговијата со луѓе за 2004 година на американскиот Стејт департмент. 
Бугарија ја усвои клучната легислатива со која се криминализира трговијата со луѓе и се обезбедува помош за жртвите, но корупцијата ги попречува напорите за спроведување на законот, се вели во извештајот. Хрватска успеа да спроведе прва кривична пресуда поврзана со трговијата со луѓе и презема други чекори, меѓу кои и обука на полицијата, одвојување на средства за засолнување на жртвите и воспоставување на национална директна телефонска линија. Но, спроведувањето на законот и понатаму е променливо и ресурсите се оскудни, и законите на земјата - и покрај тоа што ги покриваат кривичните дела како киднапирање и силување - не ја забрануваат експлицитно трговијата со луѓе. 
Напорите против трговијата со луѓе во Србија постојано се соочуваат со проблеми поради несоодветната заштита на сведоците и корупцијата на полицијата, а казните и понатаму се лесни, заклучува Стејт департментот. Црна Гора, во меѓувреме, беше земјата во која во 2004 година се случи голем скандал во кој за вмешаност во трговија со луѓе беа обвинети високи функционери.
Во сите три земји голем дел од иницијативата за решавање на проблемот не дојде од владите туку од невладините организации, како што е белградската Акција против трговијата со луѓе (АСТРА). „Ситуацијата со трговијата со луѓе, барем во Србија, се менува многу брзо“, изјавија координаторите на организацијата, Марија Анѓелковиќ и Тамара Вукасовиќ, во својата електронска порака испратена до SE Times. „Трговците со луѓе ги менуваат патиштата, начинот на работење и целните групи мошне бргу.“ 
Она што АСТРА го заклучила, преку директната работа со жртвите, е дека сé повеќе деца се идентификуваат како жртви на трговијата со луѓе. Во 2003 година од вкупниот број на жртви 10 отсто биле деца под 18 години, а во 2004 година овој процент се зголемил на 56 отсто. Голем дел од жртвите се инвалидизирани лица (физички и ментално) и деца од институции, како домови за деца без родители и поправни домови. Интернетот сé повеќе станува главен начин на кој се врши регрутирањето“, велат Анѓелковиќ и Вукасовиќ. 
