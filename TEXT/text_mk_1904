07/09/2004
(Дневник, Утрински весник, Македонска телевизија - 07/09/04; AП, АФП, МИА, Макфакс, Хина - 06/09/04) 
Mакедонија и Хрватска во понеделникот (6-ти септември) потпишаа договор за соработка во процесот на интеграција во ЕУ, за време на дводневната посета на високата делегација предводена од хрватскиот премиер Иво Санадер на Скопје. По разговорите со македонскиот колега Хари Костов, Санадер за новинарите изјави дека пријателските односи помеѓу Хрватска и Македонија се пример за регонот. 
„Нема отворени прашања помеѓу двете земји“, рече тој, додавајќи дека идните напори треба да се концентрираат на економската соработка. Тој рече дека Хрватска е подготвена да ги сподели со Македонија своите искуства во однос на интеграцијата во ЕУ за да й помогне во нејзината кандидатура. 
„Нашата соработка треба да биде од корист за двете земји во напорите за пристапување во ЕУ и во НАТО“, рече Костов. Договорот го потпишаа хрватскиот министер за надворешни работи, Миомир Жужул, и неговата македонска колешка, Илинка Митрева, по состанокот помеѓу двајцата премиери. 
Во јуни Хрватска доби официјален статус на земја-кандидатка за ЕУ и сега очекува датум за отворање на разговорите за пристапување со Унијата. Македонија ја поднесе својата апликација пред неколку месеци, но сé уште нема добиено статус на кандидат. 
„Проектот на обединета Европа нема шанси да успее ако не ги вклучи и земјите од Југоисточна Европа“, рече Санадер. „Европа во иднина не може да има дупки на картата, на местото каде што е нашиот регион.“ 
Истовремено, тој ја истакна потребата од исполнување на критериумите за членство во ЕУ. „Македонија и Хрватска мора да постигнат политичка стабилност и економски просперитет за да станат полноправни членки во ЕУ“, рече Санадер. 
Двајцата лидери изјавија дека постојат можности за зголемување на економските врски. Санадер истакна дека во текот на изминатите две години Хрватска се искачи од десеттото на осмото место на листата на трговски партнери на Македонија и се надева дека неговата земја ќе се искачи уште погоре на таа листа. Костов, пак, ја најави можноста за постигнување на договор со Загреб за сезонско вработување на македонски работници во хрватските бродоградилишта. 
Билатералните размена помеѓу Македонија и Хрватска се релативно избалансирани и би можеле да ја надминат цифрата од 130 милиони евра оваа година, велат извори. 
Како дел од напорите за унапредување на економската соработка, македонската Стопанска комора во понеделникот одржа економски форум. На него присуствуваа бизнисмените кои допатуваа со Санадер, првиот премиер кој ја посети Македонија од 1997 година досега. 
 Во понеделникот тој, исто така, се состана со македонскиот претседател Бранко Црвенковски и со претседателот на Парламентот, Љупчо Јордановски. 
