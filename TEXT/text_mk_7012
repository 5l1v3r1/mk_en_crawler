14/05/2012
Мишко Талески за Southeast European Times во Скопје -- 14.05.12
Владејачката партија ВМРО-ДПМНЕ заменува 150 од своите членови или кадри вработени во државниот сектор -- од највисокопозиционираните до најнископозиционираните, како и во партиските општински комитети.
Ова е прв пример во регионот една владејачка партија да се реформира себеси без катализаторот на изборите.
„Вклучуваме нови луѓе со цел да го одржиме темпото со кое сакаме да работиме, особено на позициите [на кои] темпото е намалено од она што било претходно, поради измореност или дистанцирање од граѓаните“, рече премиерот Никола Груевски. 
Директорите на четири инситутции -- Електрани на Македонија (ЕЛЕМ), Агенцијата за државни патишта, Агенцијата за железници и државниот катастар -- дадоа оставки. 
Додека многу вработени ќе тргнат во потрага по друга работа, некои ќе останат на раководните позиции во власта.
Искажувајќи пофалби за овој далекусежен и позитивен потег, професорот на универзитетот Св.Климент Охридски и политички аналитичар Јове Кекеновски, истовремено вели дека ова требаше да се направи многу порано за да се подобрат резултатите од работата на владата.
Тој објасни дека пополнувањето на државните позиции со кадри од владејачката партија претставува значителна пречка за фер и транспарентно вработување низ целиот регион, како и за самата демократска практика.
„Ако владата навистина сака да покаже дека промените не се козметички, треба да почне од првиот ешалон, односно од министрите во владата, а не само од директорите на агенциите“, рече Кекеновски за SETimes. 
Тоа ќе биде голема победа не само за владејачката партија, туку и за транспарентната демократија, и во финалните анализи, за општеството воопшто, додаде тој.
Поголем дел од аналитичарите сметаат дека смената на министрите кои не покажале резултати ќе ја зајакне довербата на јавноста во владата, а првенствено во премиерот. 
Македонските медиуми, цитирајќи извори од владата, веќе објавија дека министерот за транспорт и комуникации, Миле Јанакиевски, ќе биде сменет.
„Го водам министерството секој ден како да ми е прв ден. Со секој нов ден имам поголем мотив да остварувам нови проекти и во изминатите шест години реализирав голем број проекти“, одговори Јанакиевски.
Критичарите истакнуваат дека дури и ако бидат променети некои министри, тие ќе завршат на некои други удобни позиции. 
Но, политичкиот аналитичар Владимир Божиновски изјави за SETimes дека промените се дел од една поголема агенда за суштинска промена на управувањето во Македонија: да се биде поодговорен и повеќе ориентиран на резултатите.
„Ако се сменат 150 раководители, промените се сé, само не козметички, како што некои наведуваат. Од политичка гледна точка, овој потег ќе биде голем плус за владејачката партија пред локалните избори следната година“, рече Божиновски.
ВМРО-ДПМНЕ отиде еден чекор понапред во своите напори, повикувајќи ги сите граѓани кои сметаат дека ги имаат потребните вештини, да аплицираат за некоја од 150-те позиции во вториот и третиот ешалон.
Во согласност со законите за вработување, сите кандидати ќе имаат еднаква можност, без оглед дали се членови на партија или не. 
Но, Кекеновски е повеќе загрижен за тоа дали промените ќе важат за сите коалициски партнери во власта, вклучително и Демократската унија на Албанците (ДУИ). 
„Груевски мора да му каже на [водачот на ДУИ] Али Ахмети кои министри, заменици-министри и државни секретари не работат добро и да побара нови луѓе. Ако не постави исти критериуми за сите, целокупната идеја ќе биде компромитирана“, рече Кекеновски.
Јавноста се чини дека е изненадена, но и дека го поддржува овој потег на владејачката партија.
„Време беше некои луѓе да добијат црвен картон, и ние се надеваме дека ќе дојдат луѓе што имаат повеќе знаење и повеќе искуство“, рече за SETimes скопјанецот Виктор Трајаковски (39).
Во регионот моментно нема слични вакви еднострани потези. Во Србија и Грција, на пример, изборите на 6-ти мај ќе донесат промени, но само ако бидат формирани нови коалиции меѓу победниците.
„Поради партиско влијание, нема поделба меѓу законодавната, извршната и судската власт. На тој начин, ние се движиме кон еден авторитарен систем“, рече за локалните медиуми Весна Пешиќ, независна пратеничка во српскиот парламент. 
Покрај смената на некои директори, Македонија го реорганизира и својот дипломатски кор, заменувајќи некои амбасадори. Најмалку четворица нови дипломати беа назначени неодамна, а се очекуваат и други.
„Позитивно е тоа што државата се решава за попознати имиња кои се докажале себеси, наместо за партиски кадри, од кои некои покажаа слаби резултати. Овој потег сигурно ќе ги зајакне дипломатските, културните и новите трговски и економски односи на Македонија, со оглед на тоа што се зголемува акцентот на инвестициите“, рече Божиновски за SETimes. 
