15/07/2010
БРИСЕЛ, Белгија -- Генералниот секретар на НАТО Андерс Фо Расмузен во средата (14-ти јули) ги повика босанските политички водачи да се договорат околу прашањето за доделувањето на одбранбениот имот што е можно поскоро, со оглед на тоа што истото е клучно на кандидатурата за членство на Босна и Херцеговина (БиХ) во НАТО. Расмузен, кој се состана со босанскиот министер за надворешни работи, Свен Алкалај, и министерот за одбрана, Селмо Цикотиќ, во Брисел, ја пофали одлуката на БиХ да им се приклучи на мировните сили во Авганистан и другите активности поврзани со спроведувањето на реформите за НАТО. Алкалај истакна дека поддршката на јавноста за интеграцијата во НАТО е многу цврста. Во април министрите за надворешни работи на НАТО дадоа условно одобрување на Акциониот план за членство на БиХ (МАП), но рекоа дека БиХ мора најпрво да го реши прашањето на доделувањето различни одбранбени имоти меѓу двата ентитета. (Дневни аваз, Срна, БХРT - 14/07/10)
