13/01/2012
Светла Димитрова за Southeast European Times во Софија -- 13.01.12
Во релативно мирна населба во Софија се наоѓа двокатна зграда во крем и бела боја, која беше седиште на бугарската Државна агенција за национална безбедност до минатата година. Сега во истата се наоѓа новиот специјализиран суд на бугарската држава против организираниот криминал, кој беше отворен овој месец по шестмесечно одложување. 
За време на обиколката на реновираната зграда, бугарскиот премиер Бојко Борисов во вторникот (10-ти јануари) рече дека истата има „мрачно минато и светла иднина“.
Бугарија, која е постојано критикувана од Брисел поради неефикасноста во нејзиното справување со проблемот, одлучи да формира специјален суд кој ќе го забрза темпото на судските постапки. Судењата против шефовите на подземјето во Бугарија се одолговлекуваат со години, со малку осудени.
Новиот двостепен систем -- кој вклучува суд од прва инстанца кој ги води судските процеси и друг од втора инстанца кој работи на жалбите, секој со специјална обвинителска канцеларија во својот состав -- првично требаше да започне со работа во јули.
Но, финансиските проблеми и проблемите со вработувањата доведоа до одложување. На крајот владата обезбеди неколку милиони евра за платите на персоналот, опремата, судските простории, затворските ќелии и другите објекти. 
„Важна е не само опремата, туку и храброста и личниот став на судиите кои ќе работат тука“, рече министерката за правда, Дијана Ковачева.
Поранешниот заменик-претседател на Софискиот окружен суд, Георги Ушев, избран да управува со трибуналот против мафијата во октомври, рече дека очекува и до 80 случаи да бидат пренесени во новата институција за неколку дена. Други 350 случаи, најверојатно, ќе бидат проследени до неговиот суд до крајот на годинава, по комплетирањето на истрагите. 
Според извештаите на медиумите, првата судска постапка ќе биде против еден од наводните главни шефови на подземјето во државата, Красимир Маринов. Поранешен борач и основач во раните 1990-ти на една од првите големи мафијашки структури во Бугарија, Маринов беше обвинет на почетокот од јануари за организирање вооружена мрежа за дистрибуција на дрога, која оперирала во туристичкиот центар на Црното Море, Сани бич, меѓу август 2009 до мај 2010 година.
Во 2005 година Маринов и неговиот помлад брат Николај беа уапсени под обвинение за заговор за убиствата на пензионираниот генерал Љубен Гоцев, поранешен шеф на државната безбедност во времето на комунизмот, Иван Тодоров, мафијашки шеф вклучен во шверц на цигари и други криминали и Никола Дамјанов, финансиски директор на контроверзната индустриска група ТИМ, со седиште во Варна. Двајцата беа ослободени во 2010 година поради недостаток на докази, иако четири лица од пониско ниво беа осудени на затворски казни во траење меѓу 34 месеци и пет години. 
Со оглед на лошите резултати на Бугарија во решавањето на случаите на организиран криминал во текот на изминатите две децении, аналитичарите не очекуваат новиот систем да води до брз пресврт.
И покрај целата резервираност што ја има за специјализираниот суд како еден вид последна мерка, Тихомир Безлов, постар аналитичар во софискиот Центар за проучување на демократијата, сé уште го смета за „позитивен чекор на патот“. 
Замрсените односи меѓу судиите и криминалните мрежи во некои делови од земјата го прават изрекувањето дури и на најумерените пресуди невозможно, рече тој за SETimes. 
„Според тоа, овој суд претставува обид да се прекинат овие врски, како и обид да справување со наследството од изминатите 20 години, но со сите ограничувања што произлегуваат од недостатокот на искуство и различни законски тешкотии кои ќе го придружуваат процесот“, рече Безлов. 
Поради тоа што многу кругови се спротивставуваат на специјалниот суд, вклучително и судии и адвокати кои покренаа некои разумни аргументи против институцијата, бугарскиот аналитичар не е „преголем оптимист“ во своите очекувања. 
„Во земји како Бугарија, промените се одвиваат бавно; тие се честопати неодржливи и има многу назадувања пред нешто да се постигне. Трибуналот може да биде позитивен чекор во рамките на она што го имаме тука“, заклучи Безлов. 
Владејачката централно-десничарска партија ГЕРБ најпрво ги објави своите планови за формирање специјален суд во 2010 година. Но, нејзината идеја судот да ги решава и случаите на корупција на високо ниво, наиде на жесток отпор кај другите партии во парламентот, групите за правата и адвокатите, и на крајот беше напуштена.
„Во земја управувана од владеењето на правото, судот мора да биде независен. Истиот не може да служи како инструмент на владата за остварување конкретна цел или спроведување одредена политика“, рече за SETimes Иванка Иванова, програмски директор на софискиот Институт Отворено општество. „Ако судот следи конкретна цел, станува вонреден суд, а вонредните судови се забранети со бугарскиот устав.“
Идејата високи функционери да бидат судени за корупција од страна на трибуналот беше критикувана од Европската комисија за демократија преку правото, попозната како Венецијанска комисија, и на крајот беше отфрлена.
Меѓу другите балкански земји со специјални судови против мафијата се: Србија и Хрватска, која го формираше својот суд по експлозијата на автомобил-бомба во октомври 2008 година при која загина Иво Пуканиќ, сопственикот на неделникот Национал во земјата, и неговиот маркетинг директор, Нико Фрањиќ.
Српскиот трибунал беше формиран пред атентатот на премиерот Зоран Ѓинѓиќ во март 2003 година. Судскиот процес на вклучените во заговорот против првиот демократски избран премиер на земјата на крајот стана „најпознат случај“ во историјата на институцијата, рече за SETimes Милан Антонијевиќ, директор на Комитетот на адвокатите за човекови права.
„Специјалниот суд имаше добро влијание врз судството, и ако ја споредиме неговата практика со онаа на другите судови, ќе видиме голема разлика во бројот на потврдени пресуди, во бројот на квалитетните предмети“, рече тој.
„Околу 100 пресуди беа донесени само во 2011 година“, истакна Антонијевиќ, додавајќи дека судот ја забрзува својата работа и дека бројот на постапките започнати од обвинителството, исто така, расте.
Иако има примери на заглавување на судските постапки, или несоодветно справување со прашањата од страна на судиите и адвокатите, „на Србија и треба овој суд“, рече тој.
 Дописничката на SETimes Ивана Јовановиќ во Белград даде свој придонес во овој напис. 
