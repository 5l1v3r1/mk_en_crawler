29/08/2007
Од Ахмет Гормез за Southeast European Times во Анкара - 29/08/07
Министерот за надворешни работи, Абдула Ѓул, е новиот претседател на Турција, на местото на Ахмет Неждет Сезер. Парламентот го избра во вторникот (28-ми август) на третиот круг гласање. 
Ѓул, член на владејачката Партија на правдата и развојот (АКП) победи во двата претходни круга, но не успеа да го обезбеди потребното двотретинско мнозинство. Но, во третиот круг, доволно беше и просто мнозинство.
Уште двајца други кандидати се бореа за местото. Сабахатин Чакмакоглу од Партијата за националистичка акција (МХП) доби 70 гласови, додека Тајфун Ичли од Демократската левичарска партија (ДСП) освои 13 гласови. Две ливчиња беа неважечки, додека 24 гласачки ливчиња беа празни.
„Сосема сум свесен за тешкотијата на мојата задача“, рече новиот претседател во својот прв говор. 
Ѓул (56) е посветен муслиман и поранешен член на сега забранетата Партија на благосостојбата. Сепак, тој вети дека ќе го поддржува секуларниот систем во Турција и ќе биде претседател на сите.
„Во демократијата која е систем на права и слободи, секуларизмот, еден од суштинските принципи на нашата Република, е исто онолку модел кој ги поткрепува слободите на различните животни стилови, колку што е и владеењето на социјалната хармонија“, рече тој. „И не само тоа, посветеноста на принципот на секуларизмот е, исто така, најпогоден начин за елиминирање на конфликтите од самиот почеток, како и на елементите на спорови, кои одвреме навреме се манифестираат во секое општество.“
„Кога размислуваме за реалностите и деликатностите што ги носи нашата географија, подобро го разбираме значењето на принципот на секуларизмот, кој, исто така, гарантира слобода на верата и свеста“, додаде новиот шеф на државата.
Американскиот претседател Џорџ В. Буш, германскиот претседател Хорст Келер и германскиот министер за надворешни работи, Франк Волтер Стајнмаер, беа помеѓу светските водачи кои му го честитаа изборот на Ѓул. Претседателот на Парламентарното собрание на Советот на Европа (ПАЦЕ), Рене ван дер Линден, беше еден од првите меѓународни претставници што даде изјава. 
„Топло го поздравувам изборот на нашиот поранешен колега, Абдула Ѓул. Тој е модерен реформист и јас сум убеден дека ќе биде претседател на сите Турци“, рече Ван дер Линден.
Ѓул е „многу добро запознаен со европските и меѓународните работи и јас сум убеден дека ќе успее да ја доближи својата земја до ЕУ, како и да ја унапреди улогата на Турција како важен играч на меѓународната сцена“, додаде тој. 
Американскиот амбасадор во Турција, Рос Вилсон, исто така, му честиташе на Ѓул. „Уште еднаш посветеноста на Турција на демократските институции и улогата на правото се покажа трајна и силна“, рече Вилсон. „Ние добро го знаеме претседателот Ѓул и тесно соработувавме со него во текот на неговиот мандат на премиер и тогаш министер за надворешни работи. Со нетрпение чекаме да продолжиме да работиме со него на прашањата од важност за двете наши земји.“
Како министер за надворешни работи, Ѓул беше најпознат по својата улога во отпочнувањето на разговорите за пристап на Турција со ЕУ. Клучен член на владејачката партија, тој, исто така, помогна во усвојувањето на реформите и подобрувањето на состојбата со човековите права во земјата. Тој рече дека ќе ги прекине сите врски со АКП по преземањето на претседателската функција.
