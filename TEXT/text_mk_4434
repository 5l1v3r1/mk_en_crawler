02/06/2008
(Ројтерс, ДПА, АП, Балкан инсајт, БИРН, Канцеларија на високиот претставник - 30/05/08)
Високиот претставник Мирослав Лајчак во петокот (30-ти мај) отпушти претставник на Агенцијата за разузнавање и безбедност (ОСА) на Босна и Херцеговина (БиХ), како дел од новите мерки против симпатизерите на бегалецот обвинет за воени злосторства Стојан Жупљанин. Тој, исто така, им нареди на властите да ги запленат патничките документи на 16 лица поврзани со поранешниот полициски командант на босанските Срби.
„Постои јасен доказ дека овие 16 лица се сретнале или имале контакт со Стојан Жупљанин откако е тој во бегство“, се вели во соопштението на канцеларијата на Лајчак од петокот.
Во истото се вели дека Лајчак, кој ја координирал оваа акција со Меѓународниот кривичен трибунал за поранешна Југославија (МКТЈ) и агенциите за безбедност на БиХ, сака да се осигури дека осомничените поддржувачи нема да избегаат од земјата. Властите одбија да ги обелоденат нивните имиња со цел да се спречат какви било потенцијални истраги против нив.
„Ние мора да обезбедиме правда и владеење на правото, ако сакаме да изградиме доверба помеѓу луѓето во Босна и Херцеговина“, во соопштението од петокот се цитира изјавата на Лајчак.
Властите го идентификуваа претставникот на ОСА -- кој се соочува со итно отпуштање -- како Предраг Чераниќ, но ја опишаа неговата функција како „чувствителна“. 
Лајчак му забрани каков било пристап до „доверливи информации кои би ја компромитирале способноста на ОСА да ја остварува својата законска одговорност за соработка со МКТЈ“. 
Без да го именува Чераниќ, Лајчак рече дека последниот неуспешен обид за аспење на Жупљанин, во голема мера се должи на протечени информации. Полицијата спроведе рација во српскиот град Ниш на крајот од март, но бегалецот веќе беше избеган.
Лајчак во петокот рече: „Бегството на Жупљанин само 24 часа претходно ... покажува дека воените злосторници добиваат информации [претходно]“. 
Околу десет дена пред операцијата во Ниш, сопругата и синовите на Жупљанин испратија писмо до медиумите во БиХ, повикувајќи го да се предаде и да го ослободи своето семејство од „нивниот сопствен затвор“.
МКТЈ го издаде своето првично обвинение против Жупљанин (56) во декември 1999 година, според кое поранешниот командант на Регионалниот центар на безбедносните сили во Бања Лука е одговорен за воени злосторства против несрпското население за време на конфликтот во БиХ во периодот 1992-1995 година. Второто изменето обвинение во октомври 2004 година не ги потврди првичните обвиненија за генодиц и соучество во геноцид. Жупљанин моментно се соочува со 12 обвиненија за злосторства против човештвото и кршење на законите на војната.
Тој е еден од четворицата преостанати воени злосторници кои сé уште ги бара МКТЈ, вклучително и воениот водач на босанските Срби Радован Караџиќ и неговиот воен командант, Ратко Младиќ.
„Правдата во случаите на воени злосторства претставува суштински елемент на мојот мандат“, рече Лајчак во петокот. „Јас сметам дека моите овластувања треба да се искористат кога рацете на домашните институции се врзани.“ 
