23/12/2011
Мухамет Брајшори и Ивана Јовановиќ за Southeast European во Приштина и Белград -- 23.12.11
Со цел премостување на разликите меѓу земјите-членки на ЕУ кои го признаваат Косово и оние што не го признаваат, високата претставничка на ЕУ, Кетрин Ештон, го именуваше словенечкиот министер за надворешни работи, Самуел Жбогар, на челното место во новата канцеларија на ЕУ во Косово.
Канцеларијата беше создадена со обединување на постојната Канцеларија за врски на Европската комисија и Канцеларијата на специјалниот претставник на ЕУ (ЕУСР), кои имаа свој посебен претставник.
Портпаролката на Ештон, Маја Кочијанчиќ, изјави за SETimes дека ЕУ постигна компромис да го направи Жбогар единствен претставник на ЕУ, во очекување на одобрението на Европскиот совет на почетокот од следната година. 
„ЕУ мораше да го приспособи своето присуство во Косово поради нашата јасна посветеност и ангажман во европската перспектива на Косово и предизвиците што следат, и имајќи ја предвид Лисабонската спогодба“, рече Кочијанчиќ.
Жбогар е добро познат во Косово и во регионот по своите напори да ја унапреди интеграцијата во ЕУ. 
„Западен Балкан е како мозаик; ако недостасува парче, целата слика е нецелосна. Иако процесот на евроатланска интеграција е специфичен за секоја земја и се заснова на заслугите на секоја, исто така важно е ниту една земја да не заостанува“, напиша Жбогар во Светот на Европа  (Europe's World) во есента 2010 година. 
Косовскиот заменик-министер за надворешни работи, Петрит Селими, изјави за SETimes дека владата безрезервно го поздрави назначувањето на Жбогар.
„Тој е клучна фигура во поддршката на проширувањето на ЕУ за целиот Балкан и за европските перспективи на Косово“, рече Селими. 
Селими додаде дека Косово очекува Жбогар да донесе нов увид во политиката на ЕУ кон Косово, во врска со новиот однос што двете ќе го формираат следната година.
„Очекуваме во 2012 година Косово да влезе во формален однос со ЕУ. Според тоа, улогата на Жбогар ќе биде да ги води како Косово, така и ЕУ, во нова ера на прогресивен однос“, рече за SETimes извршниот директор на приштинскиот Институт за балканска политика, Себ Битичи.
Битичи објасни дека назначувањето покажува оти ЕУ бара нова динамика во регионот, нова перспектива за прашањата, имајќи предвид дека словенечките дипломати може да имаат „преведувачка“ улога со оглед на нивното наследство како држава на поранешна Југославија. 
Битичи, исто така, гледа на назначувањето на Жбогар од аспект на зголемениот ангажман на Германија во регионот. 
„Се чини дека Германија ја презеде улогата да ја води политиката на ЕУ кон Косово и Западен Балкан. Ова е важно, бидејќи веќе се знае дека ,студениот мир’ кој постои на Балканот по војните мора да биде претворен во [нешто] стабилно, а таа стабилност може да дојде само со нормализација на односите Косово-Србија и потиснување на паралелните институции во Косово“, заклучи тој.
 Српските реакции  
Во меѓувреме кружат контрадикторни и спротивставени информации во српските медиуми. Едно тврдење кое предизвика многу јад во Белград беше дека Жбогар е назначен за амбасадор на ЕУ во Косово.
„Жбогар не е назначен за амбасадор на ЕУ во Косово, тој не е дури ни шеф на мисијата во Косово, тој е шеф на канцеларијата од едноставна причина дека сите земји на ЕУ не го признаа Косово“, објасни за SETimes директорката на Центарот за евроатланска интеграција, Јелена Милиќ. „Според тоа, тој нема иста функција како, на пример, шефот на мисијата на ЕУ во Белград.“
Очекувањата на српската влада во врска со назначувањето се однесуваат на изнаоѓање правични решенија и почитување на меѓународните договори, првенствено Резолуцијата на ОН 1244. 
„Се надеваме дека Жбогар, како човек од регионот, во поширока смисла ќе придонесе за унапредување на дијалогот Белград-Приштина, како и за изнаоѓање решенија во Косово кои ќе овозможат преживување на Србите таму и враќање на раселените“, рече за SETimes Милоје Михајловиќ, директор на владината канцеларија за односи со медиумите.
„Јас навистина сметам дека активностите на Жбогар на новата позиција ќе й помогнат на Србија на нејзиниот европски пат“, додаде Михајловиќ.
„Жбогар е најмал заеднички именител на сé што сите земји на ЕУ очекуваат, без оглед на тоа дали го признале или не го признале Косово, и неговото назначување може да биде на подобро за Србија -- само ако Србија сфати што очекува и ЕУ“, рече Милиќ. 
