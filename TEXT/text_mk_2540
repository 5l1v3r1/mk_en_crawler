23/02/2006
Од Кристина Чук за Southeast European Times во Загреб -- 23/02/06
Турнејата минатата недела низ Западен Балкан на Хозе Мануел Баросо беше прва на регионот од страна на претседателот на Европската комисија (ЕК). За време на посетата на Хрватска, Србија и Црна Гора, Македонија, Косово, Албанија и Босна и Херцеговина, тој ја истакна визијата за стабилност и благосостојба, уверувајќи ги земјите во регионот за нивните изгледи за членство во ЕУ.
Во придружба на комесарот за проширување на ЕУ, Оли Рен, Баросо дојде во регионот за да ги поддржи напорите на земјите од ЈИЕ за приближување до Унијата. Тој истакна дека е клучно земјите да изградат политичка и економска соработка во остварувањето на заедничката цел. Иднината на Балканот е во Европа, нагласи Баросо. 
Баросо и Рен најпрво го посетија Загреб. Во своето обраќање пред хрватскиот парламент претседателот на ЕК рече дека односите помеѓу Хрватска и ЕУ влегле во нова фаза.
„Ние ги започнавме преговорите и веќе можеме да го процениме напредокот на Хрватска во усвојувањето на легислативата на ЕУ. Со други зборови, вистинската работа само што започна“, рече Баросо, додавајќи дека понатамошниот напредок ќе зависи од темпото на усвојување и спроведување на acquis communitaire. 
Улогата на парламентот ќе се зголемува со напредокот на процесот на пристапување, рече Баросо. Преговорите ќе ги покренат прашањата што предизвикуваат загриженост кај хрватските граѓани и политичките водачи во земјата ќе треба да ги решат овие проблеми, истакна тој. 
Хрватска не смее да ги заборави клучните политички критериуми, додаде Баросо. Тие го вклучуваат гарантирањето на малцинските права и враќањето на бегалците, фер судење на обвинетите за воени злосторства, усвојување на судските реформи и спроведување на ефикасна борба против корупцијата. 
Покрај тоа, рече Баросо, Хрватска мора да ја зајакне својата економија, да ја зголеми улогата на странските инвестиции и да се подготви за соочување со поконкурентски пазар. Тој го поддржа предлогот на премиерот Санадер за проширување на Договорот за слободна трговија во Централна Европа како алтернатива на претходниот предлог на ЕУ за воспоставување на слободна трговска зона. 
По посетата на Баросо и Рен, Хрватска прими позитивни сигнали за својата насока кон пристапувањето во ЕУ. Оваа недела министерот за надворешни работи на Луксембург, Жан Аселборн, допатува во Загреб, каде што тој и неговата колешка, Колинда Грабар-Китаровиќ, разговараа за билатералната соработка и хармонизирањето на хрватската легислатива со условите на ЕУ. 
