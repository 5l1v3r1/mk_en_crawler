25/10/2005
By Igor Jovanovic for Southeast European Times in Belgrade – 25/10/05
Пензионираниот генерал Зоран Станковиќ, патолог и поранешен директор на водечката медицинска институција во Србија и Црна Гора, во петокот (21-ви октомври) беше назначен за министер за одбрана. Тој вети дека ќе „й ја врати репутацијата и ќе ја подобри ситуацијата во армијата“. 
Новиот министер, кој не е член на ниту една политичка партија, дојде на местото на Првослав Давиниќ, кој поднесе оставка на почетокот од септември откако министерот за финансии, Млаѓан Динкиќ, го обвини за вмешаност во скандалот со набавката на воена опрема. 
Изборот на Станковиќ предизвика лавина гласини во белградските медиуми, кои објавуваа дека тој е поранешен близок пријател со обвинетиот за воени злосторства во бегство Ратко Младиќ и дека се очекува да преговара за неговото предавање. 
Оттогаш Станковиќ се обиде да ја разјасни природата на својата поврзаност со Младиќ. Тој инсистира на тоа дека се видел со обвинетиот само неколку пати и тоа само затоа што како лекар ја направи аутопсијата на ќерката на Младиќ, која изврши убиство во 1994 година. Тој вели дека не го видел обвинетиот шест години и нема поим каде се наоѓа. 
„Нереално е да се мисли дека еден министер за одбрана ќе го брка Младиќ по планините“, рече Станковиќ за Радио Б92. 
„Ако јас, само по околу десет средби во мојот живот со Младиќ, можам да го убедам во она во што другите не успеваат со години, тогаш јас сум многу помоќен отколку што мислам“, рече министерот, додавајќи дека апсењето на обвинетиот за воени злосторства не е во надлежност на министерот за одбрана. 
Тој став не го дели и Трибуналот на ОН за воени злосторства, кој тврди дека екстремистите во српската војска го кријат и заштитуваат Младиќ. 
Воените аналитичари, пак, велат дека назначувањето на Станковиќ е дел од политичкиот договор помеѓу владејачките партии во Србија и Црна Гора. И додека Станковиќ -- кого го избра Србија -- го доби Министерството за одбрана, црногорскиот генерал Љубиша Јокиќ е назначен за началник на Генералштабот на армијата на Србија и Црна Гора, на местото од Драган Паскас. 
Со ова политичко пазарење, вели коментаторот Александар Радиќ, властите во Подгорица се надеваат дека армијата нема да се меша во референдумот за независноста на Црна Гора, закажан за пролетта 2006 година. 
„Ова ќе й гарантира на Црна Гора дека нема да има изненадувања и нема да има реакции во случај републиката да одлучи да излезе од државната заедница“, изјави Радиќ за белградските медиуми. 
Но, таквиот политички договор има своја цена, додаде Радиќ. Тој претставува „лош принцип за спроведувањето на стабилни и остварливи реформи во одбраната“.
