13/05/2010
(Mакфакс, Ајриш тајмс - 13/05/10; AФП, Ројтерс, АП, ДПА, ББС, АКИ, МИА, Макфакс, Б92, официјална веб-страница на Американската амбасада во Скопје - 12/05/10; AП, Б92 - 30/04/10)
Четири лица загинаа во престрелка меѓу полицијата и вооружена банда рано во средата (12-ти мај) во северна Митровица, близу до границата на земјата со Косово. 
Инцидентот се случи во близина на селата Радуша и Рашче, околу 20 километри северно од Скопје, кога полицијата се обиде да го запре комбето „мерцеден спринтер“ за кое постоело сомневање дека пренесува илегално оружје.
„Поставиве заседа и ... лицата кои беа во возилото отворија оган; полицијата одговори и четворица од нив [во возилото] беа убиени“, изјави за АФП портпаролот на македонската полиција Иво Котевски.
Според извештаите на медиумите, полицијата добила информација и го стопирала возилото во регионот за да го спречи шверцувањето на оружјето во Македонија. 
Котевски рече дека властите заплениле најразлично оружје, мини и четири вреќи експлозив во комбето. Тие, исто така, пронашле и амблеми на Ослободителната национална армија (ОНА), бунтовничка група на етничките Албанци која беше официјално растурена по Охридскиот рамковен договор во август 2001 година. 
Министерката за внатрешни работи, Гордана Јанкуловска, на прес-коференцијата за новинарите во средата изјави дека тројца од вооружените напаѓачи -- кои носеле црни униформи -- се идентификувани и й се добро познати на полицијата. Тоа се етнички Албанци од македонските села Грчец и Мерово, а третиот бил од Косово. Потеклото на четвртото лице не е утврдено. 
Во извештајот од четвртокот, новинската агенција Макфакс го идентификуваше четвртиот. Едниот од македонските државјани, Харун Алиу, бил осуден претходно оваа годиан за убиството во јануари 2008 година на припадник на специјалните сили. Тој беше осуден во отсуство на доживотен затвор. Двајца други ја добија истата казна.
Инцидентот во близина на Радуша, кој се опишува како најсериозен од конфликтот во 2001 година во Македонија, дојде помалку од две недели по престрелката меѓу полицијата и група неидентификувани вооружени лица во областа, во близина на граничниот премин Блаце. За време на операцијата, полицијата откри неколку тајни складишта со големо количество оружје, вклучително и експлозиви, огнено оружје, муниција за минофрлачи, различни мини и рачни гранати. 
Досега нема индикации дека двата инциденти се поврзани, рече Јанкуловска во средата. Таа додаде дека полициските операции во Радуша и Блаце покажуваат оти властите ја држат безбедносната ситуација под контрола.
„Уште еднаш испративме јасна порака дека насилството не може да се толерира и дека ќе одговориме на најжесток начин на сите обиди да се загрози сигурноста, безбедноста на граѓаните, како и полицајците“, рече министерот.
Американската амбасада во Скопје издаде соопштение во средата, изразувајќи пофалби за македонските власти. 
„Соединетите Држави искажуваат пофалби за успешната полициска операција во Македонија против вооружените криминални елементи кои очигледно планирале насилни дејства врз граѓаните на Македонија“, рече амбасадорот Филип Рикер. „Ние го повторуваме нашето силно противење и осуда на насилството и на оние кои истото го промовираат.“
