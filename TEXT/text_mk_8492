14/02/2012
Пол Чикои за Southeast European Times во Букурешт -- 14.02.12
Заедно со нивната нова влада, Романците може наскоро да доживеат нов животен стандард, ако новата извршна економска програма вроди со плод. Но, аналитичарите и граѓаните се скептични дека тоа е можно поради економскиот облак кој лебди над целиот свет.
Програмата се фокусира на намерата на владата да го зголеми животниот стандард на Романците со раст на доходите на населението преку зголемување на платите или пензиите, намалување на придонесите за социјалното осигурување и зголемување на даноците за богатите.
И покрај овие одредби, новиот премиер Михаи Разван Унгуреану ги ублажи очекувањата. 
„Не излегувам со нереални ветувања во овие тешки времиња. Ерата на просперитет нема да започне утре. Мудроста и одговорноста се клучните зборови на оваа влада. Платите и пензиите ќе бидат зголемени само ако тоа биде можно“, рече Унгуреану пред парламентот во четвртокот (9-ти февруари).
Плановите, исто така, вклучуваат промовирање на политика за стимулирање на економскиот раст и создавање нови работни места со привлекување средства на ЕУ по апсорпциона стапка од 29 отсто, или 6 милијарди евра, рече Унгуреану.
Ќе биде воспоставен Национален план за создавање работни места, за да се охрабри вработувањето со помош на финансиски иницијативи за работодавачите, додека за државните службеници ќе биде осмислена „одговорна“ мрежа на плати.
Еден аналитичар рече дека сака да ги види деталите. 
„Очекував конкретни мерки, а не генерални формулации за оваа програма“, рече за SETimes генералниот секретар на Здружението на бизнисмени во Романија, Кристијан Парван. „Јасни мерки со брза примена. И сакаме да знаеме кога ќе почнат да ги применуваат, но главно кога овие одлуки ќе се исплатат.“
„Мислам дека главниот приоритет на оваа нова влада треба да биде отстранувањето на сите блокади на ниво на јавна администрација, кои стојат на патот на проектите кои привлекуваат најголем дел од средствата на ЕУ, имено развојот на животната средина и инфраструктурата“, додаде тој.
Парван предложи создавање банка на дејностите, повторувајќи ја неодамнешната идеја на францускиот претседател Николас Саркози. „Не може да има зголемување на приходите на луѓето ако не го стимулираме производството.“
Новата администрација се соочува со два главни предизвици, рече за SETimes аналитичарот на романскиот Центар за економска политика, Аурелиан Дочиа.
„Прво, истата мора да го дотера договорот со ММФ до самиот крај -- договор кој сега е во основа голема рамка за секоја економска политика во Романија. Второ, не можеме да го игнорираме краткиот живот на оваа влада -- најверојатно овие мерки нема да покажат никакви конкретни резултати оваа година“, рече тој, мислејќи на парламентарните избори во ноември.
Дочиа, исто така, препорача внимателност во јавните изјави на владата. „Економското заздравување на Романија е сé уште кревко пред надворешните фактори. Секое прерано реферирање на зголемување на платите е загрижувачко. Тие најпрво треба да го идентификуваат финансискиот извор“, рече тој.
Новата влада, исто така, мора да се погрижи за тоа да не излезе од дефицитната цел која, најверојатно, ќе биде одредена, со оглед на тоа што е изборна година. 
На улицата, граѓаните чекаат резултати. 
„Владината програма е како план за предавање што го подготвувам за училиште. Ако не го следам, часот [ќе] ми биде уништен“, рече за SETimes наставникот по историја Алин Строе (38).
„Нема илузии дека мојата плата ќе биде зголемена. Но, тие треба да се свесни дека ако [програмата] е само за имиџ, ако ништо не се направи во поглед на оние кои се лишени од заработувачка поради мерките на штедење, нивниот имиџ на крајот ќе биде уште полош.“
