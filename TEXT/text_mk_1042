12/10/2007
Косовскиот министер за трговија и индустрија, Бујар Дуголи, рече дека СТО ги поздрави потезите на косовските институции за отпочнување разговори за влез во организацијата. Според Дуголи, Косово е во добра позиција да пристапи во СТО, со оглед на тоа што неговиот царински законик и тарифната политика се целосно хармонизирани со оние на земјите-членки на ЕУ.
*** 
Бугарската државна пошта, Бугарска пошта, го отвори најголемиот и најмодерен центар за сортирање пошта и размена во регионот. Објектот вреден 15 милиони евра беше изграден на површина од 4.000 квадратни мтетри во Софија, со капацитет за средување 30.000 писма и 7.000 пакети дневно, како и весници и списанија. 
*** 
Хрватското Министерство за одбрана потпиша договор вреден 112 милиони евра со финското претпријатие „Патрија“ за достава на 84 оклопни возила. Возилата ќе бидат произведени во Хрватска и Финска. Доставата ќе започне пред крајот на 2008 година и нарачката ќе биде комплетирана до крајот на 2012 година. „Патрија“ е позната по белите оклопни возила кои се користат низ целиот свет од страна на мировниците на ОН.
 *** 
Француската „Унион де банк араб е франсес“ отвора канцеларија во Загреб. Активноста на банката во регионот ќе се фокусира на комерцијалното финансирање, финансирањето проекти, исламското банкарство и капиталните пазари. 
*** 
Списанието „Форчн“ дебитираше во Турција овој месец. На насловната страна од првото издание на „Форчн Tурки“ се најбогатиот човек во земјата, Мустафа Коч, и неговата сопруга. „Коч холдинг“ е едно од 500-те најголеми претпријатија во светот. 
*** 
Босна и Херцеговинa (БиХ) привлече вкупно 561 милиони евра странски директни инвестиции во 2006 година -- зголемување од 18 отсто во споредба со 2005 година, објави во средата (10-ти октомври) Централната банка на БиХ. Австрија останува најголем инвеститор во БиХ со 45 отсто удел во вкупните СДИ, по што следи Хрватска (15 отсто) и Словенија (14 отсто). 
(Разни извори – 05/10/07-12/10/07) 
