04/08/2010
Од Игор Јовановиќ за Southeast European Times во Белград – 04/08/10 
Односите меѓу политичките партии во Санџак се забележително влошени по неодамнешните избори за Бошњачкиот национален совет. На изборите, кои се одржаа на 6-ти јуни, победи Бошњачката културна заедница, предводена од муфтијата на Санџак, Муамер Зукорлиќ. Истата освои 17 од 35 места во советот.
Тоа е, сепак, помалку од апсолутно мнозинство и ниту една од двете водечки бошњачки партии -- Бошњачката обнова на Расим Љајиќ и Бошњачката листа на Сулејман Угљанин -- не се подготвени да формираат коалиција со Зукорлиќ.
Љајиќ и Угљанин, кои се министри во српската влада, го наведоа како причина критикувањето на Зукорлиќ на владата и бошњачките политичари во Србија.
Сега српското Министерство за човечки и малцински права одлучи изборите да бидат повторени. Лутиот Зукорлиќ одговори предупредувајќи ги властите да не „се играат со Санџак“ ако сакаат да го задржат мирот.
„Државата е како зграда во која станарите можат или да се сакаат меѓу себе или да не се сакаат“, рече Зукорлиќ. „Ако повеќето станари одлучат да изгорат еден од становите, тие ризикуваат да ја запалат целата зграда. Затоа не треба да се игра со оган. Или ќе бидеме среќни или пожарот ќе гори од горе до долу.“ 
Муфтијата го повика српскиот претседател Борис Тадиќ да ги разреши сите министри вклучени во одлуката за повторување на советничките избори. 
„Повторувањето на изборите претставува кршење на законот и ние се надеваме дека претседателот Тадиќ ќе биде почувствителен за интересите на Бошњаците отколку некои владини министри“, рече портпаролот на Зукорлиќ, Самир Тандир, за SETimes. 
Поддржувачите на Зукорлиќ велат дека ќе го однесат случајот пред Судот за човекови права. Во меѓувреме, политичките противници, Љајиќ и Угљанин, критикуваат. 
Судирот со Белград нема да биде од корист за Бошњаците, изјави Љајиќ за SETimes. „Ваков вид пристап може само да предизвика штета за граѓаните на Санџак. Ваквиот пат е целосно погрешен и може само да ги одврати инвеститорите кои сакаат да инвестираат во Санџак.“ 
Уредникот на Радио Сто плус, со седиште во Санџак, Ишак Слезовиќ, не верува оти расправиите во Санџак можат да ја загрозат стабилноста на Србија, но вели дека може да се случат помали конфликти меѓу спротивставените опции на Бошњаците.
„Во игра е голема лична суета и нетолеранција“, изјави Слезовиќ за SETimes. 
