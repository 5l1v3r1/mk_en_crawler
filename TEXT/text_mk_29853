28/02/2011
ПРИШТИНА, Косово -- Независната комисија за медиуми (ИМЦ), во петокот (25-ти февруари) пресуди во корист на медиумите во спорот за нарушување на приватноста започнат од амбасадорот на САД, Кристофер Дел. Тој изрази загриженост дека медиумите го прекршиле Кодексот на однесување кога за време на минатонеделната седница на парламентот, за избор на новиот претседател и влада, објавиле детали од телефонските разговори со политичките и други претставници. ИМЦ пресуди дека медиумите постапувале професионално и во согласност со Кодексот на однесувањето. 
„Разговорите, телефонските јавувања и интервјуата не треба да се емитуваат без претходно известување на спротивната страна, со исклучок на случаите кога е во прашање јавниот интерес“, рекоа од ИМЦ, цитирајќи го Кодексот на однесување. Слободата на изразувањето и правото на информирање се клучот на демократијата, додадоа од таму. Печатените и електронските медиуми објавија разговори со кратки текстуални пораки за време на седницата на парламентот и помеѓу вториот и третиот круг гласање за нов претседател, клучен за обезбедувањето гласови за победата на Беџет Пацоли. Советот на новинарите на Косово, исто така, ги поддржа медиумите за работење во интерес на јавноста. (Кохавижн, Клан Косова, РТК - 25/02/11)
