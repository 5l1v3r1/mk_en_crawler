21/10/2010
(Новинари без граници, ДПА, АФП, ВОА, РФЕ/РЛ, HotNews.ro, Кроејшн тајмс, Макфакс, Софиска новинска агенција, Софија ечо - 20/10/10)
Слободата на медиумите во многу земји на ЕУ и во повеќето балкански земји што се надеваат на влез во блокот од 27 земји генерално се влошува, предупредија Новинари без гранции (НБГ) во својот деветти годишен Индекс за слободата на печатот во светот, објавен во средата (20-ти октомври). 
„Вознемирувачки е да се види како неколку земји-членки на ЕУ продолжуваат да паѓаат во индексите“, објави медиумската набљудувачка група со седиште во Париз. „Ако не се среди, Европската унија ризикува да ја изгуби својата позиција на светски водач во почитувањето на човековите права. А ако дојде до тоа, како истата може да биде убедлива кога ќе бара подобрувања од авторитарните режими.“
Овогодинешното истражување ги одразува кршењата на слободата на печатот кои се случија во текот на 12-месечниот период до 1-ви септември 2010 година. Секоја од 178-те земји вклучени во индексот доби рејтинг и оценка, од 0 (најдобар) до 105,00 (најлош).
Бугарија и Грција имаа најнизок рејтинг меѓу членките на ЕУ, паѓајќи за две, односно 35 места подолу, заедно со Бенин, Коморос и Кенија на 70-тото место. 
Падот на Грција од своето 35-то место во 2009 година беше резултат на „политичките немири и физичките напади на неколку новинари“, објасни РСФ.
Меѓу другите држави од ЕУ што доживеаја пад оваа година се и Португалија (40-то место), Кипар (45-то место), Италија (49-то место) и Романија (52-ро место).
Романија, која се рангираше на 50-тото место од 175 земји вклучени во минатогодишниот индекс, „сега ги смета медиумите за закана по националната безбедност и планира законски да ги цензурира нивните активности“, објави групата.
Состојбата со слободата на медиумите во повеќето земји од Југоисточна Европа (ЈИЕ) што аспирираат за членство во ЕУ, исто така, е влошена во текот на периодот опфатен во истражувањето. Падот на Македонија на 68-мото место, од минатогодишното 34-то место, претставува најголем пад во рамките на регионот. 
Црна Гора падна за 27 места, на 104-тото место, со Ангола и Нигер. Србија, пак, падна за 23 места, на 85-тото место во светот денес, додека Косово изгуби 17 позиции и дојде на 92-рото место. Босна и Херцеговина -- единствена земја од ЈИЕ, освен Кипар, што влезе во првите 50 -- падна на 47-мото место, од 39-тото, за една година. 
„Балканскиот полуостров е сé уште предмет на загриженост и имаше големи промени ... Иако законските реформи потребни за пристапување во ЕУ се усвоени во повеќето балкански земји, нивното спроведување е сé уште во почетна -- ако воопшто и постои -- фаза“, истакнува НБГ. 
Турција, земјата со најнизок рејтинг од земјите во ЈИЕ, оваа година падна за 16 места, на 138-мото место. НБГ падот го припиша главно на „избезуменото зголемување на бројот на судските парници, затворањата и судските казни против новинари“. 
Единствените земји во регионот што го подобрија својот рејтинг беа Албанија (80-то), Хрватска (62-ро) и Молдавија (75-то), кои се придвижија на осмото, 16-тото и 39-тото место. 
Финска, Исланд, Норвешка, Холандија, Шведска и Швајцарија -- шесте европски земји што ги заземаат првите места на индексот од неговото прво издание во 2002 година, уште еднаш го добија првото место, со најдобра можна оценка. Еритреа, Северна Кореја, Туркменистан, Иран и Бурма беа рангирани најпоследни, како најрепресивни режими кон новинарите.
НБГ изрази загриженост поради тоа што само десет други земји на ЕУ, освен Финска, Холандија и Шведска, влегоа во групата на 20 земји со најдобри резултати, и дека некои од другите 14 членки на Унијата се со многу низок рејтинг. 
„ЕУ не е хомогена целина, кога станува збор за слободата на медиумите“, објави групата. „Напротив, јазот меѓу добрите и лошите остварувачи и понатаму се зголемува.“ 
