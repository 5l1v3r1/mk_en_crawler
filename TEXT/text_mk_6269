25/11/2011
Пол Чикои за Southeast European Times во Букурешт -- 25.11.11
Поранешниот комесар на ЕУ Леонард Орбан неодамна беше назначен да го води новоформираното романско Министерство за европски прашања, кое се занимава со ефикасното искористување на расположливите финансии на ЕУ. Романија се најде на самото дно меѓу членките на блокот кога станува збор за ова прашање.
Дописникот на SETimes Пол Чикои разговараше со Орбан за предизвиците на министерството.
 SETimes: Дали одлуката за основање министерство кое ќе биде специјално посветено на привлекување финансиски средства од ЕУ, е задоцнета? 
 Леонард Орбан: Мојот едноставен одговор е: подобро подоцна отколку никогаш. 
 SETimes: Дали направивте проценка на проблемите што водеа до слабо искористување на средствата на ЕУ? Што тргна во погрешна насока? 
 Oрбан: Се разбира дека направивме проценка, вклучително и за тоа што се случува во структурите и надлежните тела кои управуваат со фондовите на ЕУ. Врз основа на таа проценка одлучивме да преземеме серија мерки со цел конечно зголемување на апсорпционата стапка. 
Постојат поголем број проблеми и тешкотии -- недоволен административен капацитет и одреден недостаток на искуство во ова поле. Забележавме разлики меѓу државните институции и дека оние државни структури што постигнале подобри резултати се оние кои управувале со средствата пред Романија да пристапи во ЕУ, имено предпристапните фондови.
Другите се соочуваат со поголеми проблеми во управувањето со овие средства. Истовремено, ние ги утврдивме тешкотиите на кои примателите наидуваат кога се подготвуваат и потоа кога ги спроведуваат своите проекти. Овие тешкотии се однесуваат на процедурите што се посложени од вообичаено. Исто така, тешкотиите се поврзани со колебливото учество на приватниот сектор, како што е банкарскиот сектор во ова поле.
Но, сакам да кажам јасно: ние, исто така, се соочуваме, да кажам дипломатски, со одредени нерегуларности во системот. 
 SETimes: Дали имате некакви статистички податоци во врска со лажните проекти?
 Oрбан: Ние немаме, но имаат оние кои се занимаваат со ваквите случаи. Одделот за борба против фалсификатот има јасна претстава за проектите што се под истрага, или оние против кои е покрената правна постапка. Но, и да има такви, бројот на двата не е значителен. 
 SETimes: Но, дали се работи за бројка што опаѓа?
Ние немаме начин да направиме споредба тука бидејќи колку повеќе предлагаме да привлечеме поголеми фондови, толку поголем е ризикот да наидеме на вакви случаи. Има проблеми кога станува збор за јавните набавки, кои Европската комисија утврди дека се систематски. Значи, ние радикално го променивме овој систем. 
 SETimes: Од што се состои системот на јавни набавки и кои главни мерки се преземени за неговото коригирање?
 Орбан: Мерките се во тек, како законски измени што се веќе донесени, така и промени во системот. Вторите ги вклучуваат двете државни структури кои се занимаваат со јавните набавки во управниот механизам на фондовите на ЕУ. Тоа значи дека двете институции од сега натаму ќе имаат одговорност. Досега, без оглед на одлуката што ја носеа, никој не сносеше одговорност. 
Сега тие се приклучија на системот и нивната активност е ставена под ревизија и мора да се коригира ако се најдат некои недостатоци, за овие институции да бидат одговорни. За да се постигнат овие промени, ризикувавме да бидеме суспендирани од исплатите на средства од ЕУ во период од шест месеци, потег кој би ја блокирал активноста за првиот семестар од следната година. Затоа реформата на системот на јавни набавки е, без конкуренција, нашиот прв приоритет. 
 SETimes: Кои се вашите главни цели за време на вашиот мандат? 
Што се однесува до апсорпцијата на средствата на ЕУ, јас си поставив како цел остварување на апсорпциона стапка од минимум 20 отсто до 2013 година. Тоа значи реално трошење на 3,1 милијарди евра од овој момент до крајот на 2012 година. Споредете ја таа бројка со 716 милиони евра потрошени досега. 
 SETimes: Некои во ЕУ тврдат дека оние земји што не успеваат да привлечат значителна количина од финансиите одвоени од буџетот на ЕУ за периодот 2007-2013 година, треба да добијат помалку од буџетот за периодот 2014-2020 година. 
 Oрбан: Да, тоа е аргумент што го користат оние земји-членки, нето учесници, кои сакаат да го намалат својот дел во буџетот на ЕУ. Зошто да им се даде на Романија, Бугарија и други земји толку многу пари, кога апсорпционата стапка е толку ниска?
Ние, од своја страна, ќе мораме да претставиме два контрааргументи. Прво, ние ќе мораме да ја подобриме внатрешната ситуација со зголемување на апсорпционата стапка; и второ, посиромашните земји на ЕУ се тие на кои највеќе им требаат овие пари, добиени преку кохезионата политика. Во интерес на ЕУ е да ги неутрализира разликите меѓу развиените и помалку развиените земји. Без похезија, ЕУ не може да се придвижи напред.
 SETimes: Сметате ли дека Романија ќе ја надминеше подобро економската криза ако можеше да привлече повеќе финансии од ЕУ? 
 Oрбан: Aпсолутно! Еве на пример Полска успеа да одржи високо ниво на апсорпција на средствата на ЕУ. Тие признаа дека економскиот раст што истата го поттикна, беше поголем одошто очекувале. И тие не инвестираа само во инфраструктурата, туку и во проекти кои генерираат економски раст. Се разбира, за земја како Романија, инфраструктурата е основа. Тоа е предуслов. Паралелно со тоа, мораме да инвестираме во области кои генерираат развој, кои имаат мултипликаторна улога за економијата.
 SETimes: Романците сметаат дека полето на фондовите на ЕУ е многу заплеткано и бирократско. Сте размислувале ли за олеснување на процедурите и критериумите за избор на проекти?
 Oрбан: Не беше лесно да се привлечат овие средства. Се работи за компликувани процедури и многу други тешкотии што тешко се отстрануваат. Но, јас лично забележав подобрување и перспектива за побрз напредок во оваа област, барем во поглед на патната инфраструктура. 
Процедурите што се предвидени со европските регулативи се, исто така, компликувани. Но, понекогаш ние ги правиме овие процедури уште посложени отколку што е потребно. Еден од приоритетите е да се поедностават и ние го анализираме ова. 
Ние наоѓаме баланс, бидејќи мораме да бидеме пофлексибилни, но и ригорозни во исто време. Првиот услов е да обезбедиме ригорозен финансиски менаџмент. Значи, нема да поедноставиме повеќе отколку што [дозволува] случајот, за да не се загрози или да не се фрли сомнеж на овој ригорозен финансиски менаџмент. 
 SETimes: Постои дебата за новата административна поделба на Романија. Еден од аргументите што е во полза на оваа мерка е дека истата ќе води до подобра апсорпција на средствата на ЕУ.
 Орбан: Понекогаш се соочуваме со недостаток на систематски пристап, при кој проекти се поднесуваат од различни окружни совети кои се натпреваруваат еден против друг.
Исто така, сме забележале недостаток на корелација меѓу финансирани проекти дури и во рамките на еден округ. 
Создавањето поголеми ентитети и региони може да води до систематски пристап и да помогне во идентификувањето на тие приоритети што може да се финансираат преку фондовите на ЕУ. Недостатокот на корелација доведе до случај во кои по проект за патна инфраструктура следеше проект за водоводна поврзаност, така што новоизградениот пат мораше да се уништи.
Вакви примери има многу, во кои има многу визии и опции -- понекогаш диктирани од различни интереси -- и не може да се постигне договор. Како резултат на тоа, ние сме понекогаш принудени да ги повлечеме финансирањата на проектите што не можат да се спроведат навреме. 
