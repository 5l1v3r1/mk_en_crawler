10/03/2012
Од Линда Карадаку за Southeast European Times во Приштина -- 10/03/12 
ММФ и Косово постигнаа привремен договор за економска програма, која би можела да биде поддржана од 20-месечен стенд-бај аранжман во висина од 107 милиони евра.
Договорот, постигнат на 5-ти март, ќе биде изгласан од извршниот одбор на ММФ на крајот од април.
Договорот доаѓа по посетата на заменик-шефот на одделот на ММФ, Јоханес Виенганд, за втората и последна проценка на Косовската набљудувана програма (СМП).
Виенганд рече дека спроведувањето на СМП, неформалниот договор со ММФ за следење на спроведувањето на економската програма на властите, беше генерално задоволително.
„Значајни резултати се постигнати со фискалните цели, при што севкупниот дефицит во 2011 година беше 1,8 отсто, во споредба со програмската цел од 2,9 отсто. Повеќето структурни услови беа, исто така, исполнети, со важен напредок во финансискиот сектор. Структурниот стандард во формирањето на работните групи за евентуални бенефиции на воените ветерани и поранешните политички затвореници, беше исполнет со доцнење“, рече тој.
Виеганд додаде дека косовската економија „продолжи да ја издржува финансиската турбуленција во евро областа прилично добро. Реалниот раст на БДП во 2011 година се проценува на 5 отсто“, рече Виеганд, но „можното влошување на условите на пазарот на труд во централноисточните земји, каде што живее поголем дел од косовската дијаспора, може негативно да влијае на странските директни инвестиции и девизните дознаки“.
„Како резултат на тоа, мисијата го ревидираше растот во 2012 година на 3,8 отсто. Инфлацијата се ублажи, во согласност со развојот на настаните на глобалните пазари на стока“, рече тој. 
ММФ објави дека клучни програмски цели се континуираната фискална консолидација која започна со набљудувана програма, „со цел одржлив буџет за две години“ и долгорочна фискална политика „евентуално преку воведување законски обврзувачки фискален пропис“.
Меѓу клучните цели се „унапредувањето на буџетското планирање и извршување, вклучително и преку внимателни цени на чинење на иницијативите за трошење, и понатамошно подобрување на отпорноста на стресови на финансискиот сектор, вклучително и преку доделување на централната банка на ресурси за обезбедување помош за ликвидност во вонредни состојби на банките, ако биде потребно“.
Мухарем Шахини, портпарол на косовското Министерство за финансии, изјави за SETimes дека оценката на ММФ за договорот СМП е генерално позитивна. „Ваквите проценки го отворија патот за преговори за договор СБА, кој нуди пристап до средствата на оваа институција“, рече Шахини. 
„Стенд-бај аранжманот е постигнат според сценариото на мудри економски проекции од страна на ММФ, кој го зема предвид потенцијалното влијание на настаните во еврозоната“, рече тој.
Овој договор на ММФ ги поправи проблемите што Косово ги имаше со Фондот минатата година, кога владата на премиерот Хашим Тачи одлучи да ги зголеми значително платите во јавниот сектор.
Овие зголемувања во јавниот сектор за наставниците и цивилните службеници отидоа од 30 до 50 отсто, со што државните плати се зголемија од 311 милиони евра во 2010 година на 383 милиони евра во 2011 година, објави Балкан инсајт. Косовскиот буџет за 2011 година беше 1.264 милиони евра.
