11/05/2011
AТИНА, Грција -- Полицијата употреби солзавец за да ги растера демонстрантите во центарот на Атина во среда (11-ти мај), за време на митингот на кој учествуваа околу 20.000 луѓе, кои протестираа против владините мерки на штедење. Властите објавија дека пет лица се уапсени, а еден полицаец е полесно повреден во немирите. Митингот се одржа како дел од 24-часовниот генерален штрајк организиран од двата водечки синдикати -- ГСЕЕ и АДЕДИ. Акцијата го блокираше јавниот транспорт, пристаништата, училиштата, јавните канцеларии, како и приватните претпријатија. Летовите запреа попладнето, додека болниците примаа само итни случаи. Штрајкот се совпадна со почетокот на клучната проверка на тимот експерти на ЕУ и ММФ во Атина. Тие поминаа околу една недела во земјата, со цел да проверат дали долгот на Грција е одржлив и дали е постигнат доволен напредок за примање на петтата транша од 12 милијарди евра од пакетот финансиска помош во висина од 110 милијарди евра. (Грик репортер, АНА-МПА, Зугла, Елефтеротипија, Сигма лајв - 11/05/11)
