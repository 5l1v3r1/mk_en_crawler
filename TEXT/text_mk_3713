29/10/2007
Од Игор Јовановиќ за Southeast European Times во Белград - 29/10/07
Главната обвинителка на ОН за воени злосторства, Карла дел Понте, во четвртокот (25-ти октомври) го посети Белград, при што се состана со највисоките српски претставници. Посетата му претходи на извештајот што таа ќе го поднесе до Европската комисија (ЕК) во врска со соработката на Србија со Меѓународниот кривичен трибунал за поранешна Југославија (МКТЈ). 
Она што таа ќе го каже во извештајот би можело да има големо влијание на шансите на Србија за напредок во процесот на преговори со ЕУ. Соработката со Трибуналот претставува услов за потпишување на Договорот за стабилизација и асоцијација (ДСА), кој се смета за прв чекор кон членството. 
ЕК веќе го одложи потпишувањето на ДСА со Србија поради лабавата соработка. Сега таа чека извештај од Дел Понте за тоа дали ситуацијата е подобрена. 
Во Белград главната обвинителка рече дека не сака да биде пречка за интеграцијата во ЕУ, но може да препорача потпишување на ДСА само ако соработката биде комплетирана. Во неколку прилики Дел Понте јасно стави до знаење дека ова значи предавање на поранешниот генерал Ратко Младиќ, еден од двајцата главни обвинети кои сé уште се во бегство. 
„Се надевам дека ќе видам позитивни резултати многу бргу“, рече Дел Понте. „Знам дека има членови на српската влада и високи претставници кои напорно работат на соработката и, исто така, има и такви што можат да направат повеќе.“ 
Српските власти инсистираат на тоа дека постои политичка волја за решавање на преостанатите прашања, но се пожали дека тие би можеле да се соочат со неправичен притисок. Расим Љајиќ, шеф на националниот совет за соработка со Трибуналот, рече дека од вкупно 46 обвинети за кои се верува дека се во Србија, 42 се предадени досега.
Единаесет обвинети се уапсени во Србија, 27 се предадоа, а четворица се уапсени во други земји, рече тој.
„Вложуваме големи напори да го спроведеме акциониот план [за соработка на Хашкиот трибунал], но ако некој од внатре постојано ни дава најниска оценка, тоа ќе ги обесхрабри сите кои искрено веруваат дека оваа работа мора да се заврши“, рече Љајиќ. 
Пред пристигнувањето на Дел Понте, српските власти понудија награда од еден милион евра за секој кој ќе даде информации што би воделе до апсење на Младиќ. Безбедносните сили, исто така, пребараа неколку воени објекти, трагајќи по обвинетите.
Освен Младиќ, на листата на Хашкиот трибунал на најбарани обвинети се и Радован Караџиќ, Стојан Жупљанин и Горан Хаџиќ. 
За време на посетата на Белград, Дел Понте, исто така, ги критикуваше косовските власти и УНМИК за нивната нецелосна соработка со Трибуналот. Најсеризните проблеми, вели таа, се однесуваат на поранешниот косовски премиер Рамуш Харадинај. 
Главната обвинителка конкретно ги спомена убиствата на сведоци, смртните закани и „скандалозната понуда“ за привремено ослободување на Харадинај од притвор пред да започне судењето и дозволата да учествува во политички активности. 
