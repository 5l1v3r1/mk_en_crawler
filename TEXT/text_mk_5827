18/11/2010
Од Линда Карадаку за Southeast European Times во Приштина -- 18/11/10
Косово моментно нема парламент, и сите очи се вперени во престојните предвремени избори, закажани за 12-ти декември. Додека партиите формираат коалиции и ги подготвуваат своите кандидатски листи за крајниот рок в петок (19-ти ноември), јавните фигури ги искажуваат нивните разлики.
Локалните експерти велат дека политичката сцена е кревка и дека се можни драматични промени. 
„Предизборните коалиции и изјави на некои од коалициските водачи сигнализираат промени во политичките коалиции“, рече политичкиот аналитичар Муарем Нитај за SETimes. 
„Ова е отворена можност на актуелниот премиер да формира сојуз со Новата косовска алијанса, и можеби со малцинските партии. Втора можност е онаа на коалиција меѓу Демократската лига на Косово и Сојузот за иднината на Косово (ААК), заедно со малцинските партии“, рече тој. 
Многумина ќе ја следат траекторијата на Уке Ругова, синот на починатиот претседател Ибрахим Ругова. Тој и Бујар Букоши, кој беше премиер на косовската влада во егзил за време на режимот на Милошевиќ, истапија од редовите на ЛДК по борбата за власт во партијата.
Ругова и неговото семејство ја обвинија партијата и нејзиниот нов претседател, Иса Мустафа, дека ги понижил со задоцнетата понуда да го додаде синот на починатиот претседател на кандидатската листа. Тој и Букоши сега предложија алтернативна листа, и ги здружија силите со Рамуш Харадинај и ААК. 
Харадинај, кој е во Хаг во очекување на повтореното судење по обвиненијата за воени злосторства, е еден од неколкуте кандидати кои се или под истрага или се соочуваат со судски случај -- факт кој го загрижува ЕУЛЕКС.
„[Кога] за некој јавно се знае дека е под истрага или судска процедура, би било подобро и почесно, и подобро за репутацијата на Косово, да не се претставуваат себеси за јавна функција додека не им бидат исчистени имињата“, рече заменик-шефот на ЕУЛЕКС, Енди Спаркс, на 12-ти ноември. 
Двајцата други кандидати, Неџат Даци, и Албин Курти, имаа судир со законот. Даци, кој е на врвот на кандидатската листа на Демократската лига на Дарданија (ЛДД), беше прогласен виновен од страна на комисија од двајца судии на ЕУЛЕКС и еден косовски судија за злоупотреба на функцијата.
Курти, осуден од ЕУЛЕКС за „попречување на службени лица да ги извршуваат своите задачи“, ја предводи листата на својата Граѓанска иницијатива, која се покажа како магнет за младите луѓе кои се чувствуваат отсечени од политиката.
Фатмир Лимај, кандидат на ПДК, одговори на изјавата на Спаркс. Косовските партии „се придржуваат на законот, а не на расположението на поединците“, рече тој. ААК, исто така, издаде изјава дека законот не му забранува на Харадинај да ја води партијата и да биде на кандидатската листа. 
Скоро сите партии почнаа да го подготвуваат теренот за гласачите, иако кампањата не почнува официјално до 2-ри декември. Оние што се надеваат дека ќе ја разнишаат состојбата на статус кво жестоко го обвинуваат премиерот во заминување Хашим Тачи и неговата ПДК, заедно со неговиот поранешен коалициски сојузник ЛДК, за погрешно водење на косовските работи. 
Но, исходот е далеку од сигурен, и никој од клучните играчи не може да биде исклучен. Според Нитај, најверојатната идна коалиција ќе биде направена меѓу оние водачи кои имаат силна политичка база. „Тачи и Харадинај не можат да се исклучат“, рече тој.
