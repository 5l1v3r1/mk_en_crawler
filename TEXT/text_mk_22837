08/10/2008
АНКАРА, Турција -- Премиерот Реџеп Тајип Ердоган во вторникот (7-ми октомври) предупреди дека турската армија би можела да спроведе прекугранична операција во северен Ирак, чија цел ќе бидат членовите на терористичката Курдистанска работничка партија (ПКК). Тој го изјави ова четири дена по нападот на ПКК на воената стража во турската југоисточна провинција Хакари, во кој загинаа 17 војници. „Уште еднаш сакам јасно да кажам дека ваквата операција, ако биде неопходна, нема да биде насочена кон цивили или кон интегритетот и политичкото единство на Ирак. Единствена цел ќе биде терористичката организација ПКК“, им рече Ердоган на пратениците од неговата владејачка Партија на правдата и развојот (АКП). Во среда парламетот ќе гласа за предлогот за продолжување на овластувањето за спроведување прекугранични операции во северен Ирак за уште една година.
Исто така во вторникот, водачот на опозициската Партија на националното движење (МХП), Девлет Банчели, предложи формирање тампон зона помеѓу Турција и Ирак за да се спречат упадите на терористите. Владиниот портпарол, Чемил Чичек, рече дека владата ќе го разгледа предлогот.
Уште двајца членови на ПКК загинаа во тековната воена операција по нападот во петокот, објави армијата во изјавата на својата веб-страница во вторникот. Со тоа бројот на загинатите милитанти се зголеми на 25. (Mилијет, Радикал, Чумхуријет - 08/10/08; новинска агенција Анадолу, Хуријет, Тркиш прес, СНН Турк, НТВ - 07/10/08)
