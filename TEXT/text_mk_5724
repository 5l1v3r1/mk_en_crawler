25/01/2011
Од Мухамет Брајшори за Southeast European Times во Приштина -- 25/01/11
Ако странските инвеститори се двоумеа дали да влезат во Косово стравувајќи дека нивните инвестиции не се сигурни, неодамнешниот извештај на Светската банка Водење бизнис 2010 не помогна да се разбие тоа чувство. 
Извештајот, објавен во ноември, рангира 183 држави во поглед на нивната бизнис клима. Косово падна за едно место од претходната година, на 119-тото место.
Експертите ја наведуваат корупцијата, несоодветното владеење на правото, високите даноци и прекумерната бирократија како главни причини. Српската блокада, исто така, ја рашири лутината меѓу потенцијалните инвеститори, кои се загрижени дека нема да можат да тргуваат регионално ако се со седиште во Косово.
„Главните проблеми и понатаму се добивањето градежни дозволи, заштитата на инвеститорите, отпочнувањето бизнис, спроведувањето на договорите и тргувањето преку границата“, изјави за SETimes извршниот директор на Институтот за балканска политика Себ Битичи.
Битичи рече дека ја смета борбата против корупцијата за главен приоритет, при што разговорите со Белград треба да ги олеснат регионалните трговски ограничувања. 
Сепак, многумина веруваат дека економскиот развој на Косово не е одржлив бидејќи е заснован на ресурси што ги обезбедуваат меѓународните организации и на девизни дознаки -- врз кои влијае светската финансиска криза. 
Затоа Светската банка препорача префрлање на фокусот на косовската економска политика главно на природните и човечките ресурси. 
Политичарите ветија дека инвестициите ќе протечат во Косово откако ќе прогласи независност. Но, досега, само Телеком Словеније покажа голем интерес, внесувајќи средства во вториот по големина мобилен оператор во земјата, Ипко. 
Немањето заштита го прави Косово непожелна инвестициска дестинација, заклучува извештајот на Светската банка. Пораката до властите е јасна -- обезбедете сигурност ако сакате да ја измените ситуацијата.
Извештајот е особено критичен кон прекумерната бирократија во регистрирањето бизнис. Во моментов, бизнисмените мора да земат фискален, наместо даночен број, кој се дава откако даночната администрација ќе ги испита просториите и ресурсите на организацијата. 
Процесот обично трае повеќе од шест месеци и не само што ги обесхрабрува инвеститорите, туку и ги мотивира властите да бараат мито за забрзување на процесот. 
Министерот за финансии и економија, Ахмет Шаља, изјави за SETimes дека „генерално, владата има исто мислење како Светската банка“, додавајќи дека препораките на Банката треба да послужат како патоказ за подобрување. 
Други изразуваат скептицизам во врска со политичката волја на земјата за решавање на проблемот, велејќи дека властите треба допрва да преземат конкретни дејства за подобрување на индикаторите на извештајот од Светската банка.
Извештајот на новоформираната експертска група ГАП-институт заклучува дека економската и бизнис клима и понатаму се влошува, наместо да се подобрува.
„Загрижени сме дека фискалните средства не се распределуваат според правилата на пазарот на слободна економија, што веќе многу им наштети на бизнисите, и што е, исто така, потврдено во извештајот на Светската банка“, рече Рудина Херои од ГАП-институтот.
