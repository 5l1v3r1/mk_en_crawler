22/08/2005
(AП, ВОА - 21/08/05; Ројтерс - 19/08/05; SEE Security Monitor - 18/08/05)
Прегласувањето од парламентарните избори на 3-ти јули се одржа во неделата (21-ви август) во три албански изборни единици. Централната изборна комисија (ЦИК) нареди делумно повторување на изборите поради нерегуларности кои резултираа со 300 поднесени жалби на резултатите од изборите минатиот месец. 
Според прелиминарните резултати помеѓу 30 и 50 отсто од околу 80.000 гласачи во изборните единици во Скадар, Лушње и Ѓирокастро учествуваа на изборите во неделата. ЦИК, наводно, ќе ги објави официјалните резултати во вторник. 
Гласањето помина генерално мирно и без поголеми нерегуларности. Сепак, двајца новинари од весниците кои ја поддржуваат Демократската партија (ДП) на поранешниот претседател Сали Бериша се вели дека биле претепани од страна на поддржувачите на владејачката Социјалистичка партија (СП) во селото Чепун во округот на Ѓирокастро, 224 километри јужно од Тирана. Еден осомничен е осомничен, а четворица полицајци кои биле сведоци на сцената, но не презеле ништо се суспендирани од должноста, како што објави АП. 
Исто така, неколку избирачки места се вели дека биле отворени и по 19 часот, официјалното време на затворање на избирачките места. 
Албанија има аспирации за членство во ЕУ и во НАТО. Двете организации јасно ставија до знаење дека изборите во земјата со вкупно 3,2 милиони жители мора да бидат слободни и фер ако се сака да се постигне понатамошен напредок на нејзиниот пат кон интеграцијата. 
Изборите во неделата, кои беа следени од 90 меѓународни набљудувачи, се очекува да го отворат патот за конечното верификување на изборните резултати и формирањето на новата албанска влада. 
Претседателот Алфред Мојсуи изјави дека нема да го свика новиот парламент и да даде мандат за формирање на влада сé додека ЦИК целосно не ги верификува сите изборни резултати. Тоа би можело да се случи најрано оваа недела, под услов да нема нови жалби. 
Шеесетгодишниот Бериша ќе ја води новата албанска влада со оглед на тоа што ДП и нејзините партнери веќе имаат 78 од вкупно 140 пратенички места. Според тоа, исходот од изборите во неделата не можат да го доведат во прашање мнозинството ако социјалистите на премиерот во заминување, Фатос Нано, освојат три парламентарни места за кои се прегласува. 
Бериша, наводно, веќе го избрал својот тим. Неговите планови, според Ројтерс, се да го намали бројот на министерствата од сегашните 20 на 14. 
Кардиолог по професија, Бериша стана првиот албански претседател избран по падот на комунизмот во 1992 година. Тој беше принуден да поднесе оставка во 1997 година по колапсот на инвестиционата шема која предизвика насилнички немири во една од најсиромашните европски земји. 
Бериша вети дека ќе ги забрза реформите потребни за интеграција во ЕУ и во НАТО, борба против корупцијата и масовната сиромаштија, како и дека ќе ги помогне малите бизниси. 
