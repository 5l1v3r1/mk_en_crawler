28/08/2012
Мухамет Брајшори за Southeast European Times во Приштина -- 28.08.12
Помалку од еден месец пред да се промени командата на КФОР, продолжуваат караниците меѓу мисијата предводена од НАТО и властите во Приштина.
Проблем е барикадата што ја изградија косовските Срби пред повеќе од една година на мостот на реката Ибар во Митровица. Бидејќи КФОР е единствениот механизам што може слободно да се движи низ целата земја, Приштина вели дека истиот треба да ја отстрани бариерата.
Косовскиот министер за внатрешни работи, Бајрам Реџепи, рече дека КФОР не покажува никаква мотивираност да ја отстрани барикадата -- единствената што сé уште останува на северот од земјата.
Командантот на КФОР Ерхард Древс, кој му ја предаде својата команда на генерал Волкер Халбауер на 7-ми септември, смета дека воспоставувањето на законот и редот на северот бара политичко дејствување, а не сила.
„Можам да кажам дека мисијата на КФОР е најуспешна меѓународна мисија во Косово досега, но има дел во кој КФОР можеше да направи повеќе, но не направи“, рече Реџепи за Косова прес претходно овој месец.
Древс ја посети Митровица на 9-ти август, и изјави за новинарите дека барикадата претставува силен политички симбол и дека не е разумно да се отстрани насила.
„Мислам дека барикадата е срамна не само поради тоа што ја спречува слободата на движењето, туку и бидејќи е симбол на поделбата на градот кој е способен и е подготвен да функционира како единство“, рече Древс за белградски Б92. Тој подвлече дека имале многу ситуации во минатото „кога отстранувањето на политичките симболи со воени средства не дало добри резултати“.
Градоначалникот на Митровица, Крстимир Пантиќ, изјави за новинската агенција Бета дека барикадата беше поставена „поради едностраните и насилни дејства што ги преземаше Приштина, како последица на насилството што беше вршено врз Србите во Косово во изминатите 13 години“.
Градоначалникот додаде дека блокадата на патот „нема за цел да предизвика нестабилност, туку да одговори на насилството на кое се изложени Србите“.
„Точно е дека барикадата на мостот е, како што кажа командантот на КФОР, срамна“, рече Пантиќ. „Но, тие што треба да се срамат се КФОР и меѓународната заедница, бидејќи во нивно присуство Албанците се обидоа да ја преземат контролата над целиот северен дел од покраината, прекршувајќи ја резолуцијата 1244 на Советот за безбедност на ОН, и сите договори постигнати меѓу меѓународната заедница и српската влада.“
Шкурте Садику, постар политички истражувач од приштинскиот Центар за истражувања и студии на конфликтите, изјави за SETimes дека не е изненадување тоа што КФОР и косовските власти се во конфликт во врска со северно Косово.
„Двете страни се погодени од ситуацијата на северот, Косово не може да ја прошири својата контрола, а и КФОР, исто така, има кредибилитет во играта, и е нормално тие да не се согласуваат за некои прашања“, рече Садику.
КФОР останува најважниот меѓународен партнер за Косово, рече тој. „Целта на Косово е да стане член на НАТО, а целта на КФОР е да го стабилизира Косово, вклучително и северот. Односите ќе останат доволно добри, но од време на време може да се очекуваат различни ставови.“
Граѓаните остануваат поделени во врска со остварувањата на КФОР и прашањето на северно Косово.
Шихрете Гаши (38), сметководител од Митровица, изјави за SETimes дека граѓаните му веруваат на КФОР поради работата што досега ја заврши.
„Тие завршија одлична работа, имаа повредени неколку пати, и јас не мислам дека КФОР самостојно може да го реши проблемот со северот“, рече Гаши.
Хајдар Белегу, лекар од Приштина, вели дека КФОР ја толерира ситуацијата во северно Косово, додека Приштина не прави ништо да го подобри ова.
„Лесно е да се обвинувате едни со други, но искрено никој не направи доволно да ги промени работите. КФОР знае со години што се случува на северот, додека косовската влада не покажа подготвеност да се вклучи и да преземе дејства самостојно“, рече Белегу за SETimes.
