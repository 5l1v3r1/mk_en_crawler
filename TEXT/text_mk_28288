18/10/2010
ЗАГРЕБ, Хрватска -- Осуденикот за воени злосторства Бранимир Главаш поднесе тужба против одлуката на хрватскиот претседател Иво Јосиповиќ да му го одземе чинот генерал-мајор, јавија медиумите во неделата (17-ти октомври). „Оваа одлука јасно ги крши моите човечки и граѓански права и слободи, во согласност со уставот на Република Хрватска," рече Главаш во изјавата. Во август Јосиповиќ му го одзеде на Главаш неговиот чин и воените медали, откако Врховниот суд ја потврди неговата осуда за воените злосторства извршени врз српските цивили за време на конфликтот во периодот 1991-1995 година. Кон крајот на јуни затворската казна на Главаш беше намалена од десет на осум години за злосторствата извршени во 1991 година врз етничките Срби во градот Осиек. Поранешниот хрватски пратеник, кој има две државјанства, хрватско и босанско, ја напушти Хрватска минатата година и пребегна во БиХ за да избегне затвор. Тој во моментов е во притвор во Сараево. (ХИНА, Нова ТВ, РТРС - 17/10/10)
