07/10/2009
AНКАРА, Турција -- Земјите од Централна и Источна Европа успеаја да ја избегнат својата финансиска криза, но ризиците остануваат, се вели во заедничката изјава од вторникот (6-ти октомври) на трите големи заемодавачи -- Европската банка за реконструкција и развој, Европската инвестициона банка и Светската банка, на првиот ден од годишниот состанок на ММФ и Светската банка во Истанбул. На почетокот од годината, трите институции отпочнаа иницијатива за финансирање на економиите во регионот, одвојувајќи скоро 25 милијарди евра. „Очекуваме стабилно заздравување следната година за Бугарија, Романија и Турција“, рече шефот на операциите на банката „Уни кредит“ за Централна и Источна Европа, Фредерико Гизони. Гледано во целина, ММФ и Светска банка објавија дека иако светската економија излегува од рецесија, невработеноста ќе се зголемува во следните 12 месеци.
Состаноците доведоа до широки протести во Истанбул. Во вторникот, полицијата употреби солзавец да растера стотици демонстранти на плоштадот Таксим, на само 100 метри оддалеченост од зградата каде што се одржуваше конференцијата. Демонстрантите фрлија молотови коктели во близина на конгресниот центар, каде што министрите за финансии и други разговараа околу светската економија. Извештаите за бројот на уапсените значително се разликуваат. Судирите продолжија и во средата. (Заман, Чумхуријет, Радикал, СНН, Ројтерс - 07/10/09; AП, Ројтерс, Гласот на Америка, ББС - 06/10/09)
