18/09/2007
Од Зоран Николовски за Southeast European Times во Скопје - 18/09/07
Во атмосфера на голема полемика, владата на македонскиот премиер Никола Груевски поднесе предлог-амандмани на Изборниот законик претходно овој месец. Тие ќе им дадат право на глас на Македонците во дијаспората, за кои се проценува дека се околу еден милион, и истовремено ќе се зголеми застапеноста на малите малцинства во земјата. 
Со оглед на тоа во Македонија живеат околу два милиони луѓе, ревидираниот законик драстично ќе го промени избирачкото тело.
Бројот на пратениците ќе се зголеми од 120 на 133. Три од новите места ќе ја претставуваат дијаспората што живее во три региони надвор од земјата -- Северна и Јужна Америка, Европа и Африка и Австралија-Азија. Другите места ќе бидат наменети за различни малцинства. Етничките Турци ќе добијат пет, Ромите и Србите по две, додека Бошњаците и Власите ќе добијат по едно место. Сепак, планот наиде на остри критики кај опозицијата, која предупредува дека ќе биде нарушен клучниот изборен принцип, утврден со Охридскиот рамковен договор. 
Социјалдемократскиот сојуз на Македонија (СДСМ) вели дека владејачката партија отстапува од претходниот преседен, во кој уставните измени беа усвојувани со консензус. Пратениците на СДСМ ги бојкотираат парламентарните седници посветени на амандманите, и се закануваат дека целосно ќе го напуштат парламентот, ако промените бидат усвоени без нив. 
„СДСМ нема да учествува во работата на парламентот околу прашање, и ако Изборниот законик биде донесен преку ваква нелегитимна процедура, ние ќе го преиспитаме своето учество во парламентарната работа, како и на следните избори“, рече претседателката на партијата, Радмила Шеќеринска. Во меѓувреме, најголемата партија на етничките Албанци, Демократската унија за интеграција (ДУИ), поднесе 4.000 свои амандмани и повика на расправа за секој од нив. Целта е да се обезбеди долготрајно одложување на процесот.
Според опозицијата, владиниот предлог ќе го поткопа т.н. Бадинтеров принцип, според кој некои видови закони бараат одобрение од одреден минимум пратеници од малцинските партии, пред да бидат усвоени. 
Координаторот на пратеничката група на ДУИ, Рафиз Алити, ја повика администрацијата на Груевски да го повлече предлог изборниот закон, за да може да се постигне договор прифатлив за сите. „Не сме консултирани за ништо“, рече Алити. 
Како одговор на тоа, владата вели дека планира да усвои амандмани преку парламентарна процедура во две фази. Ова, според неа, ќе обезбеди можност за широка расправа. 
