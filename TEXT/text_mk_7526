25/01/2013
Билјана Лајмановска за Southeast European Times во Скопје - 24.01.13
Македонија презема мерки за подобрување на условите во своите затвори, по препорака на Советот на Европа, но мора да воведе дополнителни и порадикални мерки за да ги оствари посакуваните резултати, велат експертите.
Делегација на Комитетот на советот за спречување тортура ја посети Македонија во ноември 2011 година заради инспекција на затворите во земјата и го објави својот извештај заедно со препораките минатиот месец.
Во извештајот се споменуваат малите ќелии, лошите животни услови и насилството меѓу затворениците како главни проблеми во македонските затвори.
„Како резултат на недостигот на персонал, посилните затвореници, всушност, управуваат со многу делови од затворите, и е присутна општа култура на насилство“, изјави за SETimesЏим Мекманус, претседател на Комитетот за спречување тортура.
„Дрогата е голем проблем во затворите и е лесно достапна“, додаде тој.
Како одговор на заклучоците, македонската влада објави дека досега инвестирала 52 милиони евра во реконструкција на постојните затвори и изградба на нови.
„Очекуваме особено големо подобрување откако ќе завршат градежните работи во кумановскиот затвор. Исто така, започнавме со реконструкција и изградба во затворот Идризово“, рече за SETimesминистерот за правда, Блерим Беџети.
Идризово е најголемиот затвор во Македонија, во кој работат 220 стражари и се сместени 1.200 затвореници, скоро половина од затворската популација во земјата.
Владата вели дека ќе пренесе 200 затвореници од Идризово во новиот затвор во Куманово откако вториот ќе биде пуштен во употреба оваа пролет.
„Ова ќе го намали и бројот на затвореници во Идризово и конечно ќе го реши проблемот со пренатрупаноста“, се вели во одговорот на владата на извештајот.
Комитетот ги доставува своите извештаи до владата пред нивното објавување; владите даваат одговори кои се приложени со извештајот.
Македонските власти напишаа дека организираат специјални обуки за целата затворска управа во рамките на проектот Среден менаџмент на затворите, во соработка со Холандската амбасада.
„Земајќи го предвид недоволниот затворски персонал, преземени се [и] соодветни мерки за да се обезбеди поефикасно распоредување на чуварите ... да се зголеми персоналот во дневните смени и да се рационализира расположливиот персонал“, вели истата.
Експерти од комитетот ги потврдуваат напорите на Македонија, но препорачуваат порадикални измени ако се сака да успеат корекциите на слабостите во затворскиот систем.
„Иако се преземени одредени чекори за воспоставување систем на условни казни, постои итна потреба за справување со нивото на затворската популација преку создавање најразновидни алтернативи на затворите“, рече Мекманус.
 Дописникот на SETimes Пол Чикои во Букурешт даде свој придонес за овој напис.  
