14/09/2004
ЗАГРЕБ, Хрватска -- Министерот за економија, труд и претприемништво, Бранко Вукелиќ, оствари одделни состаноци со австралиски и ирански функционери во понеделникот (13-ти септември), кои се фокусираа на билатералната економска соработка. За време на неговиот состанок со делегацијата од Западната австралиско-хрватска стопанска комора и со австралискиот амбасадор Ана Кристин Џорџ, Вукелиќ рече дека Владата презела мерки за подобрување на инвестициската клима. Во меѓувреме, иранскиот заменик-министер за стопанство, Мојтаба Косровтај, рече дека е подготвен да разговара за начините за унапредување на билатералните економски врски. Тој рече дека иранските инвеститори се заинтересирани за хрватската текстилна индустрија, индустријата за градежни материјали и индустријата за пластика.
Во другите вести од понеделникот, хрватската полиција уапси четворица мажи од Македонија, кои, наводно, се обидувале да прошверцуваат повеќе од 11 килограми кокаин во земјата од Црна Гора. Официјален претставник на локалната полиција рече дека дрогата, наводно, наменета за Запад, била откриена за време на меѓународната операција координирана од страна на Интерпол. (ХИНА, ХРТ, АФП - 13/09/04)
