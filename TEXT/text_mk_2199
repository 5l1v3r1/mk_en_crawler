12/01/2005
(ОБСЕ, АП, Вашингтон фајл, Центар за истражувања од Југоисточна Европа, Радио Б92 - 11/01/05; УНМИК - 10/01/05)
Активното учество на сите етнички групи во политичкиот процес во Косово е од суштинска важност за воспоставување на стабилно, мултиетничко општество во покраината, изјави во вторникот (11-ти јануари) словенечкиот министер за надворешни работи, Димитриј Рупел. Овој дипломат побара особено од заедницата на косовските Срби да учествува во јавниот живот, со цел да се постигне подобра заштита на нејзините права. 
„Неопходно е косовските Срби да се вратат во политичкиот процес“, рече Рупел за време на својата посета на Приштина, помалку од две недели по преземањето на функцијата на претседавач. „Само на тој начин тие ќе бидат во состојба да ја обликуваат сопствената иднина и да осигурат подобра заштита на своите права.“ 
Поради загриженоста за безбедноста и барањата за поголема локална автономија, мнозинството косовски Срби ги бојкотираа општите избори на 23-ти октомври, кои се одржаа неколку месеци по најжестоките етнички судири во покраината од 1999 година досега. Како резултат на тоа, заедницата остана без соодветна застапеност во новоформираните институции. 
За време на својата посета Рупел, исто така, побара од раководството на покраината да вложи поголеми напори за вклучување на косовските Срби во политичкиот живот. 
„Исто така, апелирам до политичарите од косовските Срби да й се приближат на српската заедница“, рече словенечкиот дипломат, истакнувајќи дека тоа сега треба да биде клучниот приоритет за институциите на провинцијата. 
Посетата на Рупел доаѓа во време на подготовки за преглед на напредокот на Косово во исполнувањето на меѓународно одобрените стандарди, особено во областите на безбедноста, владеењето на законот, заштитата на малцинствата, слободата на движење, враќањето на раселените лица и децентрализацијата. Прегледот е закажан за средината на 2005 година и позитивната проценка на крајот би можела да доведе до започнување на разговори за конечниот статус на покраината. 
„Тој ќе ги обезбеди неопходните насоки за иднината на Косово и е нужен за неговата интеграција во европските структури, без оглед на разговорите за конечниот статус на Косово“, рече Рупел во врска со престојниот извештај. „Соодветното спроведување на стандардите и европеизацијата на Косово претставуваат две страни на една иста паричка.“ 
Во Приштина Рупел имаше разговори со шефот на УНМИК, Сорен Јесен-Петерсен, со косовскиот претседател Ибрахим Ругова, премиерот Рамуш Харадинај, претседателот на Парламентот, Неџат Даци, како и со претставници на заедницата на косовските Срби. 
Ова е негова втора посета во станство откако Словенија на 1-ви јануари од Бугарија го презеде ротирачкото едногодишно претседателство со ОБСЕ. Фактот дека тој дојде во Косово рано ја одразува важноста што ОБСЕ й ја придава на својата работа во Косово, се цитираат зборовите на Рупел во соопштението на ОБСЕ. Присуството на организацијата во Косово е најголемо од нејзините 18 теренски мисии. 
„ОБСЕ ќе остана интегрален дел од меѓународната мисија во Косово и ќе остане посветено на помошта на покраината преку градењето на институциите и капацитетите“, рече Рупел. 
