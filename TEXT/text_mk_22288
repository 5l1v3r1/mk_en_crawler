14/09/2008
AНКАРА, Турција -- Кипарските Турци имаат за цел да ги завршат разговорите за повторно обединување со кипарските Грци до крајот на 2008 или средината на 2009 година, рече премиерот на самопрогласената Турска Република Северен Кипар, Ферди Сабит Сојер, во петокот (12-ти септември). „Преговорите не ја покриваат само администрацијата, туку и неколку други прашања, како што е територијата, односите со ЕУ, економските односи, имотните права и сите аспекти на кипарскиот проблем. Според тоа, времето е важно и процесот не треба да трае повеќе од очекуваното“, изјави тој за новинарите во Истанбул, каде што беше во посета.
Запрашан за барањето на кипарските Грци турските војници да се повлечат од островот, тој рече дека одреден број војници ќе останат во Кипар, а остатокот ќе заминат според предвидениот распоред. „Турските војници нема да заминат од островот без решение. Кога преговарите ќе резултираат со решение, турскиот статус на гарант ќе продолжи, а турската армија ќе има присуство на островот“, рече тој.
Во меѓувреме, генералниот секретар на ОН, Бан Ки-Мун, ги повика водачите на кипарските Турци и кипарските Грци да „го покажат своето политичко водство и чувство на флексибилност и мудрост“. Двајцата водачи „треба да гледаат во иднината на кипарскиот народ и да покажат флексибилност, особено кога разговараат за поделбата на власта, управувањето и имотните права“, рече тој во петокот.
Во Никозија, специјалниот претставник на ОН за Кипар, Александар Даунер, рече дека нема да има план за повторното обединување на островот. Наместо тоа, рече тој, одлуката ќе зависи од политичката волја на водачите на заедницата на на кипарските Грци и кипарските Турци. (Хуријет, новинска агенција Анадолу, СНН Турк, КНА, Фамагуста газете - 12/09/08)
