17/11/2006
(Budapest Business Journal, Nine o’clock - 17/11/06; AП, АФП, ДПА, Ромпрес, МТИ - 16/11/06)
Истакнувајќи ја важноста на тоа да се остават настрана историските несогласувања, Романија и Унгарија во четвртокот (16-ти ноември) ветија дека ќе работат заедно во ЕУ и ќе ги промовираат заедничките и регионалните интереси. 
Ние ќе соработуваме „за консолидирање на обединета Европа, Европа заснована на фундаменталните вредности на демократијата, човековите права и владеењето на правото“, рече романскиот премиер Калин Попеску Таричену, цитирајќи ја декларацијата што тој и неговиот унгарски колега, Ференц Ѓурчани, ја потпишаа на крајот од еднодневната заедничка владина седница во Будимпешта. 
Состанокот, кој се одржа помалку од седум недели пред влезот на Романија во ЕУ на 1-ви јануари, втор во оваа форма во последниве 13 месеци -- се фокусираше на координацијата на плановите за економски развој на двете земји и на заедничките проекти за различни сектори, вклучувајќи го и транспорот и инфраструктурата.
Едно од прашањата кои беа предмет на дискусија во четвртокот беше проектот за изградба на рудник за злато на планината Росија во Романија, на околу 190 километри од границата на земјата со Унгарија. Проектот вклучува користење на технологија на база на цијанид за екстракција на злато. Унгарија е загрижена поради можноста од евентуална еколошка катастрофа, слична на онаа што ја предизвика друг романски рудник во 2000 година. 
„Многу сме загрижени бидејќи имаме прашања за серија проблеми“, АП ја цитираше изјавата на Ѓурчани на заедничката прес-конференција со Таричеану по состанокот во четвртокот. 
Tаричеану го увери дека проектот, на кој се противат Гринпис и другите еколошки мониторинг групи, „ќе биде спроведен ако бидат исполнети сите меѓународни и европски еколошки критериуми“. „Во моментов премногу е рано да се даде мислење со оглед на тоа што не се завршени сите студии за [влијанието врз животната средина]“, додаде тој, ветувајќи „целосна транспарентност“. 
Друга точка на агендата се однесуваше на прашањето на автономијата за етничките Унгарци во Романија. Двете земји сé уште имаат различни ставови околу ова. 
Според унгарската новинска агенција МТИ, вкупно десет договори беа потпишани на крајот од состанокот, вклучувајќи ги и активностите поврзани со ЕУ, реките Дунав и Тица, со што се поедноставува прекуграничниот режим и проектите во секторот на инфраструктурата и транспортот, како и за изградбата на гасоводот за природен гас помеѓу градовите Жегед во Унгарија и Арад во Романија. Двете влади, исто така, се согласија да формираат заедичка комисија, која ќе работи на подготвување на заеднички прирачник по историја до 2010 година. 
На заедничката прес-конференција со Таричеану во четвртокот, Ѓурчани рече дека Унгарија планира делумно да го отвори својот пазар на работна сила за Романците по пристапот на нивната земја во ЕУ.
„Ние сакаме да го отвориме колку што може повеќе, без да ги загрозуваме унгарските интереси“, рече Ѓурчани. Тој, исто така, ги објави плановите за формирање на фонд од 12 до 19 милиони евра за поддршка на малите и средните унгарски претпријатија кои сакаат да влезат на романскиот пазар. 
