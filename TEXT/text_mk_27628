24/05/2010
ПРИШТИНА, Косово -- ЕУЛЕКС нема да ги признае резултатите од српските избори во северно Косово, објавија претставниците на мисијата во неделата (23-ти мај). Портпаролката Кристина Херодс додаде дека ЕУЛЕКС не ги признава ниту изборите во паралелните структури, ниту нивниот исход. Исто така, претставниците на УНМИК рекоа дека ОН ќе задржи неутрален став кон српските избори, кои се очекуваат во северна Митровица на крајот од месецов.
Српските партиски претставници продолжија со предизборната кампања на територијата на Косово, и покрај фактот што немаа дозвола да влезат. Водачот на Демократската партија на Србија, Воислав Коштуница, беше во северна Митровица и Звечањ во неделата. (Коха Диторе, Зери, Косова Сот - 24/05/10; Кохавижн, РТК - 23/05/10)
