23/08/2011
Игор Јовановиќ за Southeast European Times во Белград -- 23.08.11 
Секоја година на 5-ти август, Хрватска ја слави т.н. „Операција Бура“ како Ден на победата и татковинска благодарност, во чест на операцијата која што ги собори српските вооружени сили во Хрватска и стави крај на четиригодишната војна. 
Во Србија, сепак, се одржуваат голем број на комеморации во чест на загинатите во операцијата и јавноста се потсетува на фактот дека околу 200.000 Срби беа протерани од Хрватска. 
Точниот број на Срби убиени за време на операцијата „Бура“ не е утврден, но Документациониот центар Веритас, кој ги истражува злосторства против Србите во Хрватска, вели дека околу 1.960 луѓе биле убиени или се водат како исчезнати -- 1.205 од нив цивили.
Хашкиот трибунал, исто така, ја даде својата пресуда во однос на операцијата -- генералите Анте Готовина и Младен Маркач беа осудени на 24 и 18 години затвор за нивната улога во акцијата. Жалбената постапка е во тек. 
Судирите помеѓу српските и хрватските претставници започнаа откако хрватскиот премиер Јадранка Косор ги поздрави Готовина и Маркач на прославата на 5-ти август оваа година, издвојувајќи ги нив од другите хрватски војници.
„Ние никогаш нема да прифатиме било каков укор за нашите победи. Тоа беа победи на демократијата и слободата над големата српска политика на агресија, деструкција и омраза на Милошевиќ“, рече Косор на церемонијата по повод одбележувањето на денот. 
Нејзините пофалби за Готовина и Маркач предизвикаа жестока реакција во Србија. Претседателот Борис Тадиќ рече дека изјавите на Косор не ги подобруваат добрососедските односи. 
„Ниту една изборна кампања и битка за власт не треба да се засновува на величење на воените злосторници. Тоа е една многу неодговорна политика“, рече Тадиќ.
Загреб одговори дека Хрватска сака добри односи со соседите, но истакна дека нема да дозволи легитимитетот на операцијата „Бура“ да биде доведен во прашање.
„Покрај фактот дека „Бура“ ги ослободи окупираните региони на Хрватска, победата над тиранот го отвори патот кон демократија за нашите соседи, исто така“, се вели во соопштението на хрватската влада. 
Белградските аналитичари сметаат дека односите меѓу Србија и Хрватска -- две клучни земји во Западен Балкан -- нема да бидат долгорочно загрозени од најновите настани, но исто така мислат дека и двете влади се одговорни за фактот дека односите меѓу двата народа не се подобруваат.
„Ништо не е направено во таа област, ниту преку образовните системи ниту преку други активности“, изјави за SETimes Душан Јањиќ од невладината организација Форум за етнички односи. 
Тој, сепак, смета дека тензиите нема да се продлабочат, бидејќи не е во интерес на ниту една од двете страни да бидат идентификувани од страна на ЕУ како држава која одбива да гради добри односи со своите соседи. 
Но, некои гледаат подлабок проблем во изјавата на Косор. 
„Знам дека Јадранка Косор го рече тоа поради претстојните избори во Хрватска, но пофалбата на лица осудени за тешки кривични дела е голема навреда за многубројните жртви и нивните семејства. Тоа е непростливо“, изјави за SETimes Саво Штрбац од центарот Веритас. 
Некои во Србија, исто така, повикаа на реакција на ЕУ на ставовите искажани од страна на Загреб. Драган Ѓилас, заменик-лидер на владејачката Демократска партија, изјави дека Брисел има различни стандарди за различни држави.
„Што ќе се случи ако нашиот премиер јавно им се заблагодари на српските генерали кои се бореле против НАТО и кои се осудени за воени злосторства против Албанците? Јас секогаш ќе предупредувам на ваквите двојни стандарди практикувани од страна на Европа“, рече Ѓилас. 
