17/01/2012
Анес Алиќ за Southeast European Times во Сараево -- 17.01.12
Три од седум државни културни институции во Сараево се затворени, а другите се очекува да го направат истото поради тоа што во предложениот буџет на владата не се предвидени пари за нивното одржување.
Босанската Национална уметничка галерија затвори во септември, додека Историскиот музеј ги затвори своите врати минатата недела.
Затворањето претставува голем удар за Сараево, кое има аспирации да стане европски главен град на културата во 2014 година. 
„Културниот имиџ на Сараево е неповратно уништен. Наместо да се подготвуваме за лобирање градот да стане главен град на културата, да си ја работиме нашата работа, сега ние одговараме на прашањата на медиумите на кои немаме одговор“, рече за SETimes директорот на Националниот музеј, Аднан Бусулаџиќ.
Националниот музеј, основан пред 124 години, во кој се наоѓа бисерот на богатото сараевско културно наследство -- Сараевската Хагада, вредна 550 милиони евра -- е следен. Неговите врати се очекува да се затворат кога наскоро ќе биде исклучена електричната енергија поради неплатени сметки.
Музејот има околу 65 вработени и му требаат 670.000 евра годишно за да продолжи со работа. Од крајот на конфликтот во 1995 година државната и Сараевската кантонска влада одвоија само четвртина од потребната сума, а менаџерите мораа да се потпрат на меѓународните донации и придонесите на странските невладини организации.
За време на конфликтот во периодот 1992-1995 година музејот беше на околу 50 метри оддалеченост од позициите на босанската армија и претрпе оштетување.
Подоцна, претседателството на БиХ и парламентот одржуваа седници во разурнатата зграда на музејот и на крајот ја напуштија во 1998 година.
Оттогаш е заборавен, понезаштитен од секојдневните, помалку видливи проблеми -- но поитни -- отколку од артилериските гранати.
Политичкото занемарување на културното наследство на БиХ се влоши во изминатите 16 години. Прашањето добива внимание поради тоа што претставува знак за другите големи политички недостатоци, како што е неформирањето влада на државно ниво во период од една година -- што беше исправено минатиот месец -- и неусвојувањето на буџетите за 2011 и 2012 година.
Дури и овогодинешниот предложен буџет, чие усвојување сé уште се чека, не предвиде финансирање за седумте културни институции. 
Според Ибрахим Спахиќ, претседател на мултиетничката Граѓанска демократска партија (ГДС) и директор на годишниот фестивал Сараевска зима, финансиски средства може да бидат достапни, но приоритетите се искривени. 
Владата троши повеќе на нови автомобили за функционерите отколку за културните институции, рече тој. 
„Овие седум институции претставуваат основа на нашата култура и основа за научната и уметничка работа на образовните институции во земјата. Кога ќе разгледаме дека од крајот на војната ниту еден денар не е доделен за конкретни научни проекти, кажано е доволно за културниот провинцијализам на нашите водачи“, рече Спахиќ за SETimes. 
Генералниот директор на Историскиот музеј, Мухиба Каљанац, искажува сличен став. 
„Една земја мора да има доказ за постоењето, и ние го чуваме во музејот. Ако нема доказ, како може една земја да има своја историја? Се чини дека некои политичари се обидуваат да ја поништат [нашата] историја и да создадат [нова] историја која само ним им одговара“, рече Каљанац за SETimes. 
Друг проблем е што институциите немаат регулиран правен статус и министерство за култура на државно ниво. 
Политичарите на босанските Срби се наклонети кон потценување на државните институции, лобирајќи за пренесување на сите ингеренции на двата ентитета. Тие ја блокираат финансиската поддршка за државните културни институции, особено поради тоа што сите седум се лоцирани во Сараево, и инсистираат тие да се финансираат од ентитетот ФБиХ. 
Бошњачките и хрватските политичари тврдат дека немаат правна основа за самостојно финансирање на институциите. Ова може да биде уставен прекршок и негирање на државниот суверенитет, велат тие. 
Според уставот на БиХ, регулиран со Дејтонскиот мировен договор, државата е основач и сопственик на овие институции. Сепак, оваа уставна одредба никогаш не е спроведена. Нејасната сопственост, исто така, ги одвлекува странските инвеститори, кои покажуваат интерес за реконструкција на музеите.
Бусулаџиќ рече дека неговиот персонал се најде без да сака во средината на една политичка битка. 
„Не сакам да обвинувам некоја политичка партија или политичка агенда за занемарување на културните институции. Овој проблем се одолговлекува 16 години, [за време на кои] владееја многу различни партии и коалиции, како националистички, така и умерени“, рече тој. 
Тој рече дека некои политичари повремено обезбедуваат финансиска помош за некои специфични културни манифестации, но тие одбираат настани кои ги финансираат стриктно по популистички и етно-националистички линии за промовирање на конкретна политичка агенда. 
Според Каљанац, фактот дека просечната месечна плата за музејски експерт изнесува 400 евра, или околу половина од онаа на вработен во министерство од ниско ниво, кажува сé.
На некои политичари им пречи тоа што културните институции се чувари на мултиетничкото наследство на БиХ и сведочат за минатото на поголема толеранција и плурализам, рече таа.
