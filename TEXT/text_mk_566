13/10/2004
(Разни извори -- 06/10/04 - 13/10/04)
Последниот круг од квалификациските натпревари за Светскиот куп ФИФА 2006 завршија со нерешни резултати за повеќето репрезентации од Југоисточка Европа. Натпреварот Хрватска - Бугарија заврши со резултат 2:2, помеѓу Босна и Херцеговина и Србија и Црна Гора со 0:0, Украина и Грција дадоа по еден гол, со што конечниот резултат беше 1:1, додека Македонија играше нерешено со Холандија 2:2. Единствен победник од регионот беше Турција, која го победи Казахстан со убедлива разлика од 4:0. Албанија, пак, загуби од Данска со 0:2, додека Романија загуби од Чешка со 0:1. 
*** 
Хрватскиот пливач Дује Драгања го освои бронзениот медал во натпреварот за мажи на 50 метри пеперутка, на светскиот шампионат на кратки патеки во Индианополис. Златниот медал го освои американскиот пливач Јан Крокер, додека среброто му припадна на Англичанецот Марк Фостер. 
*** 
Филмот на црногорскиот режисер Срѓан Кољевиќ „Сивиот камион со црвена боја“ ја освои наградата за најдобар филм на фестивалот Hessischer Filmpreis во Франкфурт, Германија. Во филмот, копродукција на Србија и Црна Гора, Германија и Словенија, се зборува за еден босански камионџија - далтонист и една придружна пејачка од Белград, која е бремена, кои се заљубуваат додека се во бегство за време на конфликтот во поранешна Југославија. 
*** 
Овогодинешниот меѓународен театарски фестивал МЕСС ќе се одржи во Сараево и во Зеница во Босна и Херцеговина (БиХ) помеѓу 17-ти и 31-ви октомври. На настанот ќе настапат учесници од БиХ, Велика Британија, Литванија, Русија, Словенија, Шпанија и Србија и Црна Гора. 
*** 
Романската атлетичарка Константина Дита-Томеску го освои првото место на маратонот за жени во Чикаго, кој се одржа на 10-ти октомври. Дита-Томеску пристигна на целта за 2 часа, 23 минути и 45 секунди. Второто место го освои уште една Романка, Нута Олару. 
*** 
Филмот на словенечкиот режисер Павол Барабас „Омо - Патување во праисторијата“ го освои гран прито на четвртиот Меѓународен фестивал на планинарскиот филм, што се одржа во Сливен, Бугарија, минатата недела. На натпреварот учествуваа 38 филмови од 14 земји. 
*** 
Еднонеделниот фестивал на Албанската драма што се одржа во Скопје заврши со претставата на скопската Албанска драма „Дервишот и смртта“, во режија на Владимир Милчин. Театрски групи од Албанија, Косово и Македонија учествуваа на фестивалот, кој беше спонзориран од страна на македонската Влада. 
