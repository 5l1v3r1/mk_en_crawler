02/08/2011
(Гардијан, АП, АФП, Блумберг, Еуроњус, Си-Ен-Ен, Би-Би-Си, Индипендант, Ајриш тајмс, ВОА, Скуп, Ал Џезеира - 02/08/11; Ројтерс, РФЕ/РЛ, АФП, Еуопсервер, Софија еко, Заман - 01.08.11; AФП, АП, Хуријет - 31.07.11)
Најмалку четириесет цивили беа убиени во централниот град Хама и неколку други градови во Сирија во неделата вечер (31-ви јули), како дел од континуираните остри мерки на владините сили против противниците на режимот на претседателот Башар ал Асад, објави во вторникот група за човекови права.
Рами Абдел Рахман, шеф на Сириската опсерваторија за човекови права, со седиште во Лондон, рече дека повеќе од 150 луѓе се приведени на сослушување по вечерните молитви на првиот ден од муслиманскиот свет месец Рамадан, кој почна во понеделникот.
Во извештаите на медиумите се цитира неговата изјава дека меѓу 24-те лица убиени во текот на вечерта десет биле од Хама, шест од пристаништето на Дамас, Ербин, три од централната провинција Хомс, две од источниот пограничен град Ал Букамал, две од крајбрежниот град Латакија и едно од Мадамаја во близина на главниот град. 
Друг активист изјави за новинарите дека десетици луѓе се повредени во последниот напад на безбедносните сили врз антивладините демонстранти.
Бројот на жртвите од почетокот на востанието на 15-ти март се проценува дека се доближува до 2.000 луѓе, од кои најголем дел се цивили. Од тој вкупен број, повеќе од 130, наводно, се убиени во двата дена од неделата, кога сириските трупи ја нападнаа Хама со тенкови, гранатирајќи ги населените области на четвртиот по големина град во земјата, каде што живеат вкупно 800.000 луѓе. 
Новата агресија врз цивилите, во како што некои го опишуваат еден од „најсмртоносните денови“ во скоро петмесечниот бунт во Сирија, предизвика меѓународна осуда, вклучително и од официјални претставници во Турција и во Бугарија. 
Говорејќи за време на посетата на Норвешка во понеделникот, турскиот министер за надворешни работи, Ахмет Давутоглу, рече дека бил „шокиран и ужаснат“ од операцијата на војската за време на викендот во Хама. 
„Остро го осудуваме ова бидејќи тајмингот и методологијата на оваа операција беа многу погрешни“, Еуроњус ја цитираше неговата изјава. „Тајмингот, еден ден пред Рамадан, кој е месец на мирот во муслиманскиот свет, е многу погрешен сигнал.“ 
Во меѓувреме, турскиот претседател Абдула Ѓул рече дека бил „шокиран“ од настаните, особено употребата на тенкови и тешко вооружување врз цивилите таму. 
„Неодамнешните настани во Сирија ја продлабочија нашата и онака постоечка загриженост. Снимките од вчерашните настани нé вџашија“, турскиот весник Заман го цитираше претседателот. „Употребата на тешко вооружување во Хама врз цивилите длабоко ме шокираше.“
Бугарскиот министер за надворешни работи, Николај Младенов, исто така, ја осуди „ужасната репресија без преседан“ на силите на Асад врз сириските цивили, за време на нападот од неделата, изразувајќи ја подготвеноста на Софија да го олесни дијалогот меѓу владата и опозицијата.
„Бугарија, заедно со сите земји на ЕУ, најостро го осудува насилството и цврсто повикува на итен прекин“, рече министерот во понеделникот. „Очекуваме јасен одговор од Арапската лига и од соседните земји на Сирија, кои не можат да останат рамнодушни за трагичните настани во таа земја.“ 
Во меѓувреме, ЕУ објави нови санкции против режимот на Асад. Извори соопштија дека други пет владини, воени и разузнавачки претставници се додадени на црната листа од 30 поединци и бизниси, чиј имот е веќе замрзнат и на кои им е забранет влез во блокот од 27 земји. 
