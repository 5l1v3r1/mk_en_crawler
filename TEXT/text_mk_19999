19/12/2007
МОСКВА, Русија -- Претседателот Владимир Путин и грчкиот премиер во посета на земјата, Костас Караманлис, во вторникот (18-ти декември) го пофали сегашното ниво на билатералните односи и вети дека ќе ги зајакне економските врски. Путин истакна дека го цени придонесот на Грција во зајакнувањето на врските помеѓу Русија и ЕУ и подоцна објави дека Грција е заинтересирана за двојно зголемување на увозот на руски гас. „За да ги зголемиме количините, потребни се дополнителни транспортни капацитети“, рече тој, мислејќи на новиот гасовод под Црното Море наречен Јужен тек. Протоколот поврзан со одделниот проект за нафтоводот Бургас-Александрополис беше, исто така, потпишан за време на посетата на Караманлис. 
Во меѓувреме, во Грција, адвокатите, медицинскиот персонал, фармацевтите, инженерите и новинарите, одржаа 24-часовен предупредувачки штрајк во вторникот, продолжение на минатонеделниот протест против владините планови за измени во пензискиот систем. Синдикатите планираат уште еден предупредувачки штрајк в четврток. (Катимерини - 19/12/07; AНА-МПА, МИА, А1, Нафтемпорики, ИТАР-ТАСС, Ксинхуа, РИА Новости, Москоу тајмс, ПРИМЕ-ТАСС, ДПA - 18/12/07)
