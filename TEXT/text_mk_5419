20/05/2010
Од Линда Карадаку за Southeast European Times во Приштина -- 20/05/10
УНМИК останува клучен за стабилноста на Косово, според генералниот секретар на ОН, Бан Ки-Мун. Претставувајќи го својот извештај на седницата на Советот за безбедност во понеделникот (17-ти мај), тој рече дека мисијата „останува посветена на олеснување на вклученоста на сите страни во изнаоѓањето практични решенија за прашањата од взаемен интерес“.
УНМИК останува со единствен став да го олесни дијалогот и работи со двете страни преку формирање оперативни групи, рече Бан. „Една оперативна група започна со работа и се занимава со практичните чекори за враќањата во областа Брѓани“, објасни тој.
Доброволните враќања на малцинствата се во пораст, макар што остануваат на ниско ниво во целокупниот број, рече тој. Бан, исто така, ги повика Приштина и Белград да „преземат прагматичен пристап кон учеството на претставниците на косовските институтии во регионалните и меѓународните форуми“. 
Специјален дел од неговиот извештај беше фокусиран на северно Косово. Бан рече дека „останува загрижен во врска со можноста од зголемени тензии ако косовската влада ја спроведе својата стратегија за северно Косово во услови во кои нема транспарентност и дијалог со локалните заедници и сите релевантни учесници“.
Чувствителните прашања кои го погодуваат северно Косово може да се решат само низ континуирани разговори и координација меѓу сите релевантни играчи, вклучувајќи ги сите локални грижи и околности, рече генералниот секретар.
Исто така, во извештајот на Бан беа покриени и неодложните прашања како што се функционирањето на судовите во северно Косово и дистрибуцијата на струја. Читајќи го писмото, Бан рече дека одржливото решение останува недофатливо.
Србија ја презеде дистрибуцијата на струја на север и сега издава сметки до потрошувачите, истакна тој.
Шефот на УНМИК, Ламберто Заниер, го претставува Косово на седницата. Тој предупреди дека „отсуството на значителен процес на помирување меѓу заедниците и понатаму е предизвик, кој, заедно со економските тешкотии, останува да биде ризик од социјални немири“.
Српскиот министер за надворешни работи, Вук Јеремиќ, пак, изјави за Советот за безбедност дека неговата земја се залага за нови разговори меѓу Приштина и Белград, вклучително и за прашањето на статусот.
Тој побара од членовите на Советот да ги поддржат напорите за изнаоѓање трајно решение, и рече дека престојната пресуда на Судот на правдата за законитоста на прогласувањето независност на Косово, може да отвори нов прозорец за стратешки компромис.
„Оваа година може да биде година на взаемен успех. Сакам да го уверам Советот за безбедност дека Србија е подготврна на флексибилност и искрен ангажман, и дека нашата намера не е да се замрзне конфликтот, ниту да се триумфира, ниту да се потчини некој“, рече тој.
Несогласувањата околу статусот не треба да ги попречат напорите за решавање на практичните прашања, рече Јеремиќ. Тој ги обвини косовските власти за отфрлање на решенијата за неутрален статус со практичните проблеми, особено во врска со владеењето на правото.
Косовскиот министер за надворешни работи, Скендер Хисени -- обраќајќи се пред Советот како граѓанин -- ги сумираше напорите на Косово за развој на својата економија, вклучително и новиот автопат, и развојот на неговите државни структури и институции. 
Но, тој, исто така, го впери прстот. „Србија, преку дестабилизаторските и исклучително попречувачките интервенции, и понатаму не е од помош“, рече тој. „Охрабрувањето и поддршката за нелегалните структури на север продолжуваат и објавувањето на т.н. избори -- организирани од Србија во северно Косово -- е уште една неодговорна и неприфатлива интервенција.“ 
