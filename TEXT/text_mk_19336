30/03/2008
БРДО ПРИ КРАЊУ, Словенија -- По дводневниот состанок во Словенија, министрите за надворешни работи на ЕУ ветија дека ќе продолжат со интеграцијата на Западен Балкан. „Во интерес на земјите од Западен Балкан е да продолжат што е можно побрзо со процесот на политички и економски реформи, помирувањето и заштитата на етничките малцинства и со напредокот кон ЕУ“, рекоа министрите во изјавата од саботата (29-ти март). Словенечкиот министер за надворешни работи, Димитриј Рупел, чија земја претседава со ЕУ, рече дека земјите од ЕУ се согласиле да го интензивираат спроведувањето на Солунската агенда, стратегија за Албанија, Босна и Херцеговина, Хрватска, Македонија, Црна Гора и Србија.
Косовскиот премиер Хашим Тачи, поканет за првпат да присуствува на состанокот на министрите за надворешни работи на ЕУ, заедно со неговите колеги од Западен Балкан, рече дека верува оти сите земји-членки на ЕУ ќе го признаат Косово наскоро. Тој, исто така, посочи дека односите со Србија би можеле да се променат по општите избори таму на 11-ти мај.
Состанокот, исто така, сигнализираше затоплување во односите помеѓу Србија и ЕУ. Српскиот министер за надворешни работи, Вук Јеремиќ, говореше на форумот, инсистирајќи на тоа дека Косово и интеграцијата во ЕУ треба да се сметаат за одделни прашања. Тој рече дека Србија ќе биде подготвена за потпишување на Договорот за стабилизација и асоцијација со ЕУ и дека бегалецот за воени злосторства, Ратко Младиќ, е можно да биде уапсен „во многу блиска иднина“. (Дневни аваз - 30/03/08; ХИНА, Javno.hr, МИА, Макфакс, Ксихуа, Танјуг, РТС, Ројтерс - 29/03/08)
