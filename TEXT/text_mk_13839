20/03/2006
САРАЕВО, Босна и Херцеговина (БиХ) -- Првиот круг од техничките разговори за Договорот за стабилизација и асоцијација (ДСА) помеѓу БиХ и ЕУ се одржа во петокот (17-ти март) во Сараево. Според главниот преговарач на БиХ со ЕУ, Игор Давидовиќ, разговорите се фокусирале на општите прашања поврзани со либерализацијата на трговијата. Тој рече дека техничките преговори би можеле да завршат до крајот на годината. 
Претседателот на Европската комисија (ЕК) Жозе Мануел Баросо, пак, испрати писмо до босанскиот премиер Аднан Терзиќ, во кое ги повикува локалните власти да осигурат спроведување на реформите потребни за навремено завршување на преговорите за ДСА. Помеѓу приоритетите се и: реструктуирањето на полицискиот сектор, усвојувањето на законот за реформи на јавниот радиотелевизиски сервис, како и целосната соработка со Трибуналот на ОН за воени злосторства.
Во неделата официјалните претставници објавија дека во март во Брисел ќе се одржи донаторска конференција за БиХ. Со овие средства ќе се финансираат судските реформи во текот на следните три години. (РТРС, Срна - 19/03/06; НТВ Хајат, ПБС БиХ, Фена - 17/03/06)
