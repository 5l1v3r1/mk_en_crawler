24/06/2008
Црногорскиот премиер Мило Ѓукановиќ во понеделникот (23-ти јуни) се состана со шефот за надворешна политика на ЕУ, Хавиер Солана, и комесарот за проширување на ЕУ, Оли Рен, во Брисел. Тој, исто така, се состана со претседателот на Европскиот парламент, Ханс Поетеринг. Ѓукановиќ доби покана да го посети седиштето на ЕУ откако Европскиот совет ја пофали Црна Гора за напредокот кон членството во ЕУ. 
 *** 
Бугарскиот министер за надворешни работи, Ивајло Калфин, во понеделникот (23-ти јуни) беше во еднодневна посета на Босна и Херцеговинa (БиХ). Калфин се состана со членовите на претседателството на БиХ, премиерот Никола Шпириќ и министерот за надворешни работи, Свен Алкалај. Калфин, исто така, го посети Кампот Бутмир, во близина на Сараево и разговараше со бугарскиот контингент.
 *** 
Водачите на кипарските Грци и кипарските Турци ќе се состанат во јули за да го проценат напредокот во подготвителните разговори за повторното обединување на поделениот остров. Самитот ќе се одржи на 1-ви јули, рече во петокот (20-ти јуни) претставникот на ОН во Кипар, Taј-Брук Зерихаун. Кипарскиот претседател Деметрис Христофиас и водачот на кипарските Турци Мехмет Али Талат ќе разговараат за чувствителни прашања како што се сувереноста, имотот, територијалните прашања и безбедноста. 
*** 
Хрватскиот претседател Стипе Месиќ во четвртокот (19-ти јуни) ја заврши тридневната посета на Јордан. Месиќ оствари разговори со кралот Абдула Втори, генералниот секретар на Арапската лига, Амр Муса, и претставниците на јорданската бизнис заедница, во врска со можноста за проширување на трговската и туристичката соработка. 
*** 
Aлбанскиот претседател Бамир Топи во вторникот (17-ти јуни) во Тирана се состана со членот на претседателството на Босна и Херцеговина (БиХ) Харис Силајџиќ и го потврди статусот на билатералните односи. „Албанија, Косово, БиХ и другите земји во регионот треба да се дистанцираат себеси од ретроспективните сценарија и етничката поделба и наместо тоа да создадат клима на интензивна соработка“, рече Топи. Силајџиќ, кој е во еднодневна посета на Албанија, го изрази интересот на БиХ во цврстите врски со Албанија и придонесот за регионалната стабилност. 
*** 
Односите помеѓу Црна Гора и Хрватскa значително се подобрени, рече хрватскиот премиер Иво Санадер во вторникот (17-ти јуни), по состанокот со претседателот на црногорскиот парламент, Ранко Кривокапиќ, во Загреб. Санадер предупреди дека заедничките интереси на нивните земји бараат развивање добрососедски односи. Кривокапиќ го пофали хрватскиот и црногорскиот напредок кон членството во ЕУ. 
 *** 
Кипарскиот министер за надворешни работи, Маркос Кипријану, и неговиот шпански колега, Мигуел Ангел Моратинос, разговараа околу билатералната соработка и напорите за повторно обединување на Кипар, за време на состанокот во понеделникот (23-ти јуни) во Никозија. Моратинос предложи меморандум на разбирање за унапредување на соработката и дијалогот помеѓу нивните две земји. Кипријану го информираше за последните настани во врска со кипарското прашање. Тие, исто така, разговараа за ратификувањето на Лисабонскиот договор. 
(Разни извори 17/06/08-24/06/08)
