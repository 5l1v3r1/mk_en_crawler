12/02/2009
Од Беса Беќири за Southeast European Times во Приштина -- 12/02/09
Kосово го инаугурираше својот Совет за безбедност во средата (11-ти февруари), правејќи уште еден чекор напред, предвиден со планот на Марти Ахтисари за новата независна држава.
Косовскиот совет за безбедност (КСБ), кој се состана за првпат во средата, ќе биде највисоко советничко тело во земјата за безбедносните прашања. Истиот ќе „го проценува владиниот десетгодишен безбедносен план, заедно со годишните планови и стратешките приоритети на разузнавачката агенција, пред нивното усвојување од страна на владата“, велат извори. Советот, исто така, вети за време на својот прв состанок дека ќе воспостави безбедносни институции низ целата земја. 
Советот ќе има извршна власт во вонредни состојби, ако претседателот го одобри тоа.
Покрај ова, КСБ ќе ги проверува и предлог-законите поврзани со безбедноста, стратешките политики на Министерството за внатрешни работи, плановите на националната царинска служба, меѓународните спогодби поврзани со безбедноста и предлозите за операции на безбедносните агенции во странство. 
Според приштинскиот весник Eкспрес, членови на советот ќе бидат премиерот, вицепремиерите, министерот задолжен за Косовските безбедносни сили (КБС) и министрите за надворешни работи, правда, внатрешни работи, економија и заедници и враќања. Последниот од овие министри е моментно етнички Србин, Саша Рашиќ.
Непостојани членови ќе бидат претставник на претседателот, директорот на Косовската разузнавачка агенција, командантот на КБС и други високи претставници. Меѓународните претставници нема да добијат членство, но ќе бидат поканувани на состаноците.
Безбедносните агенции на државата „ќе соработуваат со [своите соседи] и меѓународната заедница во борбата против криминалот, шверцот и прекуграничната и меѓународната илегална трговија“, рече премиерот Хашим Тачи на инаугурацијата на КСБ. Претседателот Фатмир Сејдиу додаде дека Косово ќе биде важен играч во промовирањето на сопствената стабилност и одржувањето на добрите односи со своите соседи и другите земји. 
Меѓународните претставници во Приштина го поздравија формирањето на советот. Истиот дава „силна основа за формирање и координирање на ефикасни национални безбедносни стратегии. ... [Истиот] ќе функционира во интерес на сите косовски граѓани [и] ... ќе му помогне на Косово да се приближи до евроатланските структури“, рече Флечер Бартон, заменик меѓународен цивилен претставник во Косово.
Формирањето на КСБ доаѓа како дел од легислативата „чија цел е да осигури демократска контрола на безбедносните институции“, забележа Меѓународната цивилна канцеларија во Косово. 
КСБ требаше да започне со работа порано, но владата не можеше да го формира додека не назначи директор на Косовската разузнавачка агенција. Уставот и планот на Ахтисари предвидуваат формирање на КСБ. 
