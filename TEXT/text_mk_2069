19/01/2005
Од Антонио Прленда за Southeast European Times во Сараево – 19/01/05
Војниците во првиот воен контингент од Босна и Херцеговина (БиХ) кои ќе им се приклучат на коалициските сили во Ирак предводени од САД, во понеделникот (17-ти јануари) ја започна својата официјална обука. Од 49 професионални војници во обуката на крајот ќе бидат избрани 36 за Единицата за складирање на експлозивна артилерија (ЕОД), формација со големина на вод, која ја сочинуваат претставници на сите три конститутивни етнички групи во БиХ -- Бошњаци, Хрвати и Срби. 
Мисијата на ЕОД „ќе биде да ја идентификува и уништи конвенционалната неексплодирана артилерија (УКСО) на местата одредени за собирање на истата“, изјави министерот за одбрана на БиХ, Никола Радовановиќ. Тој ги негираше претходните извештаи во медиумите дека единицата ќе биде вклучена во операциите на отстранување на мини. 
Според началникот на Генералштабот на БиХ, генерал-полковник Шифер Поџиќ, првиот контингент во Ирак ќе остане шест месеци. За време на тој период вториот контингент ќе се подготвува за замена. Локацијата и областа на надлежност за единицата ЕОД на БиХ сé уште не е одредена. Еден босански офицер за врски веќе работи со американската Централна команда во Тампа, во Флорида, а наскоро ќе биде распореден и вториот. Друг офицер ќе работи во Штабот на коалициските сили во Катар. 
Во Военото училиште за професионален развој во тек е четиринеделната програма за обука, која ја спроведуваат локални воени инструктори. Дел од обуката ќе се одвива на полигоните за обука низ БиХ. Потоа ќе следи деветнеделна специјализирана обука за складирање на УКСО, во која ќе бидат вклучени странски воени инструктори. 
„Единицата треба да биде подготвена во средината на април“, рече командантот на Оперативната команда на армиските сили на БиХ, генерал-мајор Владо Џоиќ. 
Според Радовановиќ, мисијата ќе чини околу 600.000 евра. Американската Влада ќе плати дел од трошоците за поддршка. Покрај нивните редовни воени плати, војниците ќе добијат дневен хонорар од 90 американски долари за ангажман во високоризична средина. 
Вкупно 127 доброволци одговорија на огласот на Министерството за одбрана на БиХ за мисијата. По првичната физичка и безбедносна проверка, за обуката беа избрани 49 од нив.
Претседателството изрази сесрдна поддршка за мисијата. „САД се докажани пријатели. Среќни сме што можеме да им помогнеме на нашите пријатели во Ирак“, рече членот на Претседателството Сулејман Тихиќ. 
