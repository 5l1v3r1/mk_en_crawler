19/02/2009
(Разни извори)
Со брзиот развој на електронските медиуми, медицинските професионалци може да обезбедат сé повеќе здравствени информации и услуги од далечина. Телемедицината, како што се нарекува овој нов феномен, беше во фокусот на семинарот што се одржа на 6-ти и 7-ми февруари во Скопје.
На настанот, организиран од Меѓународната фондација виртуелна е-болница (ИВеХ) во соработка со македонското Министерство за здравство, присуствуваа експерти од областа, кои дискутираа околу актуелните технологии и примени.
Во текот на двата дена, тие ги истакнаа начините на кои може да се искористи телемедицината во катастрофи или вонредни состојби, во конфликните области и борбени полиња и во секојдневни ситуации.
Покрај тоа, организаторите претставија нова електронска библиотека која ќе им овозможи на македонските лекари да ги користат е-библиотеките на најеминентните универзитети во Европа и САД.
Министерот за здравство, Бујар Османи, го отвори настанот, давајќи им на учесниците преглед на технолошкиот напредок во македонскиот здравствен сектор. Технологијата игра клучна улога во реформскиот процес, рече тој.
Tелемедицината доживеа се разви во последниве години, обезбедувајќи нови начини за поврзување на лекарите и специјалистите со нивните пациенти. Многумина ја сметаат за особено важна во руралните, сиромашните или слабонаселените области, кои во минатото се соочија со сериозни пречки и ограничувања.
Преку системите на електронска комуникација, дури и најоддалечените населени места може да уживаат виртуелна поврзаност со најсовремените капацитети, цел спектар медицински информации и квалификувани специјалисти.
ИВеХ, порано позната како Косовска фондација за медицински развој, се залага за помош во обновувањето на медицинскиот систем во Косово и другите држави во развој, преку воведување и примена на телемедицински, телездравствени и виртуелни образовни програми. Истата е со седиште во Енкориџ, Аљаска.
Од своето формирање во 2001 година ИВеХ работи на развивање „модел кој државите во развој ќе можат да си го дозволат, а кој ќе ги комбинира телемедицината и виртуелните образовни програми преку меѓународна соработка“, според нејзината веб-страница. 
Претседателот на организацијата, д-р Рифат Љатифи, е заменик-директор на Програмата за телемедицина во Аризона. Тој, исто така, помогна во воспоставувањето програми на размена за лекарите, медицинските сестри и техничките професионалци од Косово, Црна Гора, Македонија и Албанија. 
„Размената на медицинското знаење и неговото ширење на што е можно повеќе луѓе од далечина, е клучниот концепт на телемедицината. Тој концепт е мојот главен патоказ во мојата хируршка академска кариера“, веб-страницата TelehealthNet го цитираше Љатифи. 
