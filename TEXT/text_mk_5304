28/04/2010
(Софија ечо - 28/04/10; Ројтерс, прес-центар на ОН, Фамагуста газете, Заман, новинска агенција Фокус - 27/04/10; Ворлд булетин - 25/04/10; AП, АФП - 23/04/10)
Кипарските мировни разговори треба да продолжат од таму каде што застанаа пред неодамнешниот избор на новиот претседател на кипарските Турци, Дервиш Ероглу, вели Александар Даунер, специјален советник на генералениот секретар на ОН, Бан Ки-Мун, за медитеранскиот остров.
„Наше мислење е дека процесот треба да продолжи на основата на она што се случуваше досега“, рече Даунер, поранешниот австралиски министер за надворешни работи, кој посредува со преговорите меѓу водачите на заедниците на кипарските Турци и кипарските Грци.
Во изјавата за новинарите во вторникот (27-ми април) Даунер рече: „Не сакаме да видиме како процесот почнува од почеток кога е постигнато толку многу во текот на изминатите 18 месеци“. 
На почетокот од разговорите во септември 2008 година кипарскиот претседател Деметрис Христофиас и неодамна поразениот водач на кипарските Турци, Мехмет Али Талат, се согласија да работат на постигнување сеопфатно решение за повторно обединување на островот во бизонална федерација на две заедници со политичка еднаквост.
Двајцата остварија повеќе од 70 состаноци пред паузата за претседателските избори на кипарските Турци овој месец, кои актуелниот претседател Талат ги изгуби од екстремниот националист Ероглу. 
Во заедничката изјава по нивниот последен состанок минатиот месец Христофиас и Талат рекоа дека постигнале важен напредок во областите на управувањето и поделбата на власта, заедно со прашањата клучни за ЕУ и економијата. Двајцата изразија уверување дека е остварливо сеопфатно решение. 
Но, Талат, умерен проевропски државник, кој е за повторно обединување, не успеа да освои втор мандат. Победникот Ероглу беше на власт скоро 20 години како премиер на кипарските Турци пред да победи на претседателските избори на 18-ти април.
Во своите први јавни изјави од изборите, Даунер рече дека неговиот план е да се врати во Кипар викендов и да разговара за датумот на продолжувањето на разговорите. Тој рече дека тоа може да се случи уште следниот месец.
„Сакаме да видиме тоа да се случи наскоро“, Ројтерс го цитираше Даунер.
Тој, исто така, изрази надеж дека Христофиас и Ероглу ќе ги доведат историските преговори до успешен завршеток пред да помине премногу време.
„Ова не е бесконечен процес“, истакна претставникот на ОН. „Ова е процес кој мора да се придвижи напред -- барем да се придвижи со доста динамика.“ 
Даунер, исто така, истакна дека секој обид за отпочнување преговори отпочеток би покажал дека напредокот постигнат досега бил „залуден“. 
Неговата изјава уследи по извештаите дека Ероглу -- честопати опишуван како екстремист кој се противи на повторното обединување -- го поддржува „дводржавното решение“ наместо повторното обединување, и сака сите прашања опфатени досега да бидат преиспитани. 
Сепак, при преземањето на функцијата во петокот новиот претседател на кипарските Турци истакна дека нема да ги напушти преговорите. Тој вети дека „ќе работи за праведно и трајно“ решение, засновано на параметрите препорачани од ОН.
„Нема причина разговорите да не бидат успешни во постигнувањето решение, сé додека страната на кипарските Грци дејствува со добра волја“, АФП ја цитираше изјавата на Ероглу на денот на неговото положување свечена заклетва. 
