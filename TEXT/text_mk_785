12/05/2006

Грција ја зафати нов 24-часовен штрајк на вработените во јавниот сектор, кои демонстрираат против владините реформи на пазарот на трудот и реформи во социјалното осигурување. Летовите се одложени, јавниот транспорт е прекинат, судовите, владините канцеларии, училиштата и јавните претпријатија се затворени, додека медицинските установи работат со минимален персонал. 
*** 
Aлбанската влада ќе започне процедура за приватизација на јавното претпријатие за електростопанство КЕШ на почетокот од 2007 година, објави министерот за економија, Генц Рули, на 10-ти мај. Според Рули, реструктуирањето ќе се врши во фази, при што продажбата на дистрибутивното тело е предвидена за првата фаза. 
*** 
Надворешниот трговски дол на Босна и Херцеговина (БиХ) достигна 715 милиони евра во периодот јануари-април 2006 година, што претставува намалување за 24,4 отсто, според последните официјални податоци. Воведувањето на единствената стапка на ДДВ оваа година се наведува како главен фактор за подобрувањето на трговскиот биланс. 
*** 
ММФ позитивно ја оцени владината фискална политика и спроведувањето на актуелниот стенд-бај аранжман од страна на бугарската влада, објави Ајаи Чопра, заменик-директорот на Првиот оддел за Европа на Фондот. Чопра, кој ја предводи мисијата на ММФ во Софија, побара од владата да продолжи со структурните реформи. 
*** 
Tурскиот Парламент го усвои новиот закон за регулирање на пазарот на електрична енергија во земјата, отворајќи го патот за приватизација на претпријатијата за електродистрибуција. Регионалните дистрибутери во Истанбул, Тракија и Западна Мармара, Анкара и Коња се, наводно, главните кандидати за продажбата. 
*** 
„Јапан тобако интернационал“ купи 98,45 отсто од српското претпријатие „Дуванска индустрија Сента“, со договорот за продажба вреден 27,5 милиони евра, потпишан со српската влада на 8-ми мај. Јапонскиот купувач, исто така, вети дека ќе инвестира дополнителни 2,5 милиони евра во претпријатието за краток период. 
*** 
Хрватската влада и Светската банка потпишаа договор за заем во висина од 25,5 милиони евра, наменети за Проектот за кохезија во земјоделството на аквисот. Кредитот е со рок на враќање од 15 години, петгодишен грејс-период и каматна стапка од 3,25 отсто. Покрај тоа, Холандија обезбеди гранд од 4 милиони евра за иницијативата, која има за цел зајакнување на капацитетот на хрватскиот земјоделски сектор за добивање на бенефиции од пристапот во ЕУ. 
*** 
Меѓународната агенција за рангирање Стандард енд Пур го потврди суверениот долгорочен рејтинг на странска валута ББ+ и долгорочниот рејтинг на локална валута БББ- за Mакедонијa, со стабилни изгледи. Агенцијата, исто така, го потврди краткорочниот рејтингот за странска валута Б и краткорочниот рејтинг на локална валута А-3 во оваа балканска земја. 
(Разни извори – 07/05/06-12/05/06) 
