21/07/2010
Од Билјана Пекушиќ за Southeast European Times во Белград -- 21/07/10
Новоусвоениот закон за електронските комуникации предизвикува контроверзност во Србија, при што критичарите велат дека е неуставен и е спротивен на правото на приватност. Истиот предвидува телефонските и интернет операторите да ги следат комуникациите и да водат евиденција, што ќе им биде достапна во секој момент на полициските и безбедносните служби, без судски налог.
Со месеци се води јавна дебата околу овој закон, кој на крајот беше усвоен од парламентот. Меѓу членовите на владејачката коалиција, само Сојузот на војводинските Унгарци се спротивстави на мерката, додека Српското движење за обнова на Вук Драшковиќ се воздржа од гласање. 
Народниот правобранител Саша Јанковиќ предложи амандман кој ќе предвидува полициските и безбедносните служби да бараат судска дозвола за пристап до индивидуалните комуникации, но парламентот го отфрли. Јанковиќ изјави за SETimes дека прашањето следно оди во Уставниот суд на Србија.
„Неограниченото право да се контролираат телефонските и интернет комуникации на граѓаните претставува кршење на основното човеково право на приватност. Правото е загарантирано со уставот“, рече Јанковиќ.
Комесарот за информации од јавен интерес, Радољуб Сабиќ, исто така се заложи за измена на предлог-законот. Но, владата не се согласи. Според Нада Колунџија, претседателка на парламентарната група на владејачката коалиција, постојната легислатива не го крши уставот.
„Уставот не предвидува како да се контролираат и како да се добиваат информациите“, рече таа.
Трансперенси Србија остро го критикуваше новиот закон, додека Здружението на новинари на Србија (УНС) го смета за закана по доверливоста на изворите. 
„Во иднина, ќе се знае кога, колку долго, со кого, со колку и каде новинарот разговарал“, вели претседателката на УНС Лилјана Смаиловиќ.
Жител на Белград изјави за SETimes дека не е изненаден од усвојувањето на законот. 
„Тие не прислушуваат повеќе од 50 години и оваа наводно демократска влада не сака да се откаже од тоа“, рече Мирослав П. кој има 62 години. 
