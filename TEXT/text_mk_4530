29/04/2009
(Блиц, Б92, Јавно, Макфакс - 29/04/09; ДПА, ФТ, Б92, Јавно - 28/04/09; AП, Ројтерс, ДПА, Бета, Јавно - 27/04/09)
Сретен Јоциќ, српски подземен шеф сега во притвор во Белград во врска со атентатот врз истакнат хрватски издавач, во вторникот (28-ми април) негираше каква било вмешаност во случајот. 
Балканскиот газда на дрогата вели дека нема докази за негова поврзаност со нападот со автомобил-бомба во кој загина Иво Пуканиќ, сопственикот на хрватскиот водечки неделник Национал во октомври минатата година.
Неговиот адвокат, Зденко Томановиќ, рече дека Јоциќ, познат Јоца Амстердам, инсистирал во својата изјава пред полицијата дека бил вовлечен во игра на хрватските разузнавачки структури, полицијата и подземјето. 
Полицијата го уапси Јоциќ во Белград во понеделникот, по тесната соработка помеѓу српските и хрватските власти и само неколку дена откако хрватските медиуми јавија дека сведок под заштита го именувал како некој кој го наредил и организирал атентатот на Пуканиќ.
Јоциќ, еден од водечките подземни „босови“ во Европа, има наводна поврзаност со бројни други криминални дејства, вклучително и убиство, заплашување и уцена, и лежел во затвор во Белград и Холандија.
Хрватскиот претседател Стипе Месиќ и премиерот Иво Санадер го поздравија апсењето на Јоциќ како доказ за добрата соработка помеѓу хрватските и српските полициски оддели. 
„Тие немаат пречки, но заради ова полицијата мора да биде чекор понапред за да ги фати и да ги преземе сите неопходни чекори“, рече Месиќ во понеделникот.
Јоциќ, обвинет во Србија за убиствата на двајца мажи, живееше во домашен притвор од 2006 година, во вила во белградско предградие што ја изнајми од вдовицата на поранешниот српски претседател Слободан Милошевиќ, Мирјана Марковиќ. 
Српските антитерористички единици внимателно го планираа неговото апсење, во наводен обид да спречат негово можно бегство во Австрија, со користење лажни документи за лична идентификација.
Изгорените тела на Горан Мариќ и Илија Нововиќ, двајца блиски соработници на Јоциќ, беа пронајдени во џип на крајот од минатата година.
Меѓу уапсените во Хрватска во врска со убиството на Пуканиќ досега се Роберт Матаниќ, Лука Матаниќ, Амир Мафалани и Слободан Ѓуровиќ.
Меѓу другите осомничени за вмешаност во експлозијата, во која загина и маркетинг директорот на Национал Нико Фрањиќ се и Миленко Кузмановиќ, Жељко Миловановиќ и Бојан Гудуриќ, наводни членови на групата околу Јоциќ. 
Со оглед на тоа што српската полиција не може да го држи повеќе од 48 часа без обвинение, Јоциќ се очекува да се појави пред специјалниот суд во земјата за организиран криминал пред среда вечер.
Хрватските власти претходно посочија дека би сакале да го судат Јоциќ во Загреб. Хрватскиот министер за правда, Иван Симоновиќ, сепак објасни дека со оглед на тоа што неговата држава не дозволува екстрадиција на своите граѓани, Загреб не може да бара од другите да ги екстрадираат своите државјани. 
Според тоа, судењето за случајот Пуканиќ, најверојатно, ќе се одржи како во Србија, така во Хрватска.
