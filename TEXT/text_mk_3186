04/08/2006
Од Паул Кокиу за Southeast European Times во Букурешт -- 04/08/06
Неодамнешните извештаи на медиумите го акцентираа актуелниот феномен во Романија. Илјадници Романци ги преплавија бугарските приморски туристички места, свртувајќи му ги своите исончани грбови на своето крајбрежје. 
И покрај тоа што официјалната туристичка сезона започна пред околу два месеци, хотелите на романското крајбрежје се исполнети до половина капацитет, а туристичките оператори предвидоа дури и пониска стапка на искористеност за преостанатите два месеци. Според Националната асоцијација на туристичките агенции (АНАТ), главните оператори во овој сектор досега ова лето претрпеле загуби помеѓу 10 и 25 отсто. 
Услугите со низок квалитет, паниката поради птичјиот грип, поплавите и скандалот со издавањето на плажите, придонесоа за овој негативен тренд. Овидиу Лилиу Маријан, шеф на Националната туристичка агенција, оваа недела поднесе оставка поради разочараност.
Во меѓувреме, романскиот весник Котидианул ги цитираше официјалните претставници на АНАТ дека бројот на романските туристи што одлучиле да ги поминат одморите на бугарското крајбрежје оваа година е зголемен за шест до осумпати во споредба со минатата година. Бројот на летувалците кои се упатуваат кон плажите на соседната земја секој викенд изнесува околу 1.500, за разлика од минатогодишниот просек од 150. 
Според Eвениментул Зилеи, туризмот се очекува да донесе само 1,9 отсто во БДП на Романија оваа година -- голем пад од 4,8 отсто колку што придонесувал во 2005 година. Приходите од туризмот во Бугарија изнесуваат до 16 отсто од БДП. 
Целосните аранжмани, за кои се вели дека се одлучуваат околу 60 отсто од меѓународните туристи, треба допрва да се применат во Романија. Покрај тоа, земјата нема никакви туристички настани до 15-ти јуни, додека Бугарија и Турција ја започнаа сезоната на 10-ти мај. 
„Романскиот туризам е во очајна состојба“, се вели во писмото на АНАТ до претседателот Трајан Башеску и премиерот Калин Попеску Таричеану. Исто така, алармираа и меѓународните организации како што е, на пример, Светскиот патнички и туристички совет (СПТС). Според извештајот на СПТС Романија моментно се рангира на 162 место -- од вкупно 170 земји -- кога станува збор за туризмот. 
И покрај бројките, властите се оптимисти за иднината. Плановите на хартија покажуваат дека во следните десет години овој сектор ќе донесе значително повеќе пари во државниот буџет -- со просечна годишна стапка од околу 6,2 отсто. Реалната перспектива на интеграцијата во ЕУ можеби ќе им помогне на романските потреби. Но, дотогаш, големите природни обележја и единствено зачуваните наследени традиции остануваат жртви на погрешниот маркетинг систем.
