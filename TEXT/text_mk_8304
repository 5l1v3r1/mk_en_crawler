17/01/2012
Пол Чикои за Southeast European Times во Букурешт -- 17.01.12
Протестите низ целата земја во текот на изминатите четири дена против мерките на штедење и контроверзниот предлог-закон за здравствениот систем, беа нарушени откако мирните демонстрации се претворија во хаос поради вмешувањето на групите фудбалски хулигани.
Во неделата вечер (15-ти јануари) во центарот на Букурешт се случи најжестокото насилство од падот на комунизмот, при што продавниците беа вандализирани, а повеќе од 30 луѓе беа хоспитализирани. 
Демонстрантите ги корнеа клупите, ги уништуваа автобуските постојки, ги кршеа излозите на продавниците и ги палеа автомобилите, фрлајќи камења и петарди кон жандармите, кои возвратија со солзавец. Еден полицаец беше тешко повреден откако беше погоден во главата со големо парче камен од тротоар. Скоро 150 луѓе се досега уапсени под различни обвиненија, некои поради поседување несмртоносно оружје и дрога.
Демонстрациите започнаа во Букурешт, во знак на поддршка на палестинскиот лекар д-р Раед Арафат, основач на службата за брза помош СМУРД, кој минатата недела поднесе оставка од функцијата потсекретар на Министерството за здравство, наведувајќи го како причина противењето на предлог-законот кој треба да го реформира здравствениот систем.
Во вторникот Арафат рече дека ќе остане на позицијата, откако владата објави дека ќе го преиспита контроверзниот закон. 
Предлог-законот во суштина ќе води кон приватизација на системот, овозможувајќи им на приватните осигурители да управуваат со голем дел од државниот здравствен систем. Арафат, популарна јавна личност во Романија, тврди дека новиот систем ќе ги доведе пациентите во понеповолна позиција. Демонстрациите за негова поддршка набргу се раширија низ другите градови, привлекувајќи и многумина други кои ги критикуваат владините мерки на штедење.
Но, она што започна како мирна демократска манифестација, набргу се претвори во воена зона на Универзитетскиот плоштад во Букурешт, т.н. „нулти километар на романската демократија“, местото каде што разочараните граѓани се собираа за да протестираат во изминативе 21 година.
„Јас и мојата сопруга доаѓаме тука за јавно да се спротивставиме на предлог-законот за реформа на здравствениот систем бидејќи сметаме дека истиот може да заврши во устата на приватните ајкули“, рече за SETimes пензионерот Аугустин Козма.
„Но, екстремистите [фудбалските навивачи] ги украдоа нашите протести и што е уште полошо, ги делегитимизираа. Нашите ставови повеќе не се слушаат бидејќи сите се фокусираат на нив. Жално е да се гледа како една национална акција се потиснува од група хулигани кои немаат друг интерес освен да провоцираат“, додаде тој.
Фудбалските навивачи велат дека излегле на улиците не за да предизвикаат хаос, туку за да протестираат против законот кој ги испраќа во затвор луѓето кои палат факели. 
„Тоа се истите тие луѓе поради кои стадионите во Романија се сега празни. Затоа човек не може да ги однесе своите деца на фудбалски натпревар. Тие го уништија духот на романскиот фудбал преку своите насилнички искористувања“, рече за SETimes Адријан Добре, спортски коментатор за телевизискиот канал Спорт 1. 
„Тие се, исто така, производ на една попустлива легислатива и последица на корумпираниот национален фудбалски систем, во кој доминира местење на натпреварите во изминатите 20 години. Ова е контекстот во кој ваквите движења се развиваат“, додаде Добре.
Aналитичарите се согласуваат дека пораката на првичните мирни протести е искривена. 
„Мирните протести се важни за демократијата. Но, во овој случај, првичните цели на уличните манифестации се искористени за сопствени цели и ако ваквите насилни акции продолжат, протестите ќе изгубат значење“, рече за SETimes Септимиус Парву, заменик-претседател на водечката романска невладина организација, Продемократски сојуз.
Тој рече дека екстремистите се чини оти беа многу добро координирани во неделата вечер, оставајќи впечаток дека некој стоел зад нивното покажано насилство. 
„Дел од вината ја сносат жандармите кои ги организираа своите единици на погрешен начин таа вечер“, истакна, исто така, Парву. Но, во понеделникот вечер, безбедносните сили се чинеа подобро организирани и го придушија секој знак на насилство.
Сепак, Парву ја подвлече важноста на мирните национални протести. „Ова е доказ дека тоа може да се случи.“
Во услови на раширено јавно незадоволство, претседателот Трајан Басеску побара од премиерот Емил Боц да го повлече актуелниот предлог-закон за реформа на здравствениот систем и да изготви нов во кој ќе бидат решени точките што предизвикуваат загриженост.
Откако интервенцијата на безбедносните сили стана покоординирана, нивото на насилство меѓу демонстрантите опадна. „Мирните протести се легитимни, но уличното насилство не може да се толерира и прифати“, рече Боц во понеделникот изутрина. Подоцна, протестите во центарот на Букурешт поминаа без поголеми инциденти.
