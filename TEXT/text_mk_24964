01/04/2009
AНКАРА, Турција -- Резултатите од локалните избори во неделата сигнализираа „фундаментални промени“ во турската политика, рече Денис Бајкал, водачот на најголемата опозициска Републиканска народна партија (ЦХП), во вторникот (31-ви март). Тој рече дека пукнатините во доминантната позиција на владејачката Партија на правдата и развојот (АКП) откриваат значителен пад на нејзината популарност. „Политиката ќе биде различна по овие избори“, рече Бајкал на прес-конференцијата. На изборите во неделата АКП обезбеди 38,76 отсто од гласовите за провинциските совети, пад од скоро осум процентни поени од нејзините резултати на општите избори во 2007 година. 
Во другите вести од вторникот, две лица загинаа, а 13 беа повредени кога поддржувачите на два противкандидати се судрија поради изборните резултати во источната провинција Ерзурум. Локалните власти ги зајакнаа безбедносните мерки за да спречат понатамошно насилство. Вкупно 13 лица загинаа во насилствата поврзани со изборите. 
Во меѓувреме, во вторникот во Брисел комесарот за проширување на ЕУ, Оли Рен, го критикуваше кршењето на слободата на медиумите во Турција. Медиумите го цитираа како го наведува случајот со медиумската група „Доган Јајин“, чии банкарски сметки владата неодамна ги замрзна за наводни даночни прекршоци. Медиумската група е позната по објавувањето критикувачки натписи за АКП и владината политика. (Новинска агенција Анадолу, Хуријет, НТВ, новинска агенција Доган, Ројтерс, Заман - 31/03/09)
