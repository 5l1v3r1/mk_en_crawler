15/12/2011
Светла Димитрова за Southeast European Times во Софија -- 15.12.11
Во јануари 2007 година, кога Бугарија и Романија пристапија во ЕУ, членките на Унијата воведоа најразлични рестрикции за да го намалат приливот на работници-имигранти од двете балкански земји на нивните пазари на труд.
Стравувањата дека Бугарите масовно ќе ја преплават Западна Европа, во потрага по подобро платени работни места, не се остварија, според извештајот на Институтот Отворено општество-Софија (ОСИ), објавен на 30-ти ноември.
Во споредба со 1990-тите, кога сериозната економска криза предизвика масовен прилив на Бугари кои бараа работа, емиграцијата од оваа балканска земја во последниве години опадна, се заклучува во студијата, насловена како Миграцијата на работна сила од Бугарија: Дали рестрикциите имаат смисла?.
„Привлечноста на емигрирањето постепено опаѓа, со оглед на тоа што стапката на невработеност во Бугарија е сега споредлива со западноевропските нивоа, додека разликите во доходите се намалуваат“, се вели во извештајот. Во 1990-тите, се додава во истиот, „доходот по глава на жител во Западна Европа беше четирипати поголем отколку во Бугарија, додека една деценија подоцна овој соодносот изнесува 2,5 мерено според паритетот на куповната моќ“. 
Цитирајќи официјални статистички податоци, во извештајот се вели дека 217.809 Бугари се преселиле во странство во деветгодишен интервал меѓу пописите во земјата од 1992 и 2001 година. Таа бројка се намали на околу 175.224 луѓе во следната деценија.
„Бројките покажуваат дека просечно 24.201 бугарски државјани годишно емигрирале меѓу пописите 1991 и 2001 година, додека годишниот просек меѓу пописите од 2001 и 2011 година беше 17.524 лица“, вели ОСИ. „Затоа, просечната годишна емиграција забележува пад од 28 отсто и покрај укинувањето на патните рестрикции“ откако Бугарја влезе во Унијата.
Според законот на ЕУ, една земја-членка може да ги одржи своите рестрикции на пазарот на труд пет години по ред, по пристапувањето на нова земја. Потоа истата може да побара конечно двегодишно продолжување на овие транснационални аранжмани, но само ако се соочува со сериозни нарушувања и ако е тоа објективно оправдано. Оттаму, какви било бариери што го ограничуваат слободното движење на бугарските работници во рамките на ЕУ мора да бидат отстранети до јануари 2014 година.
Белгија, една од десетте членки кои досега не го сториле тоа, сигнализираше дека е можно да го отвори својот пазар на труд за двете нови балкански земји следната година, кога Германија, исто така, ќе ги отстрани своите рестрикции за некои категории бугарски работници и специјалисти. 
Другите осум кои воведоа квоти или други системи на работна дозвола за Бугарите и Романците се: Австрија, Велика Британија, Франција, Ирска, Италија, Луксембург, Малта и Холандија.
Претежно домашните фактори, како што е продуктивноста на трудот и невработеноста, ги поттикнуваат луѓето да се решат за имигрирање, вели ОСИ. 
„Гледано засебно, бариерите немаат значајна улога во регулирањето на приливот на миграцијата“, вели истиот. 
Шпанија и Германија долго време се меѓу најатрактивните земји од ЕУ за барателите на работа од Бугарија. Во 2009 година Шпанија го отвори својот пазар на труд за Бугарите, додека Германија ги задржа рестрикциите.
Податоците на Еуростат покажуваат дека бројот на бугарските имигранти во Шпанија порасна за 64,6 отсто меѓу 2006 и 2010 година, додека во Германија истиот се зголеми за 69,2 отсто. 
„Патничките рестрикции и рестрикциите за пазарот на труд никогаш не биле попречувачки фактор за бугарската емиграција“, се вели во извештајот на ОСИ. 
Борјана Колева, 25-годишна специјалистка по бизнис администрација од Софија, се врати од Валенсија пред две години, по неколку месеци залудни напори за наоѓање работа.
„Исклучително тешко беше странски работници да најдат работа таму“, рече таа за SETimes. „И покрај тоа, наскоро планирам да си ја пробам среќата повторно, но во друга земја на ЕУ. Овојпат ќе ме придружува мојата сестра.“
Георги Ангелов, главен автор на извештајот на ОСИ, не очекува влошувањето на економската ситуација како резултат на продлабочената криза во земјите од евро областа, да поттикне нов бран бугарска емиграција. 
„Кризата навистина се продлабочува. Да не заборавиме дека ова е криза на еврозоната -- голема е веројатноста истата да има полошо влијание во земјите внатре во еврозоната, отколку во оние надвор од истата“, рече тој за SETimes. 
„Ова може уште повеќе да ја поткопа привлечноста на [земјите] од Еврозоната за емигрантите“, додаде експертот, истакнувајќи дека приливот на емиграциски работници во ЕУ е веќе на половина од неговото ниво пред кризата. 
„Се разбира, бугарската влада има главна одговорност кога станува збор за економската политика и резултати, што на крајот ќе ги одреди долгорочните емиграциски трендови“ во Бугарија, истакна Ангелов.
Севи, 27-годишна сопственичка на мало фризерско студио во Софија, вели дека ситуацијата во Бугарија „мора навистина многу да се влоши“ за таа да одлучи да се исели.
„Не можам да живеам во друга земја. Многу брзо ме фаќа носталгија“, рече таа за SETimes. „Се разбира, ако иселувањето е единствената опција за јас економски да преживеам, ќе ја искористам. Но, никогаш не би избрала да заминам пред да ги пробам сите други можности [за останување].“ 
