28/12/2011
Мухамет Брајшори за Southeast European Times во Приштина -- 28.12.11
На состанокот на земјите од Јадранската повелба во Тирана, на 14-ти декември, Македонија и Црна Гора потпишаа договор кој им овозможува на граѓаните на трите земји да патуваат со пасош и биометриски лични карти до и од овие земји.
Албанскиот министер за надворешни работи, Едмонд Хаџинасто, рече дека овие договори ќе го олеснат и охрабрат движењето на луѓето, ќе ги зајакнат врските и соработката меѓу земјите, истовремено создавајќи нова регионална клима, како подготовка за целосната интеграција во ЕУ.
„Тоа е многу важен настан бидејќи ние преземаме конкретни чекори во создавањето слободна зона на движење во регионот, како израз на одличната ... соработка која ќе продолжи во другите области. Големата политичка соработка се одразува во конкретните чекори во економска интеграција меѓу нашите земји“, рече Хаџинасто. 
Неговиот македонски колега, Никола Попоски, истакна дека ова ќе ги поттикне билатералните односи со Албанија.
„Ова е конкретен чекор кој ќе ги зголеми можностите за соработка меѓу нашите две земји и ќе го олесни преминувањето на границата, за да се оствари целта за интеграцијата, да се олесни движењето на граѓаните и да се засили заедничката посветеност на нашите две земји -- интеграцијата во ЕУ“, рече Попоски.
Црногорскиот министер за надворешни работи, Милан Рочен, додаде „Овој договор [со личните карти] ќе им го олесни животот на нашите граѓани на двете страни од границата, бизнисмените и туристите. Ние ја делиме историјата, сегашноста, но исто така и заедничката иднина кон ЕУ“.
Оние што живеат долж пограничната област на Албанија највеќе го поздравија договорот, бидејќи имаат семејни и културни врски со соседните градови и села во Македонија и во Црна Гора.
Димитер Бушати, рибар од Скадар, секоја недела оди на пазарите во Подгорица или Улцињ. Тој изјави за SETimes дека овој договор значи помалку грижи за време на патувањето.
„Претходно, не можеше да се патува за Црна Гора без пасош. Сега, иако имам пасош, сум среќен бидејќи отсекогаш се плашев дека ќе го изгубам или нешто слично. Сега, со личната карта, се разбира, е полесно бидејќи моите деца кои немаат пасоши може да ме придружуваат. Црна Гора за мене и моето семејство претставува важен пазар“, вели Бушати. 
Алберт Ванѓели, експерт за интеграцијата во ЕУ, изјави за SETimes дека ова е добар чекор, но не е доволен да се постигне целосна интеграцијата меѓу регионалните држави. 
„Некако е апсурдно што земјите во регионот сакаат да пристапат во ЕУ, но не се целосно интегрирани меѓу себе. Шенген зоната значи отсуство на граници, а во овој момент сите регионални земји не сакаат да се откажат од граничната контрола“, вели Ванѓели. 
Тој додаде дека спроведувањето на договорите не носи ризик по безбедноста за ниту една земја.
„Договорите овозможуваат движење само со биометриски лични карти, што значи дека ако некој има стара лична карта, нема да може да ја премине границата, [што ја елиминира] безбедносната загриженост за фалсификување на лична карта или нешто слично, додека полициската соработка со Македонија и Црна Гора се одвива непречено“, рече Ванѓели за SETimes. 
Косово се очекува да потпише ист договор со Македонија и со Црна Гора, вели Албер Гаши, експерт за интеграцијата во ЕУ во Приштина. Тој изјави за SETimes дека договорот за слободно движење со Србија го поддржува тоа. 
„Го имавме овој договор многу години со Србија. Бриселскиот договор за слободно движење овозможува патување со лична карта и сега [се бара] придружно писмо, кое не е договорено. Сега е време Косово да отпочне преговори со Македонија и Црна Гора за ова прашање“, вели Гаши.
Минатата година, за време на претседавањето со Регионалната иницијатива за миграција, азил и бегалци, Албанија ја предложи идејата за создавање зона за слободно движење меѓу земјите-членки, т.н. „Балканска Шенген зона“, охрабрена од позитивното искуство со употребата на личните карти како средство за патување во Косово. Истиот договор наскоро се очекува со Босна и Херцеговина.
Со договорите, Албанија им овозможи на своите граѓани да патуваат со лични карти до сите нејзини земји-членки кои не припаѓаат на Шенген зоната, додека владата истовремено објави дека ќе преговара за договор за евентуално патување со лични карти со земјите-членки на ЕУ.
