06/03/2006
(ДТТ-НЕТ - 05/03/06; ВОА, Катимерини - 04/03/06; AП, ББС, ОН, ВОА, Б92 - 03/03/06; УНМИК - 02/03/06) 
Специјалниот претставник за разговорите во врска со статусот на Косово, Марти Ахтисари, во петокот (3-ти март) изјави дека не очекува веројатното назначување на генерал-полковник Агим Чеку за нов премиер во покраината, да влијае врз преговарачкиот процес. 
Под притисок од неговата партија, Сојуз за иднината на Косово, премиерот Бајрам Косуми во средата ја објави својата оставка. Следниот ден четириесетипетгодишниот Чеку беше официјално предложен за негов наследник. 
Српската влада веднаш се спротивстави, бидејќи Чеку -- моментно шеф на Косовскиот заштитен корпус -- е поранешен командант на Ослободителната војска на Косово. Белград го обвини Чеку за вмешаност во воените злосторства за време на конфликтот 1998-1999 година во Косово и за време на војната во Хрватска во периодот 1991-1995 година, кога тој се бореше на страната на хрватската армија. 
Ахтисари рече дека овој потег е дел од нормалниот политички процес и дека не очекува промените во владата да имаат „драматично влијание“ врз разговорите за статусот. 
„Политичките партии имаат право да ја организирааат својата работа како сакаат“, АП ја цитираше неговата изјава. „Јас немам свое мислење и не морам да имам. Мојата задача е да работам со владата што е избрана и да го извлечам максимумот од тоа.“ 
Но, Белград инсистира на тоа дека назначувањето на Чеку би можело да му наштети на целиот преговарачки процес, кој започна со состанокот во Виена минатиот месец. Властите во Србија и Црна Гора побараа од шефот на УНМИК, Сорен Јесен-Петерсен, да ги искористи своите овластувања и да ја блокира неговата кандидатура. 
Јесен-Петерсен укажа на тоа дека не планира да преземе чекори во таа насока. 
„Тој има многу квалификации и јас веќе знам од многуте разговори со него дека тој ќе се фокусира на голем број малцински прашања“, ја цитираше неговата изјава „Гласот на Америка“. „Според тоа,тие [српската влада] можеби не го сакаат денес. Но, ќе им се допадне она што ќе го видат за месец, два.“ 
Јесен-Петерсен и Чеку се состанаа во четвртокот на разговори за политичката ситуација во Косово. „Ние имавме добри и корисни разговори“, се цитира изјавата на Јесен-Петерсен во соопштението на УНМИК по состанокот. 
Следната рудна разговори за статусот на Косово е закажана за 17-ти март во Виена, кога децентрализацијата повторно ќе биде помеѓу прашањата за кои ќе разговараат српските претставници и претставниците на косовските Албанци. 
„Освен децентрализацијата, ние ќе водиме паралелни разговори за културното и верското наследство, малцинските права и економијата“, рече Ахтисари. 
Тој, исто така, побара од Белград да ги охрабри водачите на косовските Срби да учествуваат во институциите на покраината, истакнувајќи за време на посетата на покраината минатата недела дека ако тие продолжат да ја избегнуваат политиката во Косово „ќе биде многу тешко за која било администрација да создаде услови каде што луѓето ќе можат да живеат заедно“.
