16/03/2011
(ЕурАктив, Euroalert.net, Софија ечо, новинска агенција ФОКУС - 16/03/11; Еуопсервер, Дојче веле, Јуропиан војс, РФЕ/РЛ, Софинска новинска агенција, Dnevnik.bg, Медиапул, Европски парламент - 15/03/11)
Министрите за енергија, регулаторите за атомска енергија и претставници на индустријата, се согласија во вторникот (15-ти март) дека сите нуклеарни реактори што моментно работат на територијата на блокот од 27 земји, треба да подлежат на темелни проверки на безбедноста. 
Одлуката беше објавена по итниот состанок во Брисел, кој го свика комесарот за енергија на ЕУ, Гинтер Отингер, по земјотресот во Јапонија од петокот, со јачина од 9,0 степени и цунамито. Оттогаш се случија серија незгоди во нуклеарната централа Фукушима Даичи, околу 250 километри североисточно од Токио, поттикнувајќи стравувања за нова катастрофа еднаква на онаа што беше предизвикана од експлозијата во нуклеарната централа Чернобил во април 1986 година. 
Во изјавата по разговорите, германскиот канцелар објасни дека, според правото на ЕУ, стрест-тестови може да се спроведат само на доброволна база, но дека поголем дел од 14-те земји-членки со атомски реактори на своите територии навестиле дека ќе се приклучат на иницијативата. Земјите што не се членки на ЕУ, Русија, Швајцарија и Турција, треба, исто така, да бидат поканети на учество на вежбата. 
 „Сакаме да организираме серија тестови, сеопфатни тестови, преку Унијата“, онлајн весникот Еуопсервер, со седиште во Брисел, го цитираше Отингер во вторникот. „Исто така, сакаме тестови за нашите партнерски земји, нашите соседи.“ 
Според Европското нуклеарно општество (ЕНС), почнувајќи од јануари 2011 година, имаше 143 нуклеарни реактори кои работеа во Унијата, при што 58 од нив, или околу 40 отсто од сите, се наоѓаа во Франција. Велика Британија е следна, со 19, но во поглед на крајниот капацитет, таа следеше по Германија, која одлучи оваа недела да исклучи седум од сите 17 реактори на својата територија. Покрај постојните капацитети, други шест нуклеарни реактори беа во изградба на почетокот од оваа година -- од кои две во Бугарија и Словачка, една во Финска и една во Франција, според веб-страницата на ЕНС. 
Турција потпиша договор со руската агенција Росатом за изградба на својата прва нуклеарна централа, додека пет веќе работат во Швајцарија, а Русија гради други 11 единици покрај постојните 32. 
Отингер, кој говореше пред Европската комисија на Европскиот парламент (ЕП) доцна во вторникот, им рече на пратениците дека Европската комисија (ЕК) ќе подготви критериуми на проценка за стрес-тестовите до јуни. Целта на вежбата, која треба да заврши до крајот на оваа година, ќе биде да се провери отпорноста на нуклеарните капацитети на земјотреси, цунами и терористички напади. 
Тој, исто така, посвети посебно внимание на нуклеарната централа Белене од 2.000 мегавати, која е во изградба во Бугарија, велејќи дека проектот мора да биде преиспитан по новите технички и геолошки безбедносни прашања. 
„Сите сме погодени од ситуацијата во Јапонија“, се цитира комесарот во изјава на ЕП. 
