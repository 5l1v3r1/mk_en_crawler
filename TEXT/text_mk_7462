27/04/2013
Светла Димитрова за Southeast European Times во Софија -- 27.04.13
Во обид за отворање на вратите за борбата против шверцот со луѓе, Европската комисија објави извештај без преседан за овој тренд во Европа.
Следниот чекор во борбата против овој криминал, според комесарката за внатрешни прашања на ЕУ, Сесилија Малмстром, е сите земји од ЕУ да спроведат конкретни закони.
„Само неколку држави ја спроведоа легислативата против шверцот и јас ги повикувам оние кои сé уште не го направија тоа, да ги почитуваат своите обврски“, вели Малмстром.
Директивата против шверцот го олеснува судското гонење преку националните граници на оние што се вклучени во еден од најпрофитабилните криминални бизнис, со строги казни.
Предлог-документот за транспозицијата на директивата на ЕУ во бугарската легислатива е подготвен веќе некое време и поднесен до парламентот, рече Ернеста Русев, од Националната комисија за борба против шверцот со луѓе во Софија, но, не може да биде одобрен бидејќи собранието беше распуштено минатиот месец.
„Предлогот предвидува амандмани на Кривичниот законик, Законот за кривична постапка и одредени измени во Законот за борба против нелегалниот шверц со луѓе“, рече таа за SETimes.
Извештајот, кој го покрива периодот од 2008 до 2010 година, покажува дека поголем дел од жртвите на шверцот со луѓе се од Бугарија и Романија.
Од 3.316 граѓани на ЕУ идентификувани како жртви на шверц во 2010 година, Бугари и Романци беа 718, односно 1.558, што заедно претставува повеќе од 78 отсто од вкупниот број.
Бројот на „идентификувани жртви“ и „претпоставени жртви“ регистрирани од полицијата, невладините организации и другите агенции во Бугарија, порасна од 250 во 2008 на 432 во 2010 година.
Зголемувањето „покажува дека постои подобрување во системот на идентификација“, рече Русев, додавајќи дека тоа е, исто така, знак за „зголемената доверба на луѓето во институциите и невладините организации кои се занимаваат со овој проблем“.
Бројот на луѓе продадени во ЕУ за сексуална експлоатација, принудна работа или услуги, просење, криминални активности, отстранување на органи и други форми на сериозни кршења на човековите права порасна за 18 отсто меѓу 2008 и 2010 година, се вели во извештајот.
Извештајот, исто така, ги покрива земјите-аспирантки за ЕУ - Хрватска, Исланд, Црна Гора, Србија и Турција.
Кипар води по бројот на идентификувани и претпоставени жртви на шверцот на 100.000 луѓе, кој го достигна својот врв во 2009 година со 14,2 отсто.
Во Хрватска бројот на идентификувани и претпоставени жртви на шверцот се движи од осум во 2008 до пет следната година, а потоа седум во 2010 година. Слично на тоа во Србија во 2009 година беа идентификувани 127 жртви, во споредба со 55 во 2008 и 89 во 2010 година.
Извештајот регистрира значителен пад за Турција во идентификуваните и претпоставени жртви -- од 120 во првата година на разгледуваниот период, на 102 во 2009 година и потоа 58 во 2010 година.
Бројот на осомничени шверцери паднал за 17 отсто меѓу 2008 и 2010 година, се вели во извештајот на ЕК.
Според податоците од полициските системи за регистрација на земјите-членки на ЕУ, во блокот имало вкупно 3.872 осомничени шверцери во 2010 година. Од нив 1.701 биле граѓани на ЕУ, или 44 отсто од вкупниот број, при што 380 биле Бугари и 305 биле Романци. Три четвртини од сите осомничени биле мажи, кои претежно шверцувале за сексуална експлоатација.
Според извештајот, вкупниот број осомничени шверцери од земјите-кандидатки и земјите-аспирантки за ЕУ во 2010 година бил 80; од нив 49 биле Турци, 16 биле Албанци, а 13 биле Срби.
„Од земјите што не се членки на ЕУ, Црна Гора, Србија и Турција пријавија пораст на осудените шверцери“, се вели во извештајот.
Во 2010 година бројот на пресуди во рамките на Унијата на Балканот беше највисок во Романија (203) и Бугарија (106). Меѓу четирите балкански држави што не се членки на ЕУ во студијата, Турција води со 28 пресуди, по што следи Србија со 20, и Хрватска и Црна Гора со по три. 
Еден од предизвиците со кои се соочува Унијата, според извештајот, е потребата од зајакнување на истражната постапка за случаите на шверц со луѓе и судското гонење и пресудите за вклучените во оваа криминална активност.
 Кои мерки можат Романија и Бугарија да ги преземат за да го намалат бројот на жртвите на шверцот со луѓе? Кажете ни ги вашите размислувања во коментарите.  
