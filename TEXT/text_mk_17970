17/05/2007
ЊУЈОРК, САД -- САД и ЕУ во вторникот (16-ти мај) ги повикаа политичарите во Босна и Херцеговина (БиХ) да се фокусираат на реформите потребни за земјата да се доближи до членството во ЕУ. „Должност е на сите босански водачи да ја остават настрана дестабилизаторската реторика и да се фокусираат на прашањата што се важни за доброто на босанските граѓани“, рече американскиот заменик-амбасадор Алехандро Волф за време на отворениот состанок на Советот за безбедност на ОН за БиХ. Постојаниот германски претставник во ОН, Томас Матусек, рече дека се очекува БиХ да ги спои полициските служби на своите два ентитета, да ја преструктуира јавната администрација, да го измени уставот и да ја подобри соработката со Трибуналот на ОН за воени злосторства.
Високиот претставник Кристијан Шварц-Шилинг, кој, исто така, присуствуваше на состанокот во вторникот, рече дека водачите во земјата треба да прекинат со националистичките расправии и да продолжат со работата на реформите. Тој, исто така, ја спомена и контроверзноста околу Сребреница, велејќи дека се надева оти новоназначениот претставник Клифорд Бонд и властите во ентитетите ќе создадат предуслови за траен процес на враќање во регионот. (Дневни аваз, Независне новине - 17/05/07; веб-страница на ОХР, веб-страница на ОН, АП - 16/05/07)
