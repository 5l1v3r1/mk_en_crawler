15/04/2010
Од Наташа Радиќ за Southeast European Times во Загреб -- 15/04/10 
Постои ли човек чие срце не било скршено барем еднаш? Невозвратената љубов е универзален услов кој ги поврзува луѓето без оглед на расата, националната припадност, верата и културата. 
Оваа тема ја експлоатира фасцинантиот проект на двајца хрватски уметници -- Олинка Виштица и Дражен Грубишиќ. 
Нивниот концепт беше прикажан низ целиот свет, на изложба која успеа да ги допре сите кои ја видоа. Илјадници спомени на пропадната врски се сега изложени во инсталацијата, при што секој ден се додаваат нови.
Виштица рече: „Сакавме да направиме креација, не деструкција, на пропаднатите врски“.
Публиката која ја виде изложбата во секој град каде што се појави -- десетици земји од 2006 година на четири континенти -- учествуваше со свои предмети кои некогаш им ги дале поранешните љубовници. Иако многу од нив се типични, некои се посебни.
Една Македонка си ја пресекла косата кога нејзиното момче раскинало со неа. Косата е изложена заедно со протезата на воен ветеран, која й ја дал на лекарката во која се вљубил. 
„Донирав многу играчки и книги кои моето поранешно момче ми ги даваше за нашите годишнини во годините што ги поминавме заедно. Исто така, донирав и некои љубовни писма што повеќе не можев да ги чувам“, рече Снежана (32), анонимен донатор на првата изложба во 2006 година. 
„Не сакав да ги уништам овие работи, но и не сакав да ги имам близу до себе“, продолжи Снежана. „Ова е многу добро решение. Дадов сé, кога почна изложбата во Загреб и се чувствувам добро. Завршив со врската која ми предизвика голема емотивна болка.“ 
Во овој момент „Музејот на пропаднатите врски“ е изложен во Истанбул. Претходно беше во Хрватска, Србија, Словачка, Сингапур, САД, Ирска и Јужна Африка. 
Изложбата, најверојатно, ќе стане трајна во Загреб откако ќе се најде погодно место. Иако имињата на оние кои ги дале своите предмети на „Музејот“ не се дадени, има кусо резиме на секоја пропадната врска до предметот што е изложен. 
Саша (43) од Загреб, рече дека мислел оти никогаш нема да ја преболи девојката која му го скршила срцето, чии подароци се изложени во „Музејот“.
„Но, ја преболив“, рече тој. „И сега сум среќно оженет. Не сакам мојата сопруга да знае дека некогаш сум плачел за врска на која не и било судено да успее.“ 
