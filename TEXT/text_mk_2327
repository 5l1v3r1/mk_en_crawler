03/03/2005
Од Разван Амариеи за Southeast European Times во Букурешт -- 03/03/05
Еден од првите чекори што ги презеде новиот централно-десничарски кабинет на Романија беше намалувањето на даноците. Новата администрација значително го намали данокот на добивка, од 25 на 16 отсто и го замени прогресивниот данок на доход - кој претходната влада планираше да го зголеми на 40 отсто - со единствена даночна стапка од 16 отсто. Друг главен приоритет беше повторната пресметка на пензиите. 
Овие измени, сепак, го чинеа државниот буџет 1,1 милијарда евра. Властите се надеваа дека ќе ги надоместат загубите со удвојување на даноците за приходите на малите претпријатија и дивидендите за физичките лица, од 1,5 на 3 отсто, односно од 5 на 10 отсто. Тие, исто така, ги одложија плановите за намалување на стапките на социјалното осигурување од 49,5 на 47,5 отсто. 
Даночните зголемувања се покажа дека не можат да го компензираат сé поголемиот буџетски дефицит. Со цел да се исполни романскиот договор со ММФ и да се одржи дефицитот под границата од 1,5 отсто од БДП, се преземаат други мерки, кои ќе стапат на сила од 1-ви април. Новите даноци за електричната енергија, гасот и нафтата, првично закажани за 1-ви јули, ќе почнат да важат три месеци порано. Акцизите за гас, алкохол и цигари, исто така, ќе се зголемат порано од планираното. 
Другите чекори вклучуваат зголемување на цените на природниот гас за 25 отсто, зголемување на цените на електричната енергија за 5 отсто и незголемување на платите на јавните службеници. Во април ќе има даночни зголемувања и на банкарските камати, од 1 на 10 отсто - изедначувајќи се со профитите на пазарот на капитал. Данокот на заработките од недвижностите ќе се зголеми за 6 отсто, од 10 на 16 отсто. Луѓето што го продаваат имотот во првите три години од сопственоста сега ќе плаќаат 10 отсто данок на профитот што го добиваат. 
„Ние ќе се обидеме да ги намалиме влијанијата на овие мерки врз стапката на инфлација што е можно повеќе“, рече министерот за економија Кодрут Серес. Сепак, правецот на дејствување на владата се покажа како контроверзен. Мариан Милут, претседателот на Националната унија на романските работодавци, рече дека неговата организација ќе покрене судска постапка против зголемувањето на даноците. Јавноста не ги поздрави новите даноци и зголемувања на цените. Некои аналитичари, пак, предупредуваат дека единствената даночна стапка од 16 отсто би можела да предизвика растот да излезе надвор од контрола. 
Сепак, Владата инсистира на тоа дека работите се движат во вистинската насока. „Намалувањето беше, навистина, политичка одлука, но се засноваше на добродокументирана анализа“, рече романскиот министер за финансии, Јонут Попеску. 
