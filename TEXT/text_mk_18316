11/04/2007
БРИСЕЛ, Белгија -- Босна и Херцеговина (БиХ) и ЕУ во вторникот (10-ти април) во Брисел потпишаа договор за олеснување на визниот режим и за реадмисија. Сепак, договорот нема да стапи на сила шест или седум месеци, бидејќи мора да биде одобрен од Советот на ЕУ и парламентот на БиХ. Овој договор „е јасен сигнал дека ЕУ ја остава отворена вратата за Босна и Херцеговина и дека се придржува на своите обврски за европската перспектива на земјата“, според соопштението за печатот од Брисел, во кое, исто така, се опишува овој потег како прв чекор кон патувањето ослободено од визи. ЕУ се очекува да потпише слични договори со Србија и со Македонија оваа недела. 
Во другите вести, комисијата на БиХ за исчезнати лица во вторникот започна со ископувањата на една јама во близина на источниот град на босанските Срби Вишеград. Јамата, полна со мини, се смета дека е масовна гробница со остатоците на неколку десетици босански муслимани, убиени од страна на босанските Срби за време на конфликтот во периодот 1992-1995 година. (РТРС, ПБС, ФЕНА, Фокус, веб-страница на делегацијата на ЕК, ДПА - 10/04/07)
