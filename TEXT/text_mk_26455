11/09/2009
БРИСЕЛ, Белгија -- Европската комисија (ЕК) во четвртокот (10-ти септември) предупреди дека рекордната парична казна од 1,75 милијарди евра за турскиот медиумски гигант Доган, заради неплатени даноци, може да влијае на следниот извештај за напредокот на земјата кон интеграцијата во ЕУ. „Кога санкцијата е од такви размери што може да го загрози постоењето на целата медиумска група, како во овој случај, тогаш слободата на печатот е ставена на ризик“, објави ЕК. Следниот извештај за напредокот на Турција се очекува на 14-ти октомври.
Во другите вести, два умерени земјотреси ја потресоа турската провинција Коња доцна во четвртокот. Првиот беше со јачина од 4,5 степени според Рихтеровата скала. Неговиот епицентар беше во близина на градот Селчуклу. Вториот земјотрес беше нешто посилен, 4,7 степени според Рихтеровата скала, со истиот епицентар. Стотици луѓе во областа ги напуштија домовите и побараа лекарска помош заради шок и некои помали повреди. Пријавена е, исто така, и материјална штета. (Хабертурк, АФП, новинска агенција Анадолу - 11/09/09; Ројтерс - 10/09/09)
