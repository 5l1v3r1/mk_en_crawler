16/08/2010
Од Пол Чикои за Southeast European Times во Букурешт – 16/08/10
Израелскиот претседател Шимон Перес ја поздрави „нова Романија“ за време на тридневната посета на Букурешт минатата недела. Тој го увери својот колега Трајан Башеску дека пријателството меѓу двата народи ќе трае долго во иднината.
„Трипати сум ја посетил Романија и секојпат гледам различна Романија. Сега гледам демократска Романија, која е ориентирана кон највисоката позиција во Европа“, рече Перес во четвртокот (12-ти август), за време на заедничката прес-конференција со Башеску.
„Романија за Израел не е само точка во историјата или географијата, туку цело историско поглавје. Никогаш нема да заборавиме дека, за време на најтемниот период на Европа, за време на нацистите, Романците ги спасија животите на 400.000 Евреи кои [подоцна] дојдоа во Израел и придонесоа и сé уште придонесуваат за изградбата на Израел“, рече Перес. 
„Постои пријателство меѓу нашите народи кое нема да заврши, туку ќе продолжи во времето и историјата“, додаде тој, истакнувајќи дека половина милион Израелци потекнуваат од Романија. 
Разговорите со романските водачи -- вклучително и Башеску, водачот на Сенатот, Мирчеа Џоана, и претседателката на Долниот дом Роберта Анастасе -- се фокусираа на билатералната соработка во одбраната, технологијата, образованието, бизнисот и туризмот, и на регионалните прашања, како што е мировниот процес во Блискиот Исток. 
Беа потпишани два договори -- еден за културната, образовната и научната соработка, а другиот за измена на постојниот протокол за промовирање на инвестициите.
Перес, исто така, присуствуваше на верската служба во чест на израелските пилоти кои загинаа кога нивниот хеликоптер се урна на Карапатите за време на воена вежба на крајот од јули.
Башеску, исто така, го увери дека Романија го поддржува без резервираност последниот пакет санкции усвоен од Советот за безбедност на ОН против Иран. 
„Ја отфрламе идејата дека Иран може да поседува нуклеарно оружје“, рече Башеску, повикувајќи на дипломатско решение за прашањето. „Романија ќе биде лојален партнер на НАТО, на кое е членка, и лојален партнер на Израел.“
„Посетата на претседателот Перес беше историска бидејќи беше прва посета досега на еден претседател на државата Израел на Романија“, рече Дејвид Орен, израелски амбасадор во Букурешт, за SETimes. 
„Посетата беше можност за консолидирање и продлабочување на извонредните билатерални односи меѓу Израел и Романија во секој поглед. Истата ја покажа важноста што двете страни им ја придаваат на овие специјални односи“, рече Орен.
„Покрај тоа, истата беше можност да се бараат начини за зајакнување на односите дури повеќе отколку сегашната ситуација, особено во областа на економската, научната и истражувачката соработка“, додаде тој. 
Во говорот за време на церемонијата во Меморијалниот споменик на Холокаустот, Перес рече дека Романија храбро ја презела одговорноста за својата улога за време на Втората светска војна. 
Сепак, Центарот Симон Визентал во петокот го критикуваше израелскиот претседател поради тоа што не ги осуди злосторствата извршени од воениот режим на Јон Антонеску.
Во извештајот од 2004 година на историската комисија за Холокаустот се заклучува дека 280.00 Евреи и 11.000 Роми биле убиени за време на режимот на Антонеску. 
