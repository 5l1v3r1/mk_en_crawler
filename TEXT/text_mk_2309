05/04/2005
(Сајпрс мејл - 05/04/05; АФП, Ксинхуа, Кипарска новинска агенција - 04/04/05)
Властите на кипарските Грци во понеделникот (4-ти април) укажаа на тоа дека нема да ги откријат своите предлози за промени на мировниот план на ОН за Кипар, како што побара генералниот секретар на ОН, Кофи Анан. 
„Ние не можеме да го прифатиме барањето за поднесување на писмени и детални промени на планот на Анан поради тоа што не знаеме како генералниот секретар има намера да го спроведе овој процес“, АФП го цитира министерот за надворешни работи на кипарските Турци, Јоргос Јакову, во понеделникот. „Дали ќе им ги даде истите на кипарските Турци да ги разгледаат или да ги отфрлат?“ 
Изјавата на министерот беше дадена како одговор на изјавата на американската претставничка за Кипар, Лора Кенеди, во која беше дадена поддршка за повикот на Анан до кипарските Грци да ги специфицираат промените што ги бараат. 
Последните меѓународни напори за повторно обединување на Кипар врз основа на планот на ОН пропаднаа во април 2004 година, откако две третини од кипарските Грци гласаа против овој план на истовремениот референдум што се одржа на поделениот остров. Мнозинството кипарски Грци го одобри истиот. Но, само меѓународно признаениот дел од островот, на кипарските Грци, влезе во ЕУ на 1-ви мај, заедно со девет други земји од Централна и Источна Европа. 
Во последниве месеци четири главни партии засегнати од ова прашање -- кипарските Грци, кипарските Турци, Грција и Турција -- настојуваат мировните разговори да продолжат. Минатата недела Јакову навести дека првичните консултации би можеле да започнат по претседателските избори на 17-ти април во северниот дел од островот, со кој управуваат Турците. 
Сепак, Анан јасно даде до знаење дека нема да иницира нова рунда разговори ако оцени дека има мали шанси за успех. Тој побара од Никозија да ги даде написмено предлозите за измена на планот на ОН, кој се очекува повторно да создаде основа за какви било нови разговори. 
„Тој [Анан] чека да го добие ова“, рече портпаролот на шефот на ОН, Фред Екхард, минатата недела. „Тој сака да се осигури дека имаат цврста основа пред повторно да ги започне преговорите. Тој не сака уште еден неуспех.“ 
Претседателот на кипарските Грци, Тасос Пападопулос, кој минатата година водеше кампања против планот на ОН, се двоуми дали да ги обелодени промените што ги сака, велејќи дека тоа би ја ослабнало неговата преговарачка позиција. Тој, исто така, укажа на тоа дека сака овојпат Анан да одигра улога на преговарач, наместо арбитрар, како што беше случајот претходно. 
