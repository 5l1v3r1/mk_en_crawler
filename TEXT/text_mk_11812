17/02/2005
АТИНА, Грција -- Спорот помеѓу Грција и Македонија во врска со нејзиното уставно име би можел да биде решен до крајот на оваа година, објави во средата (16-ти февруари) грчкиот дневен весник „То Вима“. Весникот цитира висок дипломат на ОН дека последната рунда консултации покажала подобрени изгледи за наоѓање на решение.
Во другите вести, локалните медиуми објавија дека грчкиот претседател во заминување, Костис Стефанопулос, повикал на итно дејствување за искоренување на корупцијата. Во својот коментар од вторникот, Стефанопулос изрази длабока загриженост во врска со неодамнешните скандали во кои беше вмешан судскиот сектор, како и Грчката православна црква. (Утрински весник - 17/02/05; A1 TВ, Макфакс, То Вима, МПА - 16/02/05) 
