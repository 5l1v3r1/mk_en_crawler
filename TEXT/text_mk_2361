01/11/2004
(24 Часа, Новинар - 01/11/04; Софиска новинска агенција, Медиапул - 31/10/04)
Бугарија дефинитивно треба да спроведе референдум за својот пристап во ЕУ, изјави во неделата (31-ви октомври) претседателот Георги Парванов, посочувајќи дека најдобро би било тој да се одржи во пролет 2006 година. Неговите коментари уследија по повиците на владините функционери во саботата за спроведување на референдум. 
Таквиот потег, рече заменик-министерката за надворешни работи, Гергана Гранчарова, ќе промовира една национална дебата за прашањата поврзани со пристапот. 
Едното можно сценарио, според Гранчарова, би било одржување на референдум за уставот на ЕУ истовремено со парламентарните избори, кои се очекуваат во средината од 2005 година. Тоа ќе реши некои практични проблеми, рече таа, истакнувајќи дека секое гласање од ваков тип би барало дополнителни финансиски средства. 
„Мобилизирањето на бугарската јавност да излезе и да гласа претставува мошне важен процес за секоја политички одговорна сила“, рече Гранчарова. Според другото можно сценарио, изборите би се одржале веднаш по потпишувањето на спогодбата за пристап. 
Според министерот за надворешни работи, Соломон Паси, референдумот не може да се одржи пред Бугарија да ја потпише својата спогодба за пристап со Унијата. Тоа се очекува да се случи на почетокот од 2005 година, пред планираниот влез на земјата во ЕУ во јануари 2007 година. 
Бугарија не мора точно да го одреди датумот на одржување на референдумот за уставот на ЕУ, изјави во неделата министерката за европски работи, Меглена Кунева. Моментно, сé уште не е јасно дали овој документ ќе стапи на сила, според планираното, на 1-ви ноември 2006 година. За да се случи тоа тој мора да биде ратификуван од страна на сите земји-членки. Десет од вкупно 25 нации веќе ги објавија плановите за негово ставање на национален референдум, кој го зголемува ризикот за негово евентуално одбивање. 
Ако уставот стапи на сила пред влезот на Бугарија, позитивниот исход од гласањето за пристапот на земјата, исто така, би значел и поддршка за уставот, рече Кунева. 
Водачот на опозициската Бугарска социјалистичка партија, Сергеј Станишев, пак, ја отфрли идејата за истовремено одржување на референдум и парламентарни избори, велејќи дека не треба да се дозволи политичките партии да извлекуваат политички дивиденди од ова. Како и Парванов, социјалистите тврдат дека референдумот треба да се одржи во време еднакво оддалечено од општите и од претседателски избори. 
Заменик-премиерот Пламен Панајотов во неделата изрази уверување дека мнозинството Бугари ќе гласаат за пристап во ЕУ. Наведувајќи ги неодамнешните истажувања, тој рече дека повеќе од две-третини од Бугарите го поддржуваат влезот во Унијата. 
