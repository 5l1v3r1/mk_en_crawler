20/09/2006

Србинката Jeлена Јанковиќ, која победи тројца најдобро рангирани тенисери и стигна во полуфиналето на САД Опен пред две недели, го помина првиот круг на Чајна опен. Таа лесно ја победи Лурдес Доминикес Лино од Шпанија со 6:0, 6:1 во 45 минути. Јанковиќ, која сé уште заздравува од истегнувањето на грбот поради кое мораше да се повлече од еден натпревар во Бали минатата недела, рече дека не се чувствува дека е во најдобра форма, но ќе „види до каде може да оди“. 
*** 
Гордана Страјин, 25-годишна студентка по економија од Нови Сад, победи на првиот натпревар Амбасадор на балканската убавина, кој се одржа во Солун. Натпреварот беше организиран од страна на грчката национална агенција за изложби Хелекспо и се одржа во рамките на Солунскиот меѓународен трговски саем. Победничката сега ја очекува турнеја низ сите балкански земји, како дел од кампањата за промовирање на хуманитарните и еколошките вредности. 
*** 
Десеттиот Светски куп во атлетика ИААФ се одржа од 16-ти до 17-ти септември во Aтина, со учество на голем број врвни светски атлетичари. На натпреварот учествуваат тимови кои ги претставуваа континентите (Африка, Америка, Азија, Европа и Океанија), како и тимовите од најдобрите поединечни земји (Франција, Грција, Русија, Полска и САД). Во финалното рангирање европскиот тим беше прв во натпреварите за мажи, по што следеа САД и Африка, додека во женското рангирање на листата водеше Русија, а следеа Европа и Америка. 
*** 
Петтиот Фестивал на албанската драма започна во Дебар, Maкедонијa. Дебарскиот театар „Кемал Ајдини“ е организатор на настанот, кој е финансиран од македонското Министерство за култура. Оваа година во програмата ќе учествиваат 12 театарски трупи од Албанија, Косово и Македонија. Фестивалот ќе трае до 22-ри септември. 
*** 
Изложба на дела на познатиот хрватски сликар Oскар Херман (1886-1974) беше отворена во Загреб, по повод 120-годишнината од раѓањето на уметникот и 200-тата годишнина од Еврејската општина во хрватскиот главен град. На изложбата се претставени 340 слики -- од неговите најрани дела преку т.н. Минхенски период (1905-1910) до неговото последно дело во 1974 година. Изложбата ќе трае до 3-ти декември. 
*** 
Во Tурција започна првото Меѓународно истанбулско биенале на фотографијата. Настанот е организиран од страна на Истанбулското здружение на аматерски фотографи и кинематографи. Овогодинешната тема е „Градот: Хаос и магија“. 
(Разни извори – 13/09/06 - 20/09/06) 
