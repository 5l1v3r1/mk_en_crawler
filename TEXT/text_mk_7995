09/02/2013
Мики Трајковски за Southeast European Times во Охрид -- 09.02.13
Неодамнешната најава дека индискиот мултимилијардер Субрата Рој планира да изгради ресорт од светска класа на Охридското Езеро се смета дека ќе биде поттик за македонската туристичка индустрија, како и голем чекор во тековните напори на земјата за привлекување меѓународни инвестиции. 
„Сахарајан Македонија“ на Рој ќе се протега на 240 хектари имот на јужниот крај од езерото, веднаш до Љубаништа, и на околу 10 километри оддалеченост од градот Поградец во Албанија. Ресортот ќе вклучува хотели, казина, пристаниште и терен за голф и се очекува да има големо влијание врз македонската економија. 
Во септември Рој го купи хотелот Славија во Охрид и го користи како база за архитектите и инженерите што ќе работат на ресортот, кој ќе се гради во текот на следните пет до шест години. 
„Целиот проект ќе има огромно влијание врз економијата на земјата и е инициран од гледна точка на бизнис интереси“, рече Рој. „Нашите заложби не се да се направи просечен ресорт, туку дестинација која ќе биде меѓу најдобрите пет до десет во оваа област во светот.“
Ресортот ќе биде една од најголемите туристички инвестиции на Балканот и неговата близина до Албанија, Косово и Грција ќе го направи лесна дестинација за граѓаните од неколку држави. 
Дончо Таневски, претседател на Хотелската асоцијација на Македонија, рече дека ресортот ќе овозможи туристичката сезона да се продолжи во текот на целата година. 
„Проектот ќе донесе гости од висока категорија, кои ние сакаме да ги имаме, но сега немаме услови да ги [опслужиме]“, рече Таневски, додавајќи дека ресортот „ќе има големо влијание врз регионалната економија, бидејќи ќе биде еден од најдобрите комплекси на Балканот“.
Виктор Мизо, директорот на технолошко-индустриските развојни зони на Македонија, изјави за SETimes дека локалните претпријатија ќе бидат во голема мера вклучени во изградбата на ресортот, кој се очекува да вработи околу 1.000 луѓе откако ќе биде отворен. 
„Се разбира дека ќе има потреба од претпријатија со меѓународно искуство, бидејќи комплексот ќе има содржина што не може да се најде на други места во светот, но поголем дел од активностите ќе ги вршат локалните претпријатија“, рече Мизо.
Анастас Џуровски, професор по јавни финансии на Универзитетот Св. Климент Охридски во Битола, изјави заSETimes дека економската поврзаност на Македонија со Индија е значајна. 
„Политичките, економските и културните врски со Индија сериозно ќе се подобрат. Една ваква голема инвестиција ќе придонесе за воспоставување нови контакти меѓу економските субјекти на двете држави, како голема бенефиција“, рече Џуровски.
Тој додаде дека доаѓањето на „Сахара груп“ на Рој во Македонија ќе привлече и други индиски претпријатија и може да й помогне на Македонија да стане појдовна точка за индиските претпријатија што сакаат да се пробијат до поширокиот пазар, вклучително и ЕУ. 
„Тие ќе бидат поблизу до Европа, еден од најважните пазари, а до кој ретко доаѓаат“, рече Џуровски. „Ние сме мал пазар, но поради договорите за слободна трговија што ги имаме со европските држави ... ќе имаме одлична можност таму.“ 
Според властите во Скопје, договорите за инвестиции што Македонија ги склучи со странските претпријатија во изминатите четири години достигнаа вкупна вредност од 1,55 милијарди евра – двојно повеќе од сумата во периодот меѓу 1990 и 2005 година. 
Меѓу овие претпријатија се: Кемет електроникс, Џонсон Мети, Кромберг и Шуберт, Џонсон контролс и Дрекслер Маер.
„Овие инвестиции ќе создадат директно нови работни места и директно ќе влијаат на извозот од Македонија, вкупниот обем на трговија и економскиот развој на државата“, рече Мизо.
Но, локалните жители и туристите чекаат да го видат влијанието од ресорот „Сахарајан Македонија“.
„Честопати доаѓаме во Охрид, кој е убав во текот на целата година. Слушнавме за инвестицијата на индискиот милијардер која мислиме дека ако се реализира ќе го измени карактерот на градот, кој тогаш би живеел во текот на целата година“, рече за SETimesСнежана Милошевиќ Баранац, туристка од Белград.
„Мислам дека Поградец во Албанија како соседен град на Охрид ќе има голема полза од оваа инвестиција“, рече за SETimesжителот на Поградец, Расим Цала. „Многу од туристите кои доаѓаат во Охрид ќе доаѓаат на еден ден и во Поградец, кој е, исто така, туристички град.“ 
