18/03/2007
ПОДГОРИЦА, Црна Гора -- Генералниот секретар на НАТО, Јап де Хоп Шефер, во петокот (16-ти март) ја посети Подгорица, при што на властите им рече дека Пактот верува во своето партнерство со Црна Гора и дека евроатланската интеграција е клучот за стабилноста на Балканот. Тој истакна дека потпишувањето на Спогодбата за стабилизација и асоцијација со ЕУ во четвртокот, беше најдобар доказ дека Црна Гора е на „вистинскиот пат“. Тој додаде дека Алијансата е подготвена да потпише договор за безбедноста со Црна Гора наскоро, и дека ќе го поздрави отворањето на црногорска мисија во седиштето на НАТО.
Во другите вести од петокот, амбасадорот на ОБСЕ во Црна Гора, Парашива Бадеску, го претстави првиот годишен извештај за земјата пред Постојаниот совет на организацијата во Виена, откако Црна Гора се одвои од нејзината државна заедница со Србија мината година. Таа заклучи дека Подгорица постигнала значаен напредок во реформата на нејзината јавна администрација, воспоставувањето на функционална економија и постигнувањето на макроекономска стабилност. Таа, исто така, ја повика земјата брзо да го усвои новиот устав, по широкиот консензус помеѓу различните политички партии. (Вијести, Побједа - 17/03/07; Минa - 16/03/07)
