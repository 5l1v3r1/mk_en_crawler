02/08/2012
Бедрана Калетовиќ за Southeast European Times во Тузла -- 02.08.12
Полесно и поевтино е да се произвeдува млеко и млечни производи во странство и да се увезуваат во Босна и Херцеговина (БиХ) отколку тоа да се прави во државата, ситуација што ги прави фармерите сè понезаинтересирани за одгледување стока и производство на млеко, според Здружението на фармери на БиХ.
„Одлуката за воведување ветеринарен данок, кој бара од производителите во БиХ да плаќаат 256 евра за испитување на извозот на [млекото и млечните производи], додека странците плаќаат само 24 евра за увоз на истото, не е променета цела година“, рече за SETimes Владимир Усорац, претседател на Здружението на земјоделски производители на Република Српска.
Како последица на повисоката цена за домашните производители, БиХ губи 13 милиони евра годишно, рече Усорац.
Производителите на млеко и млечни производи се незадоволни од, како што го нарекуваат, недостигот на внимание од политичарите во БиХ бидејќи нивниот пазар е заземен од увозот од регионот и од ЕУ.
„Јас добивам 21 цент за литар млеко и 7 центи помош од владата, додека еден литар се продава за 72 центи во продавниците. Тоа е премалку“, рече за SETimes Енес Хасановиќ, член на здружението.
Хасановиќ рече дека освен многу малите маржи, политичарите во БиХ сè уште не гласале за утврдување заштитна минимална цена.
„Производителите не се заштитени и многумина, како мене, не сакаат да й продаваат млеко на владата скоро за џабе“, рече тој.
Целосно го разбирам незадоволството на фармерите поради доцнењето со спроведувањето на стимулансите. Министерството за земјоделство на ФБиХ и владата се отворени за разговори со производителите. Свесни сме дека износите за стимулансите не се доволни, но ние не можеме да прифатиме барања за поголема цена на млекото“, изјави за SETimes министерот на ФБиХ за земјоделство, водостопанство и шумарство.
Некои производители на млеко и млечни производи во регионот велат дека се соочуваат со слични проблеми. Oткупната цена за млекото во Хрватска е највисока во регионот, за 12 проценти повисока отколку во Србија или БиХ, но сепак не е доволна за производителите да заработат повеќе од минимален профит.
Во изминатите три години, 5.000 производители на млеко во БиХ се откажаа од својот бизнис
„Просечната откупна цена на суровото млеко во ЕУ изнесува 40 центи за литар. Ние треба да сме задоволни со половина од тоа и, исто така, среќни ако владата ја плати дури и оваа ниска цена, со оглед на тоа што исплатите секогаш доцнат“, рече Винко Симиќ, фармер од Хрватска.
БиХ увезе повеќе од 76.000 тони млеко и млечни производи во вредност од 84 милиони евра минатата година.
Србија и Хрватска се главните снабдувачи, но суровините честопати се увезени во овие држави најпрво од други места -- како што се Романија и Полска.
„Нашите фармери исчезнуваат, многумина го фрлаат млекото бидејќи не вреди да се продава. Се чини дека никој во БиХ не се грижи за ова додека трговското лоби работи напорно на тоа млекото да се увезува и да се продава тука во огромни количини“, рече Хасановиќ.
Недостигот на свест кај потрошувачите за купување домашни производи, исто така, ги зголемува проблемите на производителите на млеко и млечни производи.
Надлежните министерства тврдат дека вложуваат напори со политика на помош да им помогнат на производителите, но производителите велат дека владата ги изневери.
„Но, нема стратегија за поддршка на локалното производство, и производителите се премногу слаби за да се борат со моќната европска индустрија“, рече за SETimes Вјекослав Јовиќ, директор на фабриката за млеко и млечни производи во Теслиќ.
Животинската храна може да се извезува во ЕУ само ако државата воведе контроли на храната според моделот на ЕУ 2006, а производствените капацитети мора да бидат одобрени од Канцеларијата за храна и ветеринарна медицина во Даблин.
