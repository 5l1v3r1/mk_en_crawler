10/06/2013
Мики Трајковски за Southeast European Times во Скопје -- 10.06.13
Во обид да се зголеми вклученоста на Ромите во македонскиот систем на здравствена заштита и општество, скопскиот Центар за институционален развој и Ромскиот образовен фонд во Будимпешта соработуваат на подготвување на ромските средношколци за медицинските факултети во Македонија.
Оваа година 30 ромски ученици ќе ги започнат студиите по медицина.
Постои недостиг на медицински персонал од етничките Роми во Македонија, иако малцинската група има голема потреба од здравствена заштита.
„Преку овој проект имаме за цел да го зголемиме бројот на пријави на ромските ученици на медицинските факултети во Македонија“, рече за SETimes Симе Манчевски, од Центарот за институционален развој.
Тој рече дека ќе продолжат да го следат напредокот на студентите во проектот и ќе им помогнат да најдат работа по дипломирањето.
„Нашата цел е студентите по медицина да работат во нашите здравствени институции, бидејќи бројот на ромски лекари е многу мал. Добро е што овој проект е долгорочен, бидејќи иако се обидуваме да го зголемиме бројот на Ромите во државните институции, тоа е сепак мала бројка. За да се видат резултатите [од проектот] потребни се неколку години“, рече Манчевски. 
Ромите можат да аплицираат за стипендии во букурешкиот Ромски образовен фонд, кој ќе го направи нивното образование финансиски попристапно.
Џенгиз Бериса, активист во СОС, романска невладина организација за мултикултурна афирмација, рече дека Ромите се сѐ поподготвени да го продолжат своето образование и да ѝ помогнат на својата заедница.
„Сакаме да ја подигнеме свеста меѓу младите Роми за потребата од образование, но исто така и потребата да одат на факултет, а особено на медицинските факултети. Преку реализацијата на ваквите проекти, ние ќе им овозможиме на младите Роми да бидат пример за другите Роми кои сакаат да добијат образование, рече Бериса за SETimes.
„Ромите сакаат да се промовираат себеси како добар народ и да помогнат во развојот на нашето општество. Мојата цел е да одам на факултет, да дипломирам и потоа да ѝ помагам на ромската заедница“, рече за SETimes Первине Исмаил од општина Шуто Оризари.
„Сакам да учам на медицинскиот факултет во Скопје. Сакам да бидам лекар, да им помагам на луѓето. Немаме доволно обрзовани луѓе“, рече Ерол Луко, ученик во средното медицинско училиште од Гостивар.
Арјета Тахири, исто така, средношколка од Гостивар, има намера да оди на медицинскиот факултет по завршувањето на средното образование, со план да специјализира неврохирургија. 
„Сѐ повеќе Роми одлучуваат да се образоваат поради тоа што можат многу да му понудат на општеството“, рече таа.
Ајсел Мехмет, национален координатор на програмата за стипендии на медицинските факултети, вели дека според официјалните податоци, само четворица ромски лекари работат во македонските институции за здравствена заштита.
„Сите други кои завршиле медицински факултет се вклучени во некои активности, но не работат во државните болници. Во 2010 година, кога го почнавме овој проект, бројот на студенти беше минимален, но сега ситуацијата е подобра. Нашата цел во иднина е да им помогнеме на овие луѓе да најдат работа и да му помогнат на општеството“, рече Мехмет за SETimes.
Истиот проект се спроведува во Романија, Бугарија и Србија, бидејќи овие земји, исто така, имаат мал број ромски лекари и студенти.
Емина Шемо, членка на партијата Демократски сили на Ромите, рече дека со години се вложуваат напори да се подобри образованието на Ромите во Македонија.
„Министерството за образование им помага на ромските деца во средните училишта со стипендии. Но, треба да се направи повеќе за [нивното] образование, бидејќи голем број од нив се сѐ уште на улица“, рече Шемо за SETimes.
 Дали вашата земја успешно ги интегрира Ромите во општеството? Кажете ни оставајќи коментар. 
