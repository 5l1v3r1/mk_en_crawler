24/08/2011
На 17. август, хрватската Влада и банките се договорија да го фиксираат девизниот курс за локалните заеми за станување изразени во швајцарски франци како обид да ја олеснат ситуацијата во која се наоѓаат зајмувачите поради наглото зголемување на девизниот курс на швајцарскиот франк во однос на куната. Според договорот, девизниот курс за заемите ќе биде фиксен и ќе изнесува 5,80 куни за еден франк и ќе важи пет години. 
*** 
Во петокот, (19. август), постојаниот претставник на ММФ за Босна и Херцеговина (БиХ), Милан Цуц, рече дека верува дека договорот на земјата со фондот во износ од 1,2 милијарди евра, треба темелно да се испита поради сериозното доцнење со исполнувањето на условите пропишани со него. Во интервју на весникот „Дневни Аваз“, Цуц предупреди дека секое забавување на глобалната економија би имало влијание и врз БиХ, каде што политичката ситуација е далеку од стабилна. 
*** 
Во понеделникот (22. август), во Тирана, албанскиот премиер, Сали Бериша, и косовскиот министер за економски развој, Бесим Беќаи, разговараат за начини како би се зголемила соработката во полето на економијата и енергетиката. Беќаи претстави план за проширување на билатералните врски, особено по ембаргото на српските увози. 
*** 
Околу 700 бугарски компании ги прават првите чекори на косовскиот пазар откако Приштина воведе ембарго на српската стока. Минатата недела, делегација предводена од министерот за земјоделство и прехранбени производи, Мирослав Најденов, го посети Косово за да ги испита можностите за извезување на бугарски прехранбени производи. 
*** 
 Македонскиот министер за транспорт и врски, Миле Јанакиески, и неговиот турски колега, Бинали Јилдирим, потпишаа договор во петокот во Скопје (19. август) за воспоставување на редовни летови меѓу двете земји. Договорот го обележа и влегувањето на турскиот нискобуџетен авиопревозник, „Пегасус“, на македонскиот пазар. „Пегасус“ ќе лета директно од Скопје до Истанбул секој понеделник и секој петок, како и до егејската покраина Измир секој вторник, четврток и недела, а почетната цена ќе биде 30 евра. 
*** 
 Црногорската централна банка рече дека последниот метеж на глобалниот финансиски пазар најмногу ќе влијае врз малопродажниот сектор на земјата. Претставничката на банката, Зорица Калезиќ, изјави за телевизискиот канал „Атлас“ дека должничката криза на САД и маките во еврозоната ќе влијаат врз извозот, целосната состојба на пазарот и на приливот на странските директни инвестиции. 
*** 
 Турција планира да го замени концептот на слободни трговски зони со тој на економски слободни трговски зони, што ќе вклучува и станбени објекти, канцеларии, производствени објекти, па дури и туристички објекти, изјави во понеделникот (22. август) министерот за економија, Зафер Ќаглајан, за анадолската новинска агенција. „Овие проекти ќе ни помогнат да го намалиме моменталниот дефицит на тековната сметка и да привлечеме повеќе странски директни инвестиции“, објасни тој, додавајќи дека, „ќе градиме места како што се Дубаи, Сингапур, Ротердам и Лос Анџелес“. 
*** 
На 17. август, романската Влада ги одобри техничките и економските параметри на планот за изградба на 1.400 станови под програмата „Домови за младите“. Вкупно 68 милиони евра ќе бидат инвестирани во проектот чија цел е да се обезбедат достапни домови за младите. 
*** 
Во понеделникот (22. август), претставници на ММФ почнаа преговори со Србија за превентивен договор. Преговорите ќе се фокусираат на параметрите на договорот кој, доколку се склучи, ќе биде со рок од 18 месеци и ќе ѝ даде на Србија пристап до 200 отсто од нејзината квота во ММФ од околу 1 милијарда евра. Превентивниот договор ѝ дава право на земјата да повлекува средства, но само по потреба. 
 (Разни извори - 17.08.2011-24.08.2011) 
