28/03/2011
Од Јонилда Кочи за Southeast European Times во Тирана - 28/03/11 
Лорик Кана веројатно е најсаканиот фудбалер кај Албанците. Роден во Приштина, синот на познатиот косовски фудбалер Агим Кана го поминал најголемиот дел од своето детство размислувајќи и сонувајќи за фудбалот.
Тој воопшто не очекувал да стане еден од најдобрите албански фудбалери на меѓународно ниво, заменик-капитен на албанската репрезентација и играч кој е многу баран од европските клубови.
27-годишниот Кана играл за некои добро познати клубови вклучувајќи ги и Париз Сен Жермен и Марсеј во Франција, каде што беше капитен во 2007-та година, кога имаше само 23 години. Тој, исто така, настапуваше за екипата на Сандерленд од Англија пред да почне да игра за турскиот клуб Галатасарај во јули 2010-та година како дефанзивен играч од средниот ред.
Седум години претходно, тој ја прифати поканата од Фудбалската асоцијација на Албанија да игра за националниот тим. Изборот беше природен за Кана, најдобриот начин, вели тој, да ги искаже своите врски со татковината и патриотизмот, за кој вели дека секој треба да го има. 
Директен и скромен, тој ја сака археологијата, етимологијата, историјата, скоковите со коњи и авто трките. Тој е ангажиран во голем број добротворни организации во Албанија и Косово, а сега е амбасадор на УНИЦЕФ во Албанија. Тој неодамна разговараше со дописникот на SETimes Јонилда Кочи.
 SETimes: Како стигнавте до оваа значајна кариера во фудбалот? Имаше ли кариерата на вашиот татко влијание врз вашата?
 Лорик Кана: Се разбира, мојата страст за фудбалот произлезе од моето семејство, бидејќи татко ми имаше 15-годишна кариера како професионален фудбалер во Косово и беше добро познат во времето на поранешна Југославија, кога фудбалот беше доста квалитетен. Можам да кажам дека татко ми влијаеше многу врз мене.
Јас бев израснат во светот на фудбалот, како момче од Балканот, каде што сите момчиња ја имаат оваа посебна страст за фудбалот. Откако моето семејство го напушти Косово, сите услови за да станам фудбалер беа исполнети, но и покрај тоа јас не верував дека ќе станам професионален фудбалер. Јас работев многу во оваа насока и имав силна поддршка од татко ми. Значи имав речиси сè за да ја постигнам оваа цел.
 SETimes: Вие сте роден во Приштина, но, исто така, поминувате одредено време и во Албанија, каде доаѓате за да играте за националниот тим или од други причини. Можете ли да ги објасните вашите односи со двете земји?
 Кана: Бидејќи немавме национален тим во Косово, беше сосема нормално да сонуваш како дете за албанскиот национален тим. Мислам дека тоа беше сосема природно, но исто така имаше и патриотизам. Денес имам многу врски со Албанија, [кои датираат од] 2002-та година, кога јас прв пат пристигнав тука. Моите најдобри пријатели се во Албанија. Во исто време, во Косово се уште имам голем број членови од семејството. Моите роднини живеат во Ѓаковица, но сепак моите најдобри и најблиски пријателства [се] овде во Тирана.
 SETimes: Како гледате на вашата вклученост во албанската репрезентација?
 Кана: Јас се обидувам да ја градам мојата сопствена кариера како фудбалер со силен ангажман за акција и резултати. И јас се обидувам да бидам пример и да го отворам патот за многу други играчи кои ќе доаѓаат после мене. Убеден сум дека има и ќе има голем број на други албански играчи во иднина кои ќе бидат успешни на меѓународно ниво и ќе бидат дури и подобри од мене. Навистина сум среќен што сум еден од првите кои успеале на меѓународната сцена, но јас би сакал да видам повеќе млади албански играчи, кои живеат во странство да го изберат албанскиот национален тим.
 SETimes: Што е со потребата албанскиот национален тим да се промени?
 Кана: Ние Албанците отсекогаш сме имале истакнат талент ... но, се разбира дека условите за младите играчи во Албанија се сеуште тешки. Она што мислам дека треба да се промени е да се најдат нови фудбалери, кои живеат во странство, а ние веќе почнавме да го бараме ова. Овие млади играчи ги имаат сите услови [неопходни за] успех. 
Во земјите како што се Швајцарија или Германија, има голем број на млади албански играчи, а јас сум добар пример за ова, бидејќи јас почнав и ги достигнав некои од моите најдобри нивоа во Швајцарија и Франција. Ова сигурно треба да се промени. Албанската Фудбалска Федерација веќе ја презеде оваа иницијатива за наоѓање на нови елементи. Мислам дека доцниме неколку години, но сепак многу е позитивно тоа што почнавме.
Јас ја поддржувам оваа иницијатива и апелирам до сите млади албански играчи да изберат да играат, исто така, и за нашиот национален тим. Многу пати, фактот што тие избираат друго државјанство станува една голема пречка.
 SETimes: Дали ја гледате вашата иднина во Турција?
 Кана: Всушност, избирајќи го овој клуб јас исполнав една желба. Галатасарај има многу навивачи во Косово и дели една заедничка историја со нашата земја, бидејќи беше основан од страна на еден Албанец, Али Самијен [синот на познатиот писател Сами Фрашери]. Долго време посакував да играм со нив и јас ја добив оваа можност малку порано од очекуваното, но ако овој клуб ми ги дава потребните можности ... јас ќе останам со години.
 SETimes: Има голем број на престижни меѓународни клубови од Англија, Франција, итн, кои би ви понудиле да играте за нив. Која би била одлучувачката причина да одите да играте за нив?
 Кана: Јас, всушност, би сакал да останам долго време во Галатасарај. Отидов во Турција заради ... можноста да играм за европските лиги, а доколку тоа не се случи и ако не сум во состојба да ги исполнам моите цели, можам да ја преиспитам мојата позиција. Оваа година имавме некои проблеми ... но, ако сè оди добро, ќе останам овде.
 SETimes: Создадовте еден многу интересен имиџ во јавноста со вашето учество во неколку добротворни иницијативи. Вие, исто така, бевте именуван за амбасадор на УНИЦЕФ во Албанија. Што можете да ни кажете за овие искуства?
 Кана: Тоа е нешто многу нормално ... кога си јавна личност, особено во спортот, бидејќи еден спорт може да дејствува [во одредена смисла] како исклучителен амбасадор на една земја. Ангажманот во овие активности, кои се многу важни и неопходни, не ми одзема многу време.
 SETimes: Вие, исто така, сте една од омилените јавни личности во Албанија, особено кај девојките. Дали вашата слава влијае врз вашата приватност?
 Кана: Јас обично ги чувам деталите за мојот личен живот за себе, но мислам дека ако има нешто важно во мојот живот што луѓето треба да го знаат, не ми е проблем да им го кажам тоа. Ако сум во врска со некого, или ако одлучам да се оженам - нешто навистина важно во мојот живот - јас ќе го соопштам тоа за јавноста. Но, до сега сум немал некакви важни детали да ги објавам. Тоа е толку едноставно како ова.
