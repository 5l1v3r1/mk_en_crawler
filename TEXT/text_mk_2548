22/02/2006
Од Зоран Николовски за Southeast European Times во Скопје – 22/02/06
Претседателот на Европската комисија (ЕК), Хозе Мануел Баросо, и комесарот за проширување на ЕУ, Оли Рен, во петокот (17-ти февруари) ја посетија Македонија. Тие остварија разговори со претставниците на највисоко ниво, меѓу кои и со претседателот Бранко Црвенковски, премиерот Владо Бучковски, вицепремиерите Радмила Шеќеринска и Муса Џафери, и со министерката за надворешни работи, Илинка Митрева. 
Добивањето на кандидатскиот статус за ЕУ беше „голема победа за вашата земја“ и „јасен доказ за посветеноста на ЕУ на вашата европска иднина“, рече Баросо на прес-конференција. „Сакам да им пренесам на вашите граѓани порака на доверба и охрабрување на вашиот пат кон ЕУ.“ 
Сепак, Баросо и Рен искажаа и опоменувачка нота, велејќи дека понатамошниот напредок кон членството зависи од реформите. 
Претседателот на ЕУ рече дека Брисел особено ќе внимава на тоа дали овогодинешните парламентарни избори ги исполнуваат европските стандарди. Тој, понатаму, додаде дека е потребен понатамошен напредок во судските и полициските реформи. И покрај тоа што Македонија направи значајни чекори за подобрување на своето судство, рече тој, нивното спроведување заостанува. 
Во врска со претходната изјава на Бучковски за кандидатскиот статус како „билет во еден правец“ кон ЕУ, Рен рече дека се согласува со тоа. 
Сепак, предупреди тој, „брзината е во ваши раце и пристигнувањето на следната станица ќе зависи од вашата способност за преземање на клучните реформи и нивно спроведување во практиката“. 
Бучковски, од своја страна, рече дека Македонија нема време за губење. „Ние треба да продолжиме во насока на реформите, треба да ги продолжиме реформските процеси и да ја придвижиме Македонија кон ЕУ што е можно побргу“, рече тој.
Баросо, исто така, допре и едно друго клучно прашање - либерализацијата на визниот режим на ЕУ за истражувачите, студентите и членовите на бизнис заедницата. Преговорите со Македонија за ова прашање ќе започнат на 28-ми март, рече тој. Сепак, како што истакна, блокот од 25 земји-членки треба да одлучи за евентуалната либерализација. 
За време на посетата, Шеќеринска и Мајкл Ли, генералниот директор на Генералниот директорат за проширување, потпишаа два договори во висина од 53,9 милиони евра. Првиот е од програмата КАРДС во висина од 47,9 милиони евра за регионални проекти, а вториот вклучува дополнителни 6 милиони евра од КАРДС за процесот на реформи во полицијата. 
