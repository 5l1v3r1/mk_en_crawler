11/01/2010
Од Марко Биочина за Southeast European Times во Москва -- 11/01/2010
Бидејќи глобалната економија го доживува својот најголем пад по Втората светска војна, индустриското производство драстично опаѓа од вториот квартал на 2008-та година, а побарувачката за енергија го следи надолниот тренд. 
Големите играчи на глобалниот енергетски пазар претрпеа загуби, а не беше исклучок ни рускиот гигант за производство на гас Гаспром. Оваа компанија очекува огромни загуби -- од околу 111,5 милијарди евра до 72,5 милијарди евра -- како резултат на намалената побарувачка за природен гас, нејзиниот главен извозен артикл. Профитот во 2010-та година би можел да се преполови на приближно 11,6 милијарди евра од минатогодишните 21,5 милијарди евра. 
Проблемите за Гаспром значат проблеми за целата руска економија. Гасниот гигант сочинува 10 отсто од БДП на Русија, вработени се околу 380 000 луѓе и плаќа приближно 12,5 милијарди евра данок директно во федералниот буџет. Гаспром беше катализатор за големиот економски раст на Русија во изминатите пет години, а едно долгорочно зголемување на државните приходи -- особено од извозот-- е клуч за одржување на динамиката. 
Всушност, Гаспром имаше успешна година во однос на извозот, и покрај рецесијата. Во текот на 2009-та година, компанијата ги заврши преговорите за изградба на два огромни подморски гасоводи кои директно ги поврзуваат Русија и Европа, како и за гасовод кој ќе ги поврзува производствените полиња во Јужен Сибир и Кина. Компанијата продолжи да инвестира многу во истражувањето на новите големи ресурси на полуостровот Јамал и изградбата на погони за претворање на гасот во течна состојба на островот Сахалин.
Овие проекти треба да обезбедат една светла слика на приходите во подалечна иднина. Тие, исто така, ќе ја зајакнат улогата на Русија како најголем снабдувач со гас во Европа, на голем ужас на европските лидери кои притискаа за диверсификација.
Човекот кој стои зад амбициозните проекти на Гаспром е 53-годишниот Александар Медведев, потпретседател на извршниот одбор, како и шеф на одделот за извоз на компанијата. Во 2009-та година, тој беше 36-ти на листата на 100 највлијателни луѓе во светот според магазинот Тајм. Тој разговараше со SETimes за проектите на Гаспром во Европа. 
 SETimes: Гаспром доживеа значителен пад на приходите во текот на 2009-та година, но сепак успеа да напредува со некои многу значајни проекти? Дали 2009-та година ја сметате за успешна бизнис година?
 Александар Медведев: Иако 2009-та година не беше лесна година за Гаспром, не постои сомение дека направивме голем напредок на некои клучни долгорочни проекти. И покрај помалите приходи, ние одржавме високи капитални инвестиции. Всушност, минатата година инвестиравме повеќе од просекот во последните три години кои беа, во поглед на приходите, многу поуспешни. Очигледно, воодушевени сме што започнавме со изградба на гасоводот Северна трансферзала и влеговме во финалната фаза на подготовките и преговорите за изградба на гасоводот Јужна трансферзала. Гасоводот Северна трансферзала ќе ја поврзе Русија со Германија, со посебни линии за Финска, Данска, Шведска и Холандија. Гасоводот Јужна трансферзала треба да ја поврзе Русија со една од црноморските европски земји, веројатно Бугарија, а потоа Италија, низ Унгарија, Романија, Србија, Грција, Хрватска, Словенија и можеби други земји. Овие гасоводи ќе ни овозможат да испорачуваме дополнителни 115 милијарди кубни метри гас годишно директно до Европа. 
 SETimes: Хрватска преговара за да влезе во проектот Јужна трансферзала веќе една година? Дали таа ќе биде дел од главната линија на гасоводот, или ќе биде снабдувана преку една од гранките на гасоводот? 
 Медведев: Мило ни е што Хрватска ја сфати важноста на проектот Јужна трансферзала. Ако се се одвива добро, финалниот договор помеѓу Хрватска и Гаспром би можел да биде потпишан во текот на првиот квартал од 2010-та година. Иако главната линија на гасоводот не е одредена се уште, и нема да биде додека не ја завршиме физибилити студијата, постои се поголема веројатност Хрватска да биде поврзана со една гранка на гасоводот. Ова, секако, значи помал профит од транзит, но кога станува збор за сигурен дотур, не постои разлика помеѓу главниот и споредниот гасовод.
 SETimes: Што е со Романија и Австрија, кои покажаа интерес за приклучување кон гасоводот Јужен тек? 
 Медведев: Преговорите со Австрија се во напредна фаза и очекувам договорот да биде потпишан многу скоро. Што се однесува до Романија, можам само да кажам дека ниту една земја што е сериозна за приклучување кон гасоводот Јужна трансферзала нема да биде изоставена. Романија има одлична стратешка положба на брегот на Црното Море и можеше да биде почетната точка за европскиот дел од линијата на гасоводот, како Бугарија. Таа може да биде поврзана од таа земја, но исто така мора да видиме што ќе се случи со проектот во Бугарија сега кога се промени власта. Преговорите со Бугарија се уште се во тек и ова е вистинскиот момент Романија јасно да ги искаже своите намери околу проектот.
 SETimes: Речиси една деценија, Хрватска и Русија преговараат за проектот Дружба Адрија, кој наложува изградба на нафтен гасовод од Русија до хрватското пристаниште Омишаљ. Дали Гаспром е вклучен во овој проект?
 Медведев: Да, овој проект го води нашата подружница Гаспромнефт. Иако јас лично не сум вклучен во преговорите, верувам дека проектот има добри шанси за успех. Како што знаете, минатата година Гаспронефт го презеде НИС во Србија и многу е заинтересиран за дополнително зајакнување на неговото присуство во регионот. Ако Хрватска е искрено заинтересирана не постои причина Дружба Адрија да не успее. Очигледно, Гаспром е заинтересиран да дојде на јадранскиот брег, само мора да ги договориме капацитетот и финансиските услови. 
 SETimes: Дали е Гаспром, исто така, заинтересиран за изградба на терминали за Течен природен гас (ТПГ) на јадранскиот брег, како што известија хрватските медиуми?
 Медведев: Очекуваме да започнеме со извоз на ТПГ на европскиот пазар. Во моментов целото наше производство на островот Сахалин се испорачува до јужноазискиот пазар, но го зголемуваме нашето производство и европскиот пазар е интересен во тој поглед. Од друга страна, нема да изградиме терминали за ТПГ во земјите каде може да има снабдување преку гасовод бидејќи во тој случај би се натпреварувале сами со себе. Гаспром ќе изгради терминали за ТПГ во земјите каде нема конекција преку гасовод и бидејќи се очекува Хрватска, Црна Гора, Албанија, Грција и Италија сите да бидат дел од гасоводот Јужен тек, нема логика да изградиме терминал на јадранскиот брег.
 SETimes: Што значи изградбата на Северната и Јужната трансферзала за иднината на гасоводот Набуко, конкурентен проект кој требаше да пренесува азиски гас до Европа и да ја намали зависноста на Европа од гас од Русија? 
 Медведев:Не ги сметам овие проекти за конкурентни. Потрошувачката на гас во Европа треба да се зголеми за 80 до 100 отсто до 2025-та година, па така сите гасоводи заедно нема да се доволни за да ја задоволат зголемената побарувачка. Затоа Гаспром ќе ја прифати изградбата на Набуко, но, во моментов, нема гас за транспорт. Речиси целото идно производство во Казахстан, Узбекистан и Азербејџан е веќе купено од Гаспром, а капацитетите од Туркменистан неодамна ги зедоа Кинезите, па останува само Иран, што во моментов е политички неприфатливо. Имајќи го тоа во предвид, изградбата на Набуко во моментот се чини неостварлива.
 SETimes: Многу Европјани стравуваат дека Гаспром би можел во иднина да ја искористи својата доминантна позиција во дотурот на гас за Европа со цел да диктира повисоки цени. Дали се оправдани овие стравувања? 
 Медведев: Мислам дека тоа не е реален начин да се погледне проблемот. Цените на гасот се одредуваат со јасна формула заснована врз цените на нафтата, која мислам дека е добра. Верувам дека цените на гасот ќе се зголемат во иднина, но тоа е само природна последица на зголемувањето на побарувачката преку една поголема маргина над производството. Ерата на ефтина енергија е дефинитивно завршена и светската економија ќе мора да се приспособи. После се, на самитот за климатските промени во Копенхаген, одржан пред неколку недели, беа спомнати многу убави соништа за глобално намалување на емисиите на карбон диоксид, но без природен гас овие соништа ќе останат само соништа. 
 SETimes: Дали е Гаспром подготвен да соработува со странски партнери во идниот развој на залихите на рускиот гас?
 Медведев: Апсолутно. Нашите нови огромни наоѓалишта на полуостровот Јамал се многу сложени, нивниот развој бара најмодерна технологија и огромни инвестиции. Гаспром ќе најде партнери за овој проект и затоа нашиот премиер Владимир Путин одржа средба со претставниците на големите европски компании за гас пред неколку месеци. Мислам дека Европјаните мора да сфатат дека Гаспром сака да биде нивен сигурен партнер, како што беше во последниве 30 години. Дури и во напнатиот период за време на Студената Војна, дотурот на руски гас до Европа никогаш не престана, што е доказ за ангажираноста на Гаспром да обезбеди долгорочен редовен дотур до европските потрошувачи -- врска која се надеваме дека ќе ја зајакнеме во иднина. 
