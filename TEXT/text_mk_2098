18/04/2005
(АП, Гардијан, Интернешнал хералд трибјун, Кипарската новинска агенција - 18/04/05; АП, Ројтерс, АФП, ББС, СНН, УПИ, ВОА, Скотсмен, САД денес - 17/04/05)
Премиерот на кипарските Турци, Мехмет Али Талат, во неделата (17-ти април) беше избран за претседател на Турската Република Северен Кипар (ТРСК). Тој дојде на местото на 81-годишниот политичар-ветеран Рауф Денкташ, кој се повлече по повеќе од три децени претседателствување. 
Талат порази осуммина други претседателски кандидати, освојувајќи 56 отсто од гласовите. Неговиот главен противкандидат, Дервиш Ерголу, доби 23 отсто од гласовите. Одѕивот беше висок и изнесуваше скоро 70 отсто од 148.000 регистрирани кипарски Турци. 
„За сите оние кои сакаат мир ... (претседателската) палата е сега ваша“, рече Талат во неделата во своето обраќање пред 2.000 поддржувачи кои му скандираа на плоштадот во поделениот главен град на Кипар, Никозија. 
Талат, голем поддржувач на планот на ОН што послужи како основа за минатогодишните разговори за решавање на кипарското прашање, главниот акцент на својата претседателска кампања го стави на повторното обединување на островот и на целосното учество во ЕУ. Се вели дека неговите ставови станале особено популарни помеѓу младите лица во северниот дел од островот со кој управуваат Турците, каде што економијата заостанува зад јужниот дел со кој управуваат Грците.
По објавувањето на резултатите од изборите, 53-годишниот претседател на централнолевичарската Републиканска турска партија рече дека победата во неделата му даде мандат да се заложи за повторно обединување на островот. Талат ги повика кипарските Турци да му се придружат во напорите за ставање крај на 31-годишната поделеност на островот и изрази подготвеност да се состане со нивниот претседател, Тасос Пападопулос. Тој, исто така, апелираше до ЕУ и ОН да преземат чекори за продолжување на разговорите за обединување.
„Сакам да им подадам рака на кипарските Грци и на раководството на кипарските Грци за мир, за наоѓање на решение на нашиот проблем и за повторно обединување на нашиот остров“, рече Талат во неделата. 
Пападопулос, кој водеше кампања против планот на ОН пред референдумот минатата година, ја поздрави смената на раководството и изрази надеж дека Талат и оние околу него ќе покажат искрена желба за обновување на преговорите. 
Меѓународната заедница, исто така, ја поздрави победата на Талат. Претставништвото на Европската комисија во Никозија рече дека очекува победата да создаде поволни услови за повторно започнување на разговорите под покровителство на ОН, јави Кипарската новинска агенција. Комисијата, исто така, изрази подготвеност „да одигра поактивна улога во процесот“. 
Честитајќи му ја победата на Талат, американскиот Стејт департмент во неделата издаде соопштение во кое се поздравува потврдувањето од страна на кипарските Турци „на нивната посветност на сеопфатни решенија и повторно обединување на островот“. 
„САД ќе продолжат да ги поддржуваат напорите на генералниот секретар на ОН за промовирање на решение за долгогодишната поделеност на островот врз основа на планот за решение на генералниот секретар на ОН, на начин прифатлив за малцинствата на двете страни од островот“, се вели во соопштението. „САД, исто така, ќе продолжат да работат на прекинување на економската изолација на заедницата на кипарските Турци и на намалување на економските диспаритети помеѓу двете заедници преку економски развој на северот.“ 
