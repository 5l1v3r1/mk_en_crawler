15/04/2008
Од Горан Трајков за Southeast European Times во Скопје – 15/04/08
Последното во серијата покачувања на цените во Македонија -- на зејтинот, нафтата и греењето -- резултираше со негодување во јавноста. Многумина велат дека нивните плати не можат да го држат чекорот со растечките цени. „Многу е тешко. Ако тенденцијата продолжи, каков ќе биде резултатот?“, прашува еден потрошувач. Сепак, владините напори за контрола на инфлацијата до овој момент се неуспешни. 
Локалните економисти стравуваат дека инфлацијата ќе надмине 10 отсто. Во јануари властите објавија годишна инфлација од 8,7 отсто и посочија дека владата ги намалува буџетските трошоци и го субвенционира земјоделскиот сектор. „Ако во првиот месец од годината имате висока инфлација и ако не преземете соодветни мерки, годината може да заврши со инфлациска стапка над 10 отсто. Нема простор за паника и владата треба да се залага за пониска инфлација“, рече македонскиот универзитетски професор Зоран Ивановски.
Многумина велат дека порастот на цените е поврзан со глобалното зголемување на цените на нафтата и гасот, но дека земјата сепак мора да ги неутрализира последиците од тоа. Но, владините претставници велат дека нема повеќе можности за интервенција. „Ние, како влада, ги користиме сите расположливи средства како пазарно ориентирана земја“, рече вицепремиерот Зоран Ставрески.
„Актуелната ситуација е предизвикана од сушата и светските климатски промени. Цената на пченицата порасна. Ги разгледуваме ... искуствата на другите земји и наскоро ќе излеземе со одредени мерки, но тоа нема да биде ништо спектакуларно. Не очекувам да имаме сериозни проблеми на годишно ниво со инфлацијата“, рече премиерот Никола Груевски.
На крајот од минатиот месец, Ставрески рече дека владата очекува прекин во инфлациската динамика. „Бројката не би требало да ја надмине висината од 6 отсто до крајот на 2008 година“, изјави тој за медиумите. 
За само неколку месеци, цените на клучните производи и услуги се покачија за скоро 50 отсто, поради што владата реши да ги зголеми пензиите и платите во јавниот сектор за 10 отсто.
Народната банка, исто така, презеде проактивни чекори за намалување на инфлациската стапка. Таа ја зголеми каматната стапка на државните благајнички записи од 5,08% на 5,25% и очекува да се преземат дејства за привремена контрола на инфлацијата.
Порастот на странските директни инвестиции, кои изнесуваа 240 милиони евра во 2007 година, помогна за одржување на економијата на потребното ниво, што од друга страна треба да помогне во контролирањето на инфлацијата. Земјата доби скоро 100 милиони евра во инвестиции само во првите два месеци од 2008 година, рече Ставрески.
