25/03/2009
Партенонот ќе биде најстариот историски објект во светот кој ќе ги исклучи своите светла за Часот на Земјата в сабота (28-ми март), како дел од светското движење за борба против климатските промени. Светски познатите урнатини на храмот ќе бидат затемнети во 08:30 по локално време. Голем број други историски места низ цела Грција, исто така, ќе учествуваат во иницијативата.
*** 
 Tурско -албанскиот центар на културата продолжи со своите активности во Скадар, Албанија, по реорганизацијата, објави новинската агенција Анадолу на 17-ти март. Турската меѓународна агенција за соработка и развој формираше центар со цел зајакнување на историските врски помеѓу Турција и Албанија. 
*** 
 Истанбул беше домаќин на 16-тиот Меѓународен турнир во џудо за јуниори Мармара во саботата (21-ви март) и неделата. На настанот учествуваа спортисти од 16 држави, меѓу кои и Хрватска, Бугарија, Романија, Црна Гора, Грција, Албанија и Србијa. Домаќинот Турција освои вкупно 14 медали, вклучително и пет златни.
*** 
 Грција й врати две средновековни фрески на Италија кои крадци ги ограбија од гробница во близина на Неапол во 1982 година. Грчката полиција за антиквитети ги откри фреските -- на кои се прикажани двајца светци -- во рацијата на островот Шинуса во 2006 година. Италија и Грција започнаа заедничка кампања за разбивање на шверцот со уметнички предмети.
*** 
 Aлбанската влада ќе започне проект за обновување на историскиот центар на градот Берат, кој УНЕСКО ќе го вклучи во Листата на светското наследство, објавија медиумите на 18-ти март. Според проектот, три населби кои уживаат статус на споменици и тврдината во градот ќе бидат реставрирани со 440.000 евра. 
*** 
Млади таленти се собраа во понеделникот (23-ти март) во Приштинa на шестиот Меѓународен фестивал на млади музичари (ДАМ). Студенти по музика и младите уметници од Унгарија, Швајцарија, Maкедонијa, Јапонија, Германија, Романијa, Франција и Косовo настапуваат за време на шестдневниот настан. 
*** 
Италијанската поп-ѕвезда Ерос Рамазоти ќе настапи во Белград на 20-ти октомври и ќе го промовира својот нов албум „Али е радичи“. Тој, исто така, планира концерти во Будимпешта, Загреб, Љубљана, Ротердам, Брисел, Луксембург, Рига, Осло и други европски градови. 
 (Разни извори – 18/03/09-25/03/09)  
