02/05/2005
(Хаарец, ФТ, Скотсмен, Ксинхуа - 02/05/05; АП, Ројтерс, ВОА, Њујорк тајмс, ББС, Тркиш прес - 01/05/05)
Турскиор премиер Реџеп Тајип Ердоган и неговиот израелски колега, Ариел Шарон, се согласија за воспоставување на директна телефонска линија помеѓу нивните канцеларии за да може да разменуваат разузнавачки и други информации. Турскиот водач во неделата (1-ви мај) пристигна во Ерусалим во обид за понатамошен развој на билатералните односи и промовирање на земјата како можен посредник во напорите за враќање на мирот на Блискиот Исток. 
„Во нашите состаноци со двете страни ние ќе [ги] потсетиме на нашата подготвеност за евентуална улога на посредници или за домаќини на конференции во нашата земја“, рече Ердоган пред почетокот на посетата, прва во Израел од неговото доаѓање на функцијата во 2003 година. 
Придружуван од делегација на четворица министри и 100 бизнисмени, турскиот водач се состана со Шарон, со претседателот Моше Кацав, заменик-премиерот, Шимон Перес, и со други функционери. В понеделник тој патува за Рамалах, град на Западниот Брег, каде што ќе се состане со палестинскиот водач, Махмуд Абас, и со премиерот, Ахмед Куреиа. 
Според израелскиот независен весник Хаарец, Ердоган предложил формирање на турско-израелско-палестинска комисија за испитување на тоа „како да се води борбата против тероризмот, да се зачува смиреноста и да се донесе мирот“. 
„Ние сме импресионирани од неговите понуди и предлози ... Имам намера целосно да го искористам овој обид за унапредување на дипломатските напори на Блискиот Исток“, рече Шарон на заедничката прес-конференција со Ердоган. Во случај да се организира меѓународен форум во иднина, израелскиот водач рече дека би му било задоволство истиот да се одржи во Турција. Тој додаде дека Турција би можела да одигра улога во развојот на крајбрежниот појас на Газа откако Израел ќе се повлече во август, помагајќи во изградбата на електроцентрала и повеќекатници за Палестинците во оваа област. 
„Ние сме подготвени да помогнеме со сé што ќе се побара од нас“, рече Ердоган, чија земја традиционално одржува добри односи и со Израел и со палестинските власти, и покрај тоа што врските со Израел минатата година се оладија како резултат на критиките упатени од Ердоган. 
Турција е најважниот регионален партнер на Израел, со вкупен обем на билатерлната трговија од 1 милијарда американски долари минатата година, како и претпочитана туристичка дестинација за голем број Израелци. Во неделата двете земји потпишаа договор за истражување и развој. Исто така, се разговара и за договор вреден 400 милиони американски долари за модернизација на турските авиони Ф-4 Фантом. Проектот за изградба на подземната електрична линија од Турција до Газа е помеѓу точките за кои Ердоган разговараше со Перес. 
На состанокот со Кацав, Ердоган рече дека, како и Израел, и Турција е загрижена во врска со нуклеарната програма на Иран. „Таа загриженост ја делиме сите. Тоа претставува закана не само за вас, туку и за нас и за целото човештво“, рече тој. 
