02/01/2008
Од Алина Бандила за Southeast European Times во Букурешт – 02/01/08
Букурешт честопати се нарекува Мал Париз на Истокот, поради своите зелени булевари, архитектурата и кафулињата на тротоарите, но драстичното зголемување на бројот на големите билборди лошо влијае на културниот идентитет и естетската убавина на градот. Огромните постери и билборди не само што се сеприсутни во трговските и бизнис центрите, туку и во станбените области и историските зони на Букурешт.
Извршниот директор на Меѓународното здружение за рекламирање на Романија (ИАА), Виктор Добре, рече дека негативното влијание на рекламирањето на отворено, не е измерено. „Ќе мора да ја процениме сегашната ситуација и потоа ќе предложиме регулативи за критериумите за големината на билбордите, ефектот од изложувањето реклами и урбаната естетика“, рече Добре. 
ИАА е широка мрежа која има свои претставништва на шест континенти и 76 земји. Како извршен директор во Романија, Добре има за цел да ги промовира меѓународните стандарди на рекламирањето во земјата.
Тој вели дека ИАА-Романија ќе ги преземе неопходните чекори за промена на изгледот на градот. Првиот чекор ќе биде направен за четири месеци, кога здружението ќе го претстави планот пред општината, за кој Добре вели дека ќе го промени изгледот на Букурешт за една година. Овој проект, кој ќе биде осмислен од страна на експертите за рекламирање и архитектура, мора да биде прифатен од градското собрание, а потоа изгласан и во парламентот, што може да потрае и повеќе од една година.
Дури и ако иницијативата биде прифатена, изгледот на Букурешт е можно да остане непроменет ако се има во предвид минатото. Во изминатите две години, градоначалникот Адријан Видеану рече дека ситуацијата мора да се подобри, инсистирајќи „Мора да го измениме законот за урбанизам“. 
Парламентот го усвои во 2001 година, а го измени многупати. Секој од шесте окрузи на Букурешт подготви своја сопствена стратегија за надворешниот изглед, освен оние што се однесуваат на историските градби. Локалните власти даваат дозволи и гарантираат почитување на законот. Затоа, дури и ако генералниот совет на општината усвои една регулативата, окрузите не се обврзани да ја почитуваат, освен ако окрузите не си усвојат свој соодветен закон. 
Сепак, експертите за окрузите велат дека рекламните претпријатија се одговорни за билбордите низ градот. Шефот на Одделот за комуникации, Сектор 1, Драгош Стефан Рапортару, објасни: „Ако контролните служби на округот ги изменат законите, претпријатијата можат да ја оспорат паричната казна. Округот не може да интервенира во приватен домен по прогласувањето на судската казна.“
Исто така, некои експерти велат дека сопствениците на градежните претпријатија го отежнуваат проблемот игнорирајќи го законот против поставувањето билборди на историските градби, освен ако тие не се реновираат или се во изградба. „Сопствениците на градежни претпријатија го користат овој исклучок како изговор за поставување конструкции на кои ќе се поставуваат огромни билборди. Целиот град е како градилиште“, вели претседателот на Архитектонскиот ред, Сербан Стурџа.
