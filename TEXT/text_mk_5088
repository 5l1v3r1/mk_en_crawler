13/07/2009
Од Зоран Николовски за Southeast European Times во Скопје -- 13/07/09
Парламентот во петокот (10-ти јули) ја поддржа реконструкцијата на владата на премиерот Никола Груевски, која вклучуваше и смена на министерот за финансии Трајко Славески. Груевски, исто така, ги прифати оставките на министерот за образование Перо Стојановски и министерот за земјоделство Александар Спасеновски.
Серијата оставки уследи по онаа на вицепремиерот за европска интеграција Ивица Боцевски на 30-ти јуни. Тој рече дека неговиот придонес во актуелната влада е целосно исцрпен. 
Спасеновски го објасни своето напуштање на позицијата велејќи дека истото е во согласност со договорот меѓу премиерот и водачот на неговата Социјалистичка партија на Македонија.
Но, Славески одби да поднесе оставка. „Би сакал еден ден да дознам зошто Груевски предложи мое разрешување“, рече Славески во парламентот, откако ги наведе бројните позитивни реформи во финансискиот сектор. 
Стојановски рече дека не успеал да ги деполитизира образовните институции. „Причините за оставката се лични и во овој момент јас ќе ги задржам за себе. Се надевам дека кога ќе помине оваа тензија, во порелаксирана атмосфера, ќе можам ... да ги објаснам причините“. Груевски веднаш ги назначи новите министри. На местото на Боцевски дојде Васко Наумовски, асистент по меѓународно право и политика на Њујорк Универзитетот во Скопје. Никола Тодоров е новиот министер за образование, а заменик-министерот за транспорт Љупчо Димовски ја презеде функцијата министер за земјоделство.
Вицепремиерот Зоран Ставрески остана на функција, а го презеде и Министерството за финансии.
Директорот на Фондот за помош на малите претпријатија Владимир Пешевски ќе дојде на местото заменик-министер за економија. 
Груевски рече дека реконструкцијата е направена заради справување со влијанието од светската финансиска криза и стравувањата од рецесија. Опозицијата, пак, побара оставка на целата влада поради нејзиното неисполнување на ветувањата и недоближувањето на Македонија до ЕУ и НАТО.
„Премиерот Груевски, а не министрите, е креатор на генералниот курс и клучните политики на владата кои сметаме дека се лоши и штетни за државата. Сите други се само спроведувачи и извршители на концептот што го замислил Груевски“, рече Андреј Петров, генерален секретар на Социјалдемократскиот сојуз на Македонија (СДСМ). 
Груевски ги отфрли критиките и вети дека неговата влада ќе продолжи да работи за евроатланска интеграција.
