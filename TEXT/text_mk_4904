21/09/2009
Од Јусуф Рамадановиќ за Southeast European Times во Сараево – 21/09/09
Ветераните во БиХ, придружени од семејствата на војниците кои ги загубија своите животи во борбите, планираат да одржат протести в среда (23-ти септември) пред владата на Федерацијата на Босна и Херцеговина (БиХ) во Сараево. 
Најавата за протести беше поттикната од стенд-бај аранжманот со ММФ во јули, кога земјата се согласи за кратење на платите во јавниот сектор и бенефициите за хендикепираните ветерани од 1992 до 1995 година, со цел да добие околу 1,2 милијарди евра од Фондот. 
„Очекуваме околу 30.000 до 50.000 семејства на убиените борци и хендикепираните ветерани од војната. Овојпат протестите ќе траат додека не ни бидат исполнети барањата, вклучително и распуштање на владата на ФБиХ и ревизија за сите буџетски корисници“, рече Сафет Реџиќ, претседател на Сојузот на хендикепираните ветерани на војната во БиХ.
Министерот за ветерани на ФБиХ, Захид Црнкиќ, рече: „Ако организациите на ветераните сметаат дека штрајкот е најдоброто решение, јас не можам да ги спречам“, и додаде дека владата „останува на одлуката дека придонесите за хендикепираните лица мора да се намалат“.
За договорот со ММФ, владата на ФБиХ најави усвојување на т.н. Интервенциски закон за намалување на платите и придонесите за сите буџетски корисници, заради намалување на својот буџет за скоро 116 милиони евра. ФБиХ, исто така, усвои предлог-закон за враќање на платите во јавниот сектор и придонесите на нивоата од декември 2008 година, плус дополнително намалување од 10 отсто.
Две третини од парите на ММФ се наменети за ФБиХ, а една третина за Република Српска (РС). Двата ентитета ја повлекоа првата транша во висина од 200 милиони евра од сметката во централната банка на земјата во јули. Преостанатите пари ќе бидат повлечени по позитивниот тримесечен преглед на резултатите од страна на ММФ, услов за идните исплати.
На почетокот од септември, премиерот на ФБиХ Мустафа Мујезиновиќ ѝ кажа на ЕУ дека ФБиХ ги исполни своите обврски; РС, наводно, исто така, ги исполнила сите услови. Земјата мора да ги исполни обврските во целина, бидејќи ниту еден од ентитетите нема да добие пари.
Шефот на мисијата на ММФ во Сараево, Костас Христу, рече дека стенд-бај аранжманот на ММФ ја спаси БиХ од финансиски колапс. Тој објасни дека „овој договор, исто така, дозволува пристап до пари од други извори, Светската банка и ЕУ. Успехот на стенд-бај аранжманот и исполнувањето на неговите услови зависи од целосното спроведување на договорот и мерките за штедење на сите нивоа на власта во БиХ“.
