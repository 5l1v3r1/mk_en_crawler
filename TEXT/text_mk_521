10/06/2013
Пол Чикои и Ивана Јовановиќ за Southeast European Times во Букурешт и Белград -- 10.06.13
Дискриминацијата, кривичните дела од омраза и националистичката реторика сè уште преовладуваат во неколку земји од регионот, истакна Амнести Интернешенел во својот годишен извештај за човековите права.
Извештајот „Состојбата со човековите права во светот" ја опфати состојбата со човековите права во 159 држави и територии врз основа на повратните информации од канцелариите на агенцијата во тие земји и редовните теренски посети и извештаи.
Во Романија, извештајот забележува дискриминација врз ромската заедница. Бројот на ромското население изнесува 3,2 отсто, второто најголемо етничко малцинство во земјата по Унгарците.
„Во октомври, Советодавниот комитет за Рамковната конвенција за заштита на националните малцинства на Советот на Европа истакна дека ромските деца сè уште се сместени во училишта за деца со пречки во развојот, во посебни училишта или во посебни училници“, се вели во извештајот.
Извештајот, исто така, повтори дека локалните власти продолжуваат насилно да ги иселуваат и преселуваат Ромите во несоодветни и сегрегирани живеалишта.
„Ваквите извештаи на [Амнести] речиси и да не влијаат врз романските власти, за разлика од ситуацијата во западните општества, но нивната главна улога е да испратат алармни повици“, Гелу Думиника, извршен директор на Агенцијата за развој на заедницата „Импреуна“, ромска невладина организација, изјави заSETimes.
"Главното алармно ѕвоно сега е тоа што анти-имигрантските и анти-ромските говори ќе експлодираат во услови на економска криза во Европа и претстојните изборите за Европскиот парламент. За жал, Ромите се доволно видливи во такви ситуации, дури и во Романија каде што ваквите говори секогаш наоѓаат следбеници поради прекумерно политизираното општество“, рече Думиника.
Но, Думиника додаде дека би било грешка доколку се каже дека целокупната ситуација со Ромите во Романија не е изменета: „Нивната ситуацијата е променета со истото темпо со кое се случија промени во поголемиот дел од општеството“.
Другите земји во регионот, исто така, беа повикани на задача за нивниот однос кон ромската популација.
Во Белград над 1.000 Роми беа насилно иселени во април. [Никола Барбутов/SETimes]
„Српската влада флагрантно го крши меѓународното право со тоа што им дозволува на градските власти во Белград да го спроведуваат ова иселување“, вели Џон Далхуизен, директор на Амнести Интернешенел за Европа и Централна Азија.
„Луѓето доаѓаат кај нас со солзи во очите, прашувајќи што треба да прават и каде да одат“, изјави набљудувач на Амнести Интернешнал присутен на иселувањето.
Во периодот помеѓу јануари и октомври, околу 15.000 српски граѓани, главно Роми, побарале азил во земјите на ЕУ, се вели во извештајот.
Според Данило Чурчиќ, правен аналитичар во „Праксис“, невладина организација во Белград чија цел е да ги промовира, заштити и подобри човековите права, лошата економска ситуација во Србија е главната причина поради која толку голем број на Роми побарале азил во ЕУ.
„Но, емитувањето на вестите дека најголемиот број на српски граѓани кои се баратели на азил се Роми, и ставајќи ги во посебна група ... може да биде навистина опасно и да предизвика негативна конотација, дискриминација, па дури и насилство“, изјави Чурчиќ заSETimes.
Најповредени права на Ромите во Србија се основните економски и социјални права, особено правото на соодветно живеалиште и лични документи, рече Чурчиќ.
Подобар пристап од страна на општествените институции, особено од оние од кои биле одбиени кога побарале азил, ќе помогне да се реши проблемот, додаде тој.
Во извештајот на Амнести Интернешнал, исто така, се споменува дискриминацијата со која се соочува заедницата на лезбејки, хомосексуалци, бисексуалци и транссексуалци (ЛГБТ) во неколку држави.
Во Србија, „Парадата на гордоста“ беше повторно забранета во октомври.
"[Лезбејските, хомосексуалните, бисексуалните и транссексуалните] припадници на малцинствата сè уште се меѓу најдискриминираните општествени групи во Србија. Голем број фактори придонесуваат за ваквата клима, почнувајќи со доминантно патријархалниот авторитарен менталитет, недостигот од политичка култура и бројни негативни стереотипи и предрасуди преку несоодветни и дискриминаторски образовни содржини во учебниците“, изјави српскиот комесар за заштита на еднаквоста Невена Петрушевиќ заSETimes.
Петрушевиќ рече дека нема доволно образование за човековите права, толеранцијата, различноста и еднаквоста. Таа додаде дека иако Србија има јасни закони кои ги гарантираат човековите права и забрануваат дискриминација, овие закони често не се спроведуваат ефикасно и доследно.
Во извештајот се споменуваат значајни чекори во Србија, вклучувајќи ги и последните измени на српскиот Кривичен законик, со кој се воведе кривичното дело од омраза; одлуката на Уставниот суд дека забраната на парадата ЛГБТ во 2012-та година била неуставна; и најавата за донесување на Националната стратегија за борба против дискриминацијата.
Но, во Македонија, според Амнести Интернешенел, владата не го изменила законот против дискриминацијата од 2010-та година и не е вклучена заштита на ЛГБТ заедницата.
„Хомофобичните забелешки направени во октомври од страна на министерот за труд и социјална политика беа проследени со напад на невладината организација Центар за поддршка на лезбејките, хомосексуалците, бисексуалците и транссексуалците“, се вели во извештајот.
Хелсиншкиот комитет за човекови права во Македонија пријави зголемување на кривичните дела од омраза во земјата, особено против малцинските заедници и ЛГБТ популацијата.
„Сведоци сме дека во последно време говорот на омразата почнува да предизвикува кривични дела од омраза. Дури и наши активисти беа нападнати. И обично овие кривични дела се камуфлирани под општиот термин 'насилство'“, Уранија Пировска, директор на невладината организација, изјави заSETimes.
Другите малцински групи, исто така, се соочуваат со проблематични односи со мнозинството.
Во Македонија, односите меѓу Македонците и етничките Албанци се влошиле, се вели во извештајот. Организацијата истакна дека во февруари, македонски полицаец кој не бил на должност застрелал и убил двајца етнички Албанци во Гостивар. Неколку наводно етнички мотивирани напади се случија во март, во Тетово и Скопје.
Во мај, 20 етнички Албанци беа уапсени во рации по убиството на пет Македонци кај Смилковското Езеро, надвор од Скопје. Петмина беа обвинети за убиство и тероризам. Илјадници Албанци протестираа против апсењето, како и против тоа што владата ги опиша како терористи.
Охридскиот рамковен договор затвори некои чувствителни меѓуетнички односи, но, исто така, отвори некои нови прашања, рече Петар Атанасов, професор на Универзитетот Св. Кирил и Методиј во Скопје. Треба уште многу да се работи за подобрување на односите, особено меѓу двете најголеми заедници, Македонците и Албанците.
„Ретко комуницираме едни со други. Имаме примери на една типична гето поделба затоа што децата од едната националност не го учат јазикот на другата. Живееме едни до други, наместо едни со други“, рече Атанасов.
Во Босна и Херцеговина (БиХ), извештајот обрна внимание на подемот на националистичката реторика на политичките партии, додека пак напредокот во спроведувањето истрага за кривичните дела според меѓународното право останал бавен во 2012-та година.
„Многу цивилни жртви на војната сè уште не добија пристап до правдата и репарациите“, се вели во извештајот, додавајќи дека „околу 10.000 лица кои исчезнаа за време на војната 1992-1995 сè уште се водат за исчезнати.
Амнести Интернешенел ја повика БиХ да усвои закон за заштита на правата на жртвите на тортура и сексуално насилство за време на босанскиот конфликт, и да го признае правото на репарации и пристап до соодветни здравствени услуги за надминување на пост-трауматскиот стрес.
„Луѓето кои страдаат од последиците на тортурата не треба да бидат поделени. Нив им треба силна поддршка од заедницата да уживаат едно право кое им припаѓа со закон“, рече Весна Крајлиќ, психолог кој секојдневно работи со жртвите на тортура.
„Нема стратегија која на еден сеопфатен и систематски начин му приоѓа на регулирањето на соодветната и колективна материјална и нематеријална репарација. Ова покажува дека правата на жртвите на тортурата се непостоечки“, изјави Анѓелко Квесиќ, претседател на Хрватското здружение на затвореници, заSETimes.
 Дописниците Бедрана Калетовиќ во Сараево и Билјана Лајмановска во Скопје дадоа свој придонес за овој извештај. 
 Дали има прекршувања на човековите права во вашиот град? Споделете го вашето мислење во делот за коментари. 
