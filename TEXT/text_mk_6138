29/08/2011
(Dnevnik.bg, Софија еко, Труд - 28.08.11; Национален институт за статистика, Медиапул, КРОС Ејџенси - 26.08.11)
И покрај неодамнешните предупредувања за престојна нова светска рецесија, бизнис климата во Бугарија овој месец бележи генерално подобрување, според извештајот на институтот за статистика на оваа балканска држава, објавен во петокот (26-ти август).
Во август, индикаторот на севкупната бизнис климата на Бугарија (БЦИ) се зголеми за 1,1 процентни поени за период од еден месец, објави државниот Национален институт за статистика (НСИ). Сепак, истиот е сé уште 8,8 проентни поени понизок од долгорочното просечно ниво. 
БЦИ претставува пондериран просек на комбинираните индикатори за бизнис климата во индустрискиот, градежниот, малопродажно-трговскиот и услужниот сектор. 
Неговото подобрување во август беше поттикнато од позитивната промена во индикаторот за индустрискиот сектор, кој се зголеми за 2,0 процентни поени, на само 2,1 процентен поен под неговиот долгорочен просек.
Индексот за трговијата на мало беше за 10,8 процентни поени повисок од оној во јули, и беше 0,3 процентни поени над долгорочниот просек за оваа гранка од економијата за првпат од почетокот на светската финансиска криза на крајот од 2008 година.
Бројките го одразуваат зголемениот оптимизам меѓу менаџерите на претпријатијата во двата сектори, во врска со бизнис климата во Бугарија во следните месеци. Очекувањата на шефовите на индустриските капацитети се нешто поскромни, објави НСИ, посочувајќи го падот од 2,3 процентни поени на индикаторот на вработување за секторот во август. 
Менаџерите на бугарските индустриски претпријатија објавија дека и покрај падот на нарачките од странските клиенти, нивните производствени активности растат, поради порастот во домашната побарувачка. 
„Ако бугарските индустриски претпријатија станат поконкурентни, тие ќе бидат помалку погодени од економското забавување во Европа отколку оние во другите земји“, рече Георги Ганев, експерт за економија од Центарот за либерални стратегии, за софискиот весник Дневник. 
Комбинацијата од добри резултати во индустрискиот и малопродажниот сектор сигнализира можно зголемување и на побарувачката на потрошувачите, рече економистот. Но, би било прерано тоа да се потврди како тенденцијата пред крајот на туристичката сезона и ако нивото на малопродажна распродажба не остане високо, според Ганев. 
За разлика од нивните колеги во индустрискиот и малопродажниот сектор, шефовите на градежните и услужните претпријатија остануваат песимисти во нивните очекувања за актуелниот финансиски статус на нивните бизниси и изгледите за нови нарачки во следните шест месеци, според НСИ. 
Индикаторот за бизнис климата во градежниот сектор падна 5,7 процентни поени за период од еден месец, во август, додека за услужниот сектор истиот има пад од 3,2 проентни поени.
Несигурната економска средина и финансиските проблеми се наведени како главни фактори што го ограничуваат растот во градежниот сектор. Освен тоа, има и недостаток на побарувачка за градежни услуги.
Експертите од овој бизнис велат дека шансите за претпријатијата што работат во овој сектор ќе се подобрат ако истите успеат да се приспособат на новите потреби на пазарот, како што е изградбата на патишта, системи на отпадни води и слични капацитети. 
