19/05/2009
Од Илија Ѓорѓевиќ за Southeast European Times во Митровица –19/05/09
Српскиот државен секретар за Косово и Метохија, Оливер Ивановиќ, беше избран за претседател на покраинскиот комитет на Социјалдемократската партија (СДП), на втората изборна конференција во Митровица, на која присуствуваа претставниците на УНМИК и КФОР и гости од Словачка и Романија. Ивановиќ објави дека социјалните прашања и преживувањето на Србите во Косово ќе бидат на врвот на агендата на СДП.
„Тоа не значи дека СДП ќе ги занемари политичките теми“, рече Ивановиќ, додавајќи: „Ние го поддржуваме активниот дијалог со сите“.
Водачот на СДП, Небојша Човиќ, го објави враќањето на партијата на српската политичка сцена и рече дека тој никогаш нема да поддржува празна реторика, егоистичен кариеризам или прекумерна политизација на важните прашања. Тој, исто така, го потврди присуството на Србија во Косово со оглед на српското малцинство таму. Човиќ ги повика политичарите вистински да ги подобрат животите на граѓаните на Косово и Метохија.
„Српскиот национализам и хипокритички патриотизам нема да ја зајакнат српската заедница во покраината. Затоа СДП мора да соработува со меѓународната заедница, УНМИК и КФОР и ЕУ и да бара решенија за српската заедница“, рече Човиќ. 
„Не можеме да бидеме тврдоглави. Во тој случај од 2015 година нашата бројка ќе се намали [во Косово] и до 2020 година ќе не има помалку“, ги предупреди Човиќ делегатите на конференцијата на СДП. 
Тој ги истакна претходните, силни предупредувања на американскиот заменик-претседател Џо Бајден дека регионот, особено Косово и Босна и Херцеговина, се загрозени од светската економска криза. 
Човиќ ја спомена забелешката на Бајден дека економските проблеми беа усложнети од пресвртите од 1990-тите и распадот на поранешна Југославија. Тој, исто така, истакна дека Бајден силно препорачал мудар пристап кон актуелните преговори и отворениот дијалог.
Ивановиќ рече дека САД и Србија имаат различен став само во поглед на Косово. Тој смета дека ова прашање не треба да се потенцира „барем не од нас“. Тој продолжи „Разликата е дека ние никогаш нема да ја признаеме независноста на Косово, но тоа не смее да им наштети на нашите односи со САД“.
Вкупно 108 делегати учествуваа на втората изборна конференција на СДП за Косово, избирајќи тричлен надзорен одбор и провинциски совет од 37 члена.
