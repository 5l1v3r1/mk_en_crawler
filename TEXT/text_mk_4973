21/10/2009
Од Игор Јовановиќ за Southeast European Times во Белград – 21/10/09 
За време на еднодневната посета на Дмитри Медведев на Белград во вторникот (20-ти октомври) рускиот претседател вети дека ќе ја поддржи Србија во однос на едностраното прогласување независност на Косово, разговараше околу енергетските договори и додели заем во висина од околу 671 милиони евра, кој ќе биде инјектиран во нестабилната српска економија. 
„Добивме позитивен одговор од рускиот претседател и владата на нашето барање за кредитна помош за Србија, за време на светската финансиска криза, за што изразуваме благодарност уште еднаш“, рече претседателот Борис Тадиќ.
Деталите на заемот не се објавени; сепак, околу една петтина од парите ќе биде искористена за затворање на зголемената буџетска празнина. Тадиќ рече дека заемот е „стратешки важен за Србија во овој момент“.
Земјите, исто така, планираат да работат заедно, бидејќи руското претпријатие за гас Гаспром ќе инвестира преку 25 милиони евра во изградбата на подземната гасна станица кај Банатски Двор. Гаспром и српското претпријатие за гас Србијагас, исто така, потпишаа документи за основање заеднички претпријатија за изградба на гасовот Јужен тек преку Србија, како и за модернизација на Банатски Двор. Гаспром ќе има 51 отсто од акциите во претпријатијата, додека Србијагас ќе има 49 отсто. Делегација од околу 50 бизнизмени го придружуваше претседателот. 
Во своето обраќање пред српскиот парламент, Медведев истакна дека Москва не е против проширувањето на ЕУ во Западен Балкан. „Основно за Русија е интеграцијата во ЕУ ... да не ѝ наштети на нашата соработка со нив“, рече Медведев. 
„Убеден сум дека можеме да изградиме односи засновани на партнерство и взаемно почитување, во рамките на интегративните процеси што ги избравме“, рече тој.
Во однос на Косово, Медведев рече дека неговата земја ќе продолжи да ја поддржува Србија во нејзините напори за одбрана на суверенитетот и територијалниот интегритет. Тадиќ ѝ се заблагодари на Русија за нејзината позиција во однос на Косово, и потврди дека Србија никогаш нема да ја признае независноста на Приштина. Тој додаде дека српските власти ќе го чекаат мислењето на Меѓународниот суд на правдата (МСП) во врска со законитоста на независноста на Косово. 
Говорејќи во врска со важноста на посетата на Медведев, српскиот министер за надворешни работи, Вук Јеремиќ, рече дека тоа била историска посета. „Сите балкански земји се на пат кон интеграцијата во ЕУ, но само една од нив има ваков вид однос и взаемна поддршка со Русија, а тоа е Србија.“ Јеремиќ додаде дека поддршката на Русија ја прави Србија „центар на регионот“.
Српскиот и рускиот претседател, исто така, присуствуваа на прославата по повод 65-годишнината од ослободувањето на Белград во Втората светска војна, кога руската и српската армија заедно го скршија германскиот отпор. 
