04/08/2009
AНКАРА, Турција -- Тринаесеттиот Висок кривичен суд во Истанбул во понеделникот (3-ти август) одлучи официјално да го спои првиот случај на Ергенекон со т.н. случај на напад на Државниот совет, против највисокиот турски административен суд, на 17-ти мај 2006 година, во кој загина еден судија. Најпрво се мислеше дека вооружениот напаѓач Алпарслан Арслан пукал поради одлуката на судот да се забрани носење исламски шамии во универзитетите и владините канцеларии. Но, во текот на судскиот процес растеа сомневањата дека членовите на таинствената организација Ергенекон стојат зад пукањето. Групата е обвинета за планирање атентати од висок профил, во обид за соборување на владата на владејачката Партија на правдата и развојот. Некои од 86-мината осомничени во случајот Ергенекон ја напуштија судницата во знак на протест поради одлуката од понеделникот. (Заман - 04/08/09; новинска агенција Анадолу - 03/08/09)
