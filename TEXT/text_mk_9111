16/10/2012
Игор Јовановиќ за Southeast European Times во Белград -- 16.10.12
Изминатиот март Србија доби кандидатски статус во ЕУ и оттогаш чека да добие датум за почеток на разговорите за членство. Но, судејќи по последниот извештај за напредокот и стратегијата за проширување на Европската комисија, Белград е подалеку од тој датум од кога и да е порано.
Во исто време, неизвесноста на европската интеграција и несогласувањата со ЕУ во врска со Косово резултираа со пад на поддршката на српските граѓани за членството во ЕУ до најниско ниво досега.
Стратегијата за проширување на ЕК предвидува видливо и одржливо подобрување на односите меѓу Србија и Косово.
„Овој процес треба постепено да резултира со целосна нормализација на односите меѓу Србија и Косово со можност за целосна примена на нивните права и исполнување на нивните обврски во рамките на ЕУ. Решавањето на проблемите во северно Косово, со истовремено почитување на територијалниот интегритет на Косово и особено потребите на локалното население, ќе биде основен елемент на овој процес“, заклучува ЕК.
Формулацијата во врска со територијалниот интегритет на Косово ги вознемири белградските власти.
„Наместо да помогне во отпочнувањето на дијалогот (со Приштина), ова може да го затвори. Можеби ќе беше почесно да се побара од Србија да ја признае независноста на Косово, наместо да го признае државниот интегритет“, рече премиерот Ивица Дачиќ.
Превирањето во Белград не беше смирено од комесарот за проширување Штефан Филе, кој за време на посетата на Србија рече дека споменувањето на територијалниот интегритет нема никаква врска со неговиот статус; тоа само значи дека ЕУ не сака Косово да се дели, рече тој.
Како и да е, претседателот Томислав Николиќ побара таа формулација во документот на Комисијата да се промени и да се даде јасна дефиниција која ќе покаже дека прашањето за кое станува збор е неделивоста на косовската територија.
„На тој начин ЕУ ќе ја покаже својата посветеност на неутралноста во врска со статусот на Косово и Метохија“, но исто така и дека сака Србија да й се придружи, рече Николиќ по состанокот со Филе. Но, комесарот рече дека нема да има промена на формулацијата.
Предраг Симиќ, поранешен српски амбасадор во Франција, рече дека Србија сега се соочува со прашањето како да продолжи со европската интеграција.
„Денес Србија е подалеку од ЕУ отколку пред една година“, рече тој за SETimes.
Владимир Радомировиќ од Центарот за стратешки алтернативи рече дека документите на ЕК само го потврдија она што веќе се случи во 2008 година, кога 22 од 27 земји-членки на ЕУ го признаа Косово.
„Сега Европската комисија, исто така, го прифати Косово како независна држава, што најдобро се покажa во физибилити студијата и изјавите на официјалните претставници на ЕУ дека Косово ќе потпише Спогодба за стабилизација и асоцијација (ССА)“, рече Радомировиќ во изјава заSETimes.
Јан Банкрофт од организацијата Трансконфликт рече дека српската влада ќе има за цел да го избегне изборот „или Косово или ЕУ“.
Српската влада „ќе продолжи да инсистира на апсолутна неутралност во однос на статусот - oттука и острата реакција на споменувањето на територијалниот интегритет на Косово. Не е само Србија таа што ќе мора да најде прагматични патишта за да се придвижи напред во своите односи со Косово, туку и ЕУ -- на пример за визите и за ССА -- со оглед на разликите што постојат во рамките на Унијата“, рече Банкрофт заSETimes.
Во меѓувреме, според анкетата спроведена од ТНС Медиа груп, поддршката за пристапувањето на Србија во ЕУ падна од 49 отсто во август на 42 отсто минатиот месец.
Радомировиќ вели дека поддршката на граѓаните за ЕУ, најверојатно, ќе паѓа уште повеќе поради проблемите со Косово, неизвесноста на приемот и можноста за повторно воспоставување визен режим.
„Мислам дека оваа влада секако не се потпираше на голема поддршка од граѓаните за интеграцијата во ЕУ, па според тоа и нејзината политика нема да се промени. Целта останува отворање на разговорите за членство, но не сум сигурен дека владата ќе брза да го оствари тоа“, рече Радомировиќ.
