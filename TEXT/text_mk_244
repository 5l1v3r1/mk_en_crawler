09/02/2009
Од Зоран Николовски за Southeast European Times во Скопје – 09/01/09
Амбициите на Македонија за оваа година се отворање на преговорите за членство со ЕУ и НАТО, цели кои зависат од два главни критериуми. Едниот од нив се локалните и претседателските избори закажани за 22-ти март. Другиот е наоѓање решение за актуелниот спор околу името со Грција. И двата критериуми претставуваат сериозни предизвици.
 Изборен притисок  
ЕУ соопшти дека шансата на Македонија за започнување на преговори за пристапување во голем дел зависи од мартовските избори. Претходните парламентарни избори, одржани во јули 2008-та година, беа проследени со насилство и измами.
„Ќе дадеме се од себе и се надеваме на фер и демократски избори“, рече премиерот Никола Груевски минатиот месец. „Направивме се што е во наша надлежност за да создадеме подобри услови со цел да организираме фер и демократски избори“. 
Што се однесува до претседателските избори, сите поголеми партии во Македонија ги објавија своите кандидати.
Ѓорѓи Иванов, професор на Универзитетот во Скопје, ја обезбеди својата кандидатура од владејачката партија ВМРО-ДПМНЕ со огромно мнозинство на партиската конвенција. Главната опозициона партија, СДСМ, за свој кандидат го избра Љубомир Фрчковски, кој исто така ја има поддршката од помалата Нова социјал демократска партија.
Владејачката партија на етничките Албанци, ДУИ, за свој кандидат го избра Агрон Буџаку, поранешен министер за транспорт и врски. Кандидат за претседател на опозиционата албанска партија, ДПА, е Мируше Хоџа, професорка. Таа и независниот кандидат Слаѓана Тасева се двата женски кандидати оваа година. Третата албанска партија, ПДП, за свој кандидат го избра Невзат Халили, поранешен претседател на оваа партија. 
Нова Демократија го кандидираше својот претседател, Имер Селмани. Тој беше на функцијата министер за здравство во коалиционата влада ВМРО-ДПМНЕ-ДПА од 2006-та до 2008-та година. Либерал демократите за свој кандидат го избраа Нано Ружин, поранешен амбасадор во НАТО. Најконтроверзен кандидат е поранешниот министер за внатрешни работи Љубе Бошковски, кој помина повеќе од три години во притвор во Хаг заради обвинувањата за извршени воени злосторства пред да биде донесена ослободителна пресуда. Бошковски ќе учествува на овие избори како независен кандидат. 
Без оглед на исходот од изборите, гласањето ќе биде во центарот на меѓународното внимание. Минатата есен, еврокомесарот за проширување Оли Рен истакна дека Македонија има постигнато напредок во исполнувањето на осумте критериуми од Копенхаген, кои мора да бидат исполнети пред започнувањето на преговорите, но истакна дека треба да биде исполнет и „деветтиот критериум“ -- фер и демократски избори. 
„Ако овие избори не ги задоволат во целина меѓународните стандарди, се плашам дека тоа ќе биде голем неуспех за земјата, а со тоа ќе ја одложи и својата евроинтеграција“, рече европратеникот во Македонија Ерван Фуере минатата недела.
 На повидок крај на спорот околу името? 
Друга клучна препрека е спорот околу името „Македонија“ со Грција, кој трае 17 години. 
Спорот околу името „е проблем кој останува“, рече Фуере. „Ова прашање не е поврзано со реформите, а оценката на Европската Комисија е направена врз основа на реформите“. 
Тој додаде дека ЕУ јасно стави до знаење дека спорот со Грција мора да биде решен со цел Скопје да остане на патот кон ЕУ.
Актуелниот спор веќе влијаеше врз шансите на земјата за пристапување на НАТО. 
„На самитот на НАТО во Букурешт, Република Македонија не ја доби очекуваната покана за полноправно членство. Во својот годишен извештај, Европската Комисија не даде препорака за започнување на преговорите за пристапување со ЕУ“, истакна претседателот Бранко Црвенковски.
Друга рунда од преговорите со Атина се очекува кон крајот на овој месец. Меѓутоа, според Црвенковски, мали се изгледите тие да вродат со плод бидејќи во моментов владата на Груевски е преокупирана со својата тужба против Грција во Меѓународниот суд за правда. 
Во тужбата на Македонија до судот со седиште во Хаг се тврди дека Грција го прекршила привремениот договор помеѓу овие две земји од 1995-та година со тоа што го блокирала обидот на Скопје за влез во НАТО на самитот на Алијансата во Букурешт минатиот април. Според членот 11 од договорот, Грција е обврзана да не ги блокира обидите на својот сосед за влез во меѓународните, мултилатералните и регионалните институции. 
Меѓутоа, Атина вели дека оваа клаузула е условена од употребата на името Бивша Југословенска Република Македонија (БЈРМ). Договорот од 1995-та година јасно и дава право на Грција да се спротивстави доколку биде употребено друго име, истакнуваат грчките дипломати, додавајќи дека Македонија сама прекршила неколку клаузули од договорот.
Груевски очекува дипломатскиот претставник на ООН Метју Нимиц, кој посредува во спорот, наскоро да излезе со повеќе предлози. Сепак, се чини дека и двете страни имаат тврд став и не се расположени за компромис. 
 Економски препреки  
Земјата, исто така, има цели во новата година и на полето на економијата. Владата презема мерки за намалување на влијанието на глобалната економска криза. Исто така, се преземаат мерки за намалување на високата стапка на невработеност, привлекување на директни странски инвестиции (ДСИ) и зголемување на животниот стандард.
Пред падот на глобалниот финансиски систем, Македонија се привикнуваше на добри економски вести. Во 2007-та година, земјата забележа економски раст од 5,9 отсто, инфлацијата беше ниска, невработеноста се намалуваше, ДСИ достигнаа рекордно ниво од 506 милиони евра -- годишен пораст од 47 отсто. 
Во првата половина од 2008-та година, економскиот раст беше 6 отсто, а инфлацијата падна на 5,1 отсто во ноември.
Кон крајот на минатата година, владата прифати десет мерки за да ја заштити економијата од светското финансиско безредие. За 2009-та година, владата планира инвестиции од приближно 500 милиони евра или 7 отсто од БДП. Исто така, се планира подобрување на патната и железничката инфраструктура, како и инвестиции во енергетскиот сектор. 
Сепак, претседателот Црвенковски не е импресиониран. Во неговото годишно обраќање до парламентот, тој упати остри критики до она што тој го опиша како „претерано розево иднина“ на владата. „Грешка која не можеме да си ја дозволиме и може да не чини многу е да изведуваме погрешни заклучоци и врз основа на тоа да дефинираме погрешни политички проритети и коцепти. Глобалната криза не е шанса туку закана за нашата економија“, рече претседателот. 
Опозицијата и некои независни експерти ја критикуваат владата на Груевски за големиот степен на јавна потрошувачка. Македонија се соочува со рекорден буџет од 2,7 милијарди евра оваа година -- четири пати поголем од пред десет години и 50 отсто повеќе во споредба со минатогодишниот буџет. 
Црвенковски предупредува на намалување на производството во клучните сектори како што е металуршкиот сектор, намалување на извозот и рекорден трговски дефицит. 
Според експертите, металуршкиот сектор во Македонија ќе забележи надолен тренд во 2009-та година, како и извозот. Покрај тоа, не се очекува зголемување на индексите на берзата и постојат стравови дека ќе дојде до отпуштања на работниците. 
Сепак, Груевски и неговиот кабинет и понатаму се бестрашни. Кога моралот би можел сам да ја одреди иднината, земјата би била во цврста позиција бидејќи владата поседува енергија и оптимизам. Но, дали големиот елан ќе биде доволен за да ја води Македонија низ тешките времиња? Претстои тешка работа. Во текот на 2009-та година, младиот премиер и неговите советници ќе имаат доволно голема можност да покажат дали се дораснати за таа работа. 
