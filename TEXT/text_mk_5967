13/04/2011
Од Бедрана Калетовиќ за Southeast European Times во Сараево -- 13/04/11
За време на тридневниот Сараевски бизнис форум 2011 минатата недела, сите очи беа вперени кон инвеститорите. Ова беше втора меѓународна конференција организирана од Меѓународната босанска банка и Исламската развојна банка, со цел поврзување на инвеститорите, бизнисмените и владините претставници од буквално целиот свет со претприемачите од Босна и Херцеговина (БиХ) и околните земји.
Меѓу земјите што имаа свои претставници беа Саудиска Арабија, Обединетите Арапски Емирати, Кувајт, Малезија, САД и Турција.
„Близината на европскиот пазар, воспоставената структура како потенцијал за развој, квалификуваната и конкурентна работна сила, стабилната валута и „здравиот“ банкарски сектор, се предности во овој регион, како и историската поврзаност со другите регионални земји, не само културните врски, туку и индустриските и образовните“, рече Мурат Јулек, претседател на одборот на ТАИБ, турска инвестициона банка, за SETimes. 
Бизнис форумот соодветствува со пазарот на кој се нуди „стоката“ -- инвестициските можности -- од која инвеститорите избираат.
Оваа година беа регистрирани 153 проекти -- вредни 14,7 милијарди американски долари, претежно во туризмот, инфраструктурата, енергијата, земјоделството и финансиските индустрии.
„Политичарите се одговорни за создавањето атмосфера во која ваквите размени можат да просперираат и да траат ефикасно“, рече членот на трипартитното претседателство на БиХ, Бакир Изетбеговиќ, додавајќи дека политичките неизвесности на земјата не треба да ги обесхрабруваат инвеститорите.
И додека минатогодишниот интерес беше насочен кон енергијата, оваа година туризмот е цел на интерес на инвеститорите. Во априлското издание списанието Condé Nast Traveler ја наведе БиХ како една од „15 места кои веднаш мора да се посетат“.
Списанието и инвеститорите се согласуваат дека земјата е скапоцен камен на претежно нечепната природна убавина, која ќе се стави во функција, повеќе нема да се смета за авантура или евтин одмор. 
Оваа година вниманието, исто така, беше насочено кон образованието. За време на дискусиите околу потенцијалот за инвестирање во Југоисточна Европа, беше истакнато дека за реализација на образовниот и другите планови, визијата мора да се искомбинира со пари -- нешто што можеби е поедноставено со исламското банкарство.
За разлика од конвенционалното банкарство, исламското банкарство не е поврзано со профит. Истото забранува инвестирање во бизниси кои се спротивни на исламот. 
„Инвеститорите сакаат да инвестираат во БиХ во согласност со овие основни правила“, рече Харум Капетановиќ за SETimes. Тој е од БиХ, но работи како економски советник за владата во Дубаи. 
Суштинска важност за ова има шеикот Салех Абдула Камел, милијардер кој претседава со Исламската бизнис и индустриска комора и една од најголемите инвестициски групи во Саудиска Арабија и Блискиот Исток, групата Дала ал Барака. 
„Ветувам дека ќе инвестирам 50 милиони американски долари во [БиХ] до следниот форум во април 2012 година“, рече тој. „Ќе сторам сé што е во моја моќ да помогнам овој регион да стане пример за успешен развој, и ќе ги поканам инвеститорите од другите делови на светот да помогнат во економскиот развој на БиХ“, рече тој за SETimes. 
