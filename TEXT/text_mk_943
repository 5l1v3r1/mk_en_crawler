03/04/2007

Грција планира да инвестира преку 200 милиони евра за изградба на три нови гранични премини со Бугарија, кај Комотини-Маказа, Ксанти-Рудозем и Кипринос-Иваиловград. Михалис Лиапис, грчкиот министер за транспорт и комуникации, го објави ова за време на посетата на Бугарија во понеделникот (2-ри април). Тој се состана со бугарскиот колега Петар Мутафчиев, на разговори околу развојот на мрежата на воздушниот транспорт, како и експресната железница во Југоисточна Европа. 
*** 
Maкедонскиот премиер Никола Груевски во саботата (31-ви март) ја заврши дводневната посета на Португалија. За време на посетата, тој се состана со претседателот Анибал Чавако, премиерот Хозе Сократес и претседателот на парламентот Хаиме Матос де Гама. Разговорите се фокусираа на евроатланската интеграција, билатералните односи и ситуацијата во Југоисточна Европа, особено во поглед на косовското прашање. 
*** 
Пакистан и Tурција во петокот (30-ти март) потпишаа три договори за соработка, за време на посетата на турскиот министер за внатрешни работи Абдулкадир Аксу на Исламабад. Договорите предвидуваат соработка во борбата против тероризмот, организираниот криминал и трговијата со луѓе, како и размена на информации помеѓу агенциите за безбедност. 
*** 
Високиот претставник во Босна и Херцеговинa Кристијан Шварц-Шилинг, го охрабри хрватскиот премиер Иво Санадер да продолжи да игра конструктивна улога во решавањето на преостанатите прашања помеѓу двете земји, за време на нивниот состанок во Сараево во петокот (30-ти март). Тие разговараа за сегашната ситуација во БиХ, за планираната трансформација на меѓународното присуство таму и клучните реформски прашања.
*** 
Aлбанскиот министер за надворешни работи, Бесник Мустафај, и американскиот претставник за разговорите за статусот на Косово, Френк Виснер, во петокот (30-ти март) се согласија дека прашањето на статусот на Косово треба брзо да се реши. На состанокот во Њујорк тие ја потврдија поддршката на нивните земји за планот на претставникот на ОН Марти Ахтисари и повикаа на негово одобрување од страна на Советот за безбедност на ОН.
*** 
Грчкиот претседател Каролос Папуљас беше во тридневна официјална посета на Унгарија, на покана од неговиот колега Лажло Сољом. Разговорите се фокусираа на прашањата поврзани со билатералните врски, институционалните реформи во ЕУ и ситуацијата на Балканот, особено прашањето на статусот на Косово. Папуљас се врати во Грција во петокот (30-ти март). 
*** 
Говорејќи пред литванскиот парламент во четвртокот (29-ти март) албанскиот претседател Алфред Мојсиу повика на брзо ратификување на албанската Спогодба за стабилизација и асоцијација со ЕУ. Тој рече дека искуството на Литванија -- која успеа да преземе сеопфатни реформи во рок од една деценија -- би можело да биде од корист на Албанија и повика на билатерална соработка на парламентарно ниво. 
(Разни извори -- 27/03/07-03/04/07)
