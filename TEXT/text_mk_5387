18/10/2010
Од Наташа Радиќ за Southeast European Times во Загреб -- 18/10/10
Поранешниот вицепремиер и актуелен министер за економија, Дамир Поланчец, беше осуден на 15 месеци затвор во петокот (15-ти октомври), откако беше прогласен виновен за злоупотреба на службената должност. Ако на жалбата на Поланчец не биде позитивно одговорено, тој ќе биде највисок хрватски официјален претставник осуден врз основа на обвиненијата за корупција. 
Поланчец наредил да биде напишана студија на 19 страници од 68.000 евра, за Министерството за економија. Парите биле, всушност употребени да се плати адвокатот кој ги претставувал фабричките работници откако државата се договори за правниот спор со нив.
Судијата во Загрепскиот окружен суд, Иван Турудиќ, рече дека студијата е јасно „непотребна и преплатена“.
Адвокатот, Петар Милетиќ, беше осуден на година затвор и му беше забрането да се занимава со право во период од две години. Поланчец и Милетиќ мора, исто така, да вратат 68.000 евра во државниот буџет.
„Не сум виновен и ќе поднесам жалба“, рече Поланчец.
Во петокот тој отворено говореше за неодамнешните наводни договори што ги имал со владините претставници, вклучително и премиерката Јадранка Косор. Поланчец тврди дека таа сочувствувала со него, опишувајќи го како „погрешен човек, на погрешно место, во погрешно време“.
Од преземањето на должноста во јули, Косор ја постави како свој главен приоритет борбата против корупцијата. Десетина менаџери во државни претпријатија беа притворени. Во повеќето случаи, пресудите сé уште се чекаат. 
Хрватска се надева дека ќе ги комплетира своите разговори за пристапување во ЕУ до следната година. Сепак, голем услов е да се задржи континуираната борба против раширената корупција. 
Поланчец вели дека се чувствува издаден од своите поранешни колеги и тврди дека не дејствувал независно.
„Се обидувавте да не убедите дека не сте одговорни, но не успеавте. Не се во прашање технички грешки; она што го сторивте беше кривично дело“, рече Турудиќ изрекувајќи ја пресудата. 
Тој, исто така, му рече на Поланчец дека најверојатен мотив било постигнувањето дополнителни политички поени со поранешниот премиер Иво Санадер.
„Имавте високи стандарди за кои моравте да се грижите, но наместо тоа целосно ја уништивте репутацијата на политиката и правото. Никако не можете да кажете дека она што го сторивте беше за доброто на Хрватска“, рече судијата.
Адвокатот на Поланчец, Анто Нобило, рече дека неговиот клиент ќе поднесе жалба.
