21/08/2012
Светла Димитрова за Southeast European Times во Софија -- 21.08.12
Бугарската Комисија за утврдување на имотот стекнат преку криминални дејства побара од окружниот суд во градот Ќустендил да го одобри запленувањето на имотот во вредност од повеќе од 2 милиони евра, на двајцата бегалци осудени како злогласни мафијаши.
Во своето барање од петокот (17-ти август), софиската комисија набројува луксузни автомобили, акции во претпријатија, недвижности и парични депозити во сопственост на Пламен Георгиев и Ангел Христов, нивните сопруги и фирмите под нивна контрола.
Двајцата, познати како браќата Галеви, не се во семејна врска.
Деветте луксузни автомобили наведени од комисијата вклучуваат четири „мерцедеси“ и пет автомобили „ауди“, од кои некои се блиндирани или направени по нарачка. Автомобилот со највисока вредност на пазарот, како што утврдија независните експерти, е „ауди А8“, вреден скоро 117.000 евра.
Имотот од списокот вклучува резиденцијален комплекс во Ресилово, кој се протега на скоро 11.000 квадратни метри и вклучува внатрешен базен, спортска сала и две куќи.
Барањето, исто така, повикува на конфискација на акциите на 11 претпријатија во сопственост на Галев, од десетици други во кои Христов е назначен како партнер, како и три офшор претпријатија, од кои две се регистрирани на Сејшелите, а другото на британските Девствени Острови.
Имотот што го бара комисијата има вкупна вредност од 2,2 милиони евра, при што сумата е скоро подеднакво поделена меѓу двајцата криминални босови, кои оперирале во градот Дупница, 60 километри јужно од Софија.
Во јули 2011 година софискиот Апелациски суд ги осуди браќата Галеви за учество во група на организиран криминал, која вршела рекетирање и изнуда. Отфрлајќи ја претходната пресуда на окружниот суд во Ќустендил, според која двајцата беа ослободени по сите точки, истиот ги осуди на вкупно 12 години затвор.
Судиите, исто така, пресудија дека една третина од сопственоста и имотот на Галев и четвртина од она што му припаѓа на Христов, треба да се конфискува од државата, како и дека двајцата треба да платат казна од околу 5.000 евра, односно 3.500 евра.
На 3-ти мај Врховниот суд за казација ги потврди пресудите за вина на судот од пониска инстанца против двајцата, но ја намали затворската казна за две години.
Неколку дена подоцна, властите открија дека двајцата избегале и издадоа потерница на територијата на државата. На крајот, двајцата беа додадени на листата на Интерпол на најбарани бегалци. Тие останаа на слобода.
Во декември 2008 година двајцата поранешни полицајци кои станаа бизнисмени, беа уапсени по спектакуларните полициски рации на нивните домови и бизниси во градот Дупница, како и во Софија и во блискиот град Перник.
Двајцата потоа беа регистрирани како главни кандидати на парламентарните избори во јули 2009 година и беа ослободени од затвор за да се вклучат во предизборната кампања. Никој од нив не доби доволно гласови за да освои парламентарно место, и имунитетот од судско гонење што оди со истото. Со тоа, браќата Галеви завршија повторно во затвор по изборите.
Во својот последен извештај за напредокот на Бугарија во областа на правдата и домашните работи, кој беше издаден минатиот месец, Европската комисија (ЕК) го наведува случајот против Галев и Христов како еден од „неколкуте важни случаи на организиран криминал [кои] добија затворски казни“.
