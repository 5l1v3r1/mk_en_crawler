14/01/2005
БУКУРЕШТ, Романија -- Во интервјуто објавено во петокот (14-ти јануари) премиерот Калин Таричеану рече дека неговата Влада ќе побара помош од Запад во решавањето на неколку случаи на корпоративна измама од висок профил. Донесена е одлука да се покани тим инспектори од некоја европска земја за да ги провери наводите за финансиски малверзации. Се очекува тој да се обрати до Велика Британија, Франција или Германија. Соопштението следеше по извештаите дека полицијата започнала кривична истрага за злоупотреби во рафинеријата за нафта Рафо Онести, која на државата й должи 450 милиони евра. Таричеану, исто така, во четвртокот соопшти и дека Владата ќе ги прегледа договорите кои им се доделени без тендери на ЕАДС и градежните претпријатија Бечтел и Винчи. Корупцијата претставува едно од главните прашања кои земјата мора да ги реши за да добие членство во ЕУ, што се очекува да се случи во 2007 година. 
Исто така во четвртокот, романските медиуми го цитираа известувачот на Европскиот парламент за Романија, Пјер Московичи, дека е оптимист во врска со изгледите на Романија за потпишување Спогодба за пристап со ЕУ во април или мај. Сепак, тој, исто така, истакна дека останува уште многу да се сработи, вклучувајќи ја и борбата против корупцијата. (FT.com - 14/01/05; AФП, Ромпрес - 13/01/05)
