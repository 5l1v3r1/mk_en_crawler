20/08/2011
Мухамет Брајшори за Southeast European Times во Приштина -- 20.08.11
Од 1999 година Косово има зголемен број баратели на азил од Азија и Африка. Истите се заинтересирани за други дестинации, но го користат Косово како транзитна точка и честопати завршуваат уапсени од полицијата на границите за нелегално преминување.
Главно, нивните земји на потекло се Авганистан, Палестина, Пакистан и Нигерија. Министерството за внатрешни работи има задача да определи дали тие ќе останат во Косово или ќе бидат депортирани.
За време на прес-конференцијата претходно ова лето во Приштина, Ислам Цака, шеф на Одделот за азил и имиграција на министерството, истакна дека Косово не е подготвено за прифање на барателите на азил во такви бројки, со оглед на несоодветното расположливо сместување.
„Сите не се сместуваат во камп за баратели на азил. Поради слабиот капацитет, владата мора да плаќа хотели за сместување на барателите на азил. Но, наскоро Европската комисија ќе финансира нов камп за азиланти, каде што проблемите со капацитето ќе бидат решени“, рече Цака.
Неговата влада проценува дека сместувањето, храната и другите услуги за барателите на азил чинат 39 евра дневно по лице. Експертите велат дека тоа бара фокусирање на развојни стратегии за решавање на прашањето.
Меритон Велиу, извршен директор на Приштинскиот центар за имиграции и азил, вели дека до неодамна, властите не гледале сериозно на прашањето, главно поради слабата економија. Малкумина мислеле дека Косово би било дестинација по избор.
„Косовската економска ситуација не е нешто што би ги мотивирало барателите на азил да дојдат тука“, рече Велиу за SETimes. Поради тоа, рече тој, владата е „неподготвена и слабо организирана за справување со проблемот“.
Косово сé уште нема воведено визен режим, што им олеснува на странците што влегуваат во земјата, а процедурите за должината на престојот не се јасни.
Рефки Морина, директор за имиграции и странци во косовската полиција, потврди за SETimes дека од јануари, 109 луѓе се обвинети за нелегален престој во Косово, што обично значи дека не аплицирале за престој.
Покрај тоа „182 локални бизниси отворени од странци се проверени, од кои некои не ја имаа целата потребна документација. Сега почнавме кампања за информирање на странците за нивните права и должности во Косово“, вели Морина.
Арбер Кадриу, истражувач во Косовскиот институт за меѓународно право, изјави за SETimes дека законскиот пакет на земјата за барателите на азил или имиграцијата е во согласност со регулативите на ЕУ и меѓународните практики. Сепак, главниот предизвик е спроведувањето, особено, како што рече тој, „како се носат одлуките за барателите на азил“.
Напорите уште повеќе ги компликуваа медиумските извештаи за расни инциденти, во кои се вклучени полицајците долж границата. 
Според извештаите, рече Велиу „Властите ги напаѓаат странците поради нивната раса и јас [се прашувам] дали одлуката за тоа дали некој може да остане или не, е независна и професионално донесена. Во некои случаи, властите може да имаат расни размислувања кога носат одлука“. 
Американскиот Стејт департмент, во својот годишен Извештај за шверцот со луѓе, заклучува дека Косово е една од главните транзитни земји за ваквиот шверц. Експертите велат дека косовските граници не се доволно чувани, што ги охрабрува шверцерите.
„Особено на северот“, вели Кадриу, „каде што секој кој сака може да влезе, без контроли, така што политиката на неинтервенирање за зајакнување на граничните контроли им даде зелено светло на шверцерите да го користат Косово“.
