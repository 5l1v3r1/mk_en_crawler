17/11/2005
ТИРАНА, Албанија -- Идниот статус на Косово беше во фокусот на состанокот помеѓу албанскиот претседател Алфред Мојсиу и неговиот македонски колега, Бранко Црвенковски, во средата (16-ти ноември) во Тирана. За време на заедничката прес-конференција по состанокот Црвенковски рече дека ставот на неговата земја е идентичен со оној на ЕУ, додавајќи дека Скопје ќе го поддржи кое било решение кое ќе биде постигнато во текот на претстојните преговори за статусот. Мојсиу, пак, изрази поддршка за независноста на Косово, велејќи дека таквиот исход се совпаѓа со волјата на мнозинството во покраината.
Во другите вести од средата, истражниот судија во Белградскиот окружен суд рече дека обвиненијата поврзани со убиствата во 1999 година во Сува Река, во Косово, најверојатно, ќе бидат покренати до крајот на оваа година. Петмина активни членови на српската полиција се помеѓу деветмината осомничени кои беа уапсени на крајот од октомври. Тие беа притворени во врска со убиството на 48 етнички Албанци во март 1999 година. (Албански вести - 17/11/05; А1 ТВ, Телма ТВ, веб-страница на албанскиот претседател, РТС - 16/11/05)
