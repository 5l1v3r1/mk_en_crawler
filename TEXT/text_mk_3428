13/11/2006
Од Зоран Николовски за Southeast European Times во Скопје – 13/11/06
Оштетените мостови и надвозници на автопатот помеѓу Скопје и Велес се поправаат со проектот финансиран од НАТО. Вкупно околу 35 милиони евра ќе бидат искористени за поправките на мостовите кои беа оштетени од тешките возила што го користеа овој автопат за транспорт помеѓу Косово и грчкото пристаниште Солун.
Вкупно 60 мостови и четири надвозници ќе бидат обновени во рамките на проектот. Градежното претпријатие избрано за реконструкцијата и зајакнувањето на мостовите е турската фирма ЧЕСАС. Првата фаза, во која ќе бидат опфатени 30 мостови, започна на 23-ти октомври. Проучувањата во Факултетот за градежништво во Скопје, покажаа дека мостовите во овој дел се најоштетени, па затоа имаат приоритет. 
Уште триесет други мостови ќе бидат реконструирани во втората фаза. Покрај тоа, се планира реконструкција и на четирите надвозници кај Блаце -- пограничен премин помеѓу Косово и Скопје.
Две траки од автопатот се затворени за проектот, и ќе останат надвор од употреба најмалку една година. Затворањето на оваа делница во прво време предизвика серија тешкотии: луѓето не беа подготвени и имаше несоодветен систем на сигнализација. На делницата сега е поставена нова сигнализација. 
Максималната брзина на овој дел од патот е 80 километри на час, при што на места се намалува на 60 километри на час, додека сообраќајната полиција им препорачува на возачите да возат внимателно. Полицијата, исто така, вети дека ќе воведе редовни патроли со цел да се спречат сообраќајните незгоди.
Има несогласувања околу тоа дали треба да се плаќа патарина. По затворањето на една трака, јавното претпријатие задолжено за наплата на патарина, објави дека возачите мора да плаќаат патарина. Но, владата одлучи да не се плаќа.
