17/07/2006
Од Даниел Дајану за Southeast European Times во Букурешт – 17/07/06
Општо земено, последните настани во земјите од Западен Балкан поттикнаа повеќе од неколку експерти да дигнат тревога поради релативното запоставување на регионот од страна на Брисел и главните европски центри. Последниот извештај на Амато Комисијата -- која е составена од врвни европски политичари -- испрати силна порака во овој поглед. Неодамна, Европската иницијатива за стабилност, невладина организација чија работа е посветена на земјите од Западен Балкан, неколку пати испрати слични предупредувања.
Разни фактори влијаат врз текот на настаните во земјите од Западен Балкан. Некои од нив ги движат работите во права насока, а другите го држат регионот прикован во сериозни замки -- политички, економски или меѓуетнички. Во последниве години, секој би можел да осети еден посилно движење во права насока. Приклучувањето кон ЕУ, иако далечна цел, одигра значајна улога. Добрите економски знаци се зголемија. Инфлацијата се намалуваше драматично во целиот регион, а уште позначајно, економскиот раст се зголемуваше цврсто.
Референдумот во Црна Гора го привлече вниманието на многу европски канцелари. Некои го поздравуваа, други пак беа претпазливи. Дали тоа ќе помогне да се пронајде решение за Косово? Дали тоа ќе ги здружи силите за да се зголемат шансите за приклучување кон ЕУ во регионот? Овие се прашањата кои автоматски паѓаат на памет. 
Банкарските сектори во регионот беа исчистени и после долго време можат да остварат пораст преку инвестиции и потрошувачи кредити. Интра-регионалната соработка почна да се зголемува, бидејќи локалните политичари признаа дека Кинескиот ѕид нема смисла за нивните мали економии. Внатрешната политика го зајакна влијанието на демократските сили.
Што е со сегашната ситуација? Економските податоци, барем површински, не покажуваат влошување на севкупната ситуација. Економскиот пораст продолжува, очигледно со несмалена сила. Во текот на 2005-та година, порастот на БДП беше 5 отсто во земјите од Западен Балкан, со исклучок на Македонија (каде што беше 3,5 отсто). Инфлацијата е едноцифрена, на најниско ниво -- освен во Србија каде што беше над 15 отсто во 2005-та година. Зајакнувањето на банкарскиот сектор продолжи, благодарение на спроведувањето на подобрите регулативи, како и на влегувањето на австриски, грчки и италијански банки.
Сепак, постојат области во кои податоците не се толку сјајни и покажуваат една очигледна разновидност на околности. 
Зависноста од помош не се намали во Босна-Херцеговина (БиХ), каде тековниот дефицит достигна до речиси една четврина од БДП, додека пак ФДИ беше помалку од 4 отсто од БДП. Во Косово, тековниот дефицит беше дури и повисок -- над 30 отсто од БДП минатата година. Уплатите се високи во покраината (над 14 отсто од БДП). Но, како што би истакнал еден економист, тие не го покриваат тековниот дефицит; потребни се стабилни приливи на капитал со цел да биде одржлив.
Невработеноста и понатаму е висока во БиХ, Косово и Македонија, и покрај тоа што локалните економисти и претставници ги оспоруваат бројките и го наведуваат динамичниот неформален сектор. Сепак, она што не може да се оспори е тенденцијата кај граѓаните -- особено кај младите -- да мигрираат и да бараат работа во странство, како резултат на високите разлики во платата. Во регионот постои значителна економска ослабеност, а внатрешниот ФДИ, и покрај тоа што се зголемува во последниве години сеуште не е движечка сила за отворање на работни места и за зацврстување на стабилноста. Можат ли да се одржат актуелните позитивни трендови освен ако не се поткрепени од еден цврст процес на создавање на капитал? Веројатно не. Покрај тоа, внатрешните инвестиции зависат од шансите за влез во ЕУ во блиска иднина.
Низ целиот регион, пораката е иста: Единствена игра е пристапувањето кон ЕУ. Мотивот за овој обид е економски, политички и геополитички. Во време кога Црна Гора е потполно независна, кога статусот на Косово е предмет на жестоки дебати, кога економската ослабеност на БиХ наметнува постојана главоболка, влијателните земји во Унијата треба да му посветат повеќе внимание на регионот.
Според некои западни креатори на политика, самитот на ЕУ во Салзбур повторно ја вети поддршката на Унијата за регионот, обновувајќи ги ветувањата дадени во Солун. И сепак не е неправедно да се каже дека поддршката покажана во Салзбург беше порезервирана. Западните политичари мораа да реагираат на промената на расположението кај нивните електорати. Референдумот во Франција и Холандија сигнализираа големо страдање во поглед на имиграцијата, глобализацијата и судбината на социјалната држава. 
Иронијата е дека проширувањето на ЕУ во 2004-та година не беше, во целина, непријатност за старите земји-членки на ЕУ; тие остваруваат трговски суфицити во поранешните комунистички економии и ги преместија фабриките таму со цел да можат подобро да конкурираат на светскиот пазар. Покрај тоа, што и да велат некои за „полскиот водоводџија“, факт е дека работниците од Полска, Бугарија, Романија итн. пополнуваат значајни сегменти во западните пазари на работна сила и им помагаат на овие економии да функционираат подобро.
Сепак, тешко е да се порекне дека на Запад постои премореност. Неколку врвни политичари се во својот последен мандат и не малку влади се двоумат да започнат сложени реформи. Од друга страна, важно е да не се сфатат погрешно темите на јавната дебата. Навистина, тоа не е последниот бран на проширување кој предизвика замор во „стара ЕУ“. Нефлексибилните пазари на работна сила, нереформираните образовни системи, недоволно финансираните социјални системи, недоволното вложување во полето на развојот и истражувањето и неспособноста за сериозно соочување со реалноста на една глобална економија се вистинска причина за овој проблем.
Романија и Бугарија најверојатно ќе се приклучат кон Унијата во 2007-та година, и покрај критичките извештаи од Европската Комисија. Ова треба да ги охрабри Париз, Берлин, Лондон и останатите да бидат поотворени што се однесува до европската иднина на земјите од Западен Балкан. Еден значително олеснат визен режим, поголема помош за зголемување на капацитетот за користење на фондовите на ЕУ, како и појасно формулирани пораки многу ќе помогнат за остварување на оваа цел. Како Брисел ќе им пријде на овие прашања ќе биде клучен тест за државништво во ЕУ. 
