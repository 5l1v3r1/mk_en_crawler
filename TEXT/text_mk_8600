09/12/2011
Ивана Јовановиќ за Southeast European Times во Белград -- 09.12.11
Кризата во еврозоната, која има сé поголемо влијание во Србија во областа на кредитите, исто така предизвикува зголемена загриженост во јавноста во регионот, дали да се размени еврото за други валути. 
Неусвојувањето од страна на водачите на ЕУ на нов систем на фискална дисциплина во петокот (9-ти декември) ги влошува перцепциите за еврото, настрана од недостатокот на доверба во валутата, откако ЕЦБ ги згасна надежите дека може да послужи како позајмувач во краен случај и Германија ја отфрли долгорочната цел за издавање заеднички обврзници на еврозоната.
Четириесетгодишниот економист, менаџер во фабрика, Жарко Јовановиќ, е типичен пример за влијанието на кризата со еврото во Србија. Јовановиќ подигнал кредит во 2008 година издаден во евра со десетгодишен период на достасување. Но, месечната камата што ја плаќа во динари денес е 30 отсто повисока отколку пред три години -- ситуација која се очекува да се влоши ако кризата на ЕУ се одолговлечи. 
„Мојата плата не е врзана за ниедна странска валута; од 2008 година остана иста ... Не се плашам со која валута ќе биде врзан кредитот, но се плашам за тоа колку ќе се зголеми во динари бидејќи сите валути може само да се зајакнат во однос на динарот, додека платите се замрзнати и немаат реална можност за зголемување“, рече Јовановиќ за SETimes. 
И покрај потенцијалните измени во евро статусот, повеќето банкарски кредити се врзани за еврото и ја диктираат висината на каматата кога ќе се пресметаат во динари. 
Професорот на белградската Банкарска академија и долгогодишен банкар Исмаил Мусабеговиќ изјави за SETimes дека и да се промени позицијата на еврото, каматата ќе остане иста, но ќе се изрази во друга валута. „Граѓаните ќе плаќаат во динари, но ќе биде повторно пресметано во однос на друга валута“, рече тој. 
Мусабеговиќ, исто така, објасни дека многу експерти ја сметаат постојната клаузула за девизниот курс за неуставна и истакнуваат дека постои тенденција за „де-евроизација“. 
Директорот на Институтот за економски науки, Дејан Ериќ, изјави за SETimes дека валутите не даваат секогаш финансиска заштита. Последиците од кризата со еврото ги чувствуваат во многу поголем степен оние кои подигнале кредити врзани за швајцарскиот франк, рече тој.
„Пред четири години каматната стапка за кредитите во евра беше околу 5-7 отсто, додека за кредитите во швајцарски франци околу 3 до 4 отсто, и беше можно да се избира меѓу двете опции. За многумина, особено оние кои купуваат недвижности, опцијата со швајцарскиот франк беше значително поповолна тогаш.“
Во меѓувреме, еврото заслабна поради кризата, додека франкот се зајакна. За кредит од 100.000 евра, или 160.000 швајцарски франци, кредитокорисникот сé уште има заем од 160.000 швајцарски франци (минус она што го вратил), но исто така и 120.000 или 130.000 евра во франци.
„Покрај тоа, цените на куќите досега паѓаат, така што неговиот стан сега вреди помалку отколку кога [лицето] го подигнало заемот“, рече Ерик.
Властимир Вуковиќ, постар соработник во Белградскиот институт за економски науки, го оспорува ставот на јавноста за должничката криза како евро криза, бидејќи тоа ја идентификува монетарната со фискалните сфери.
„Институционално, двете се стриктно одвоени... Кризата на еврозоната се однесува на фискалниот сектор, кој е оптоварен со ’големиот надворешен долг и буџетскиот дефицит. Проблемот со јавните долгови ескалираше за време на рецесијата, иако растот на БДП се забави во овие земји од раните 1990-ти“, рече Вуковиќ за SETimes. 
Сепак, експертите очекуваат дека кризата во еврозоната негативно ќе се одрази на способноста на поединците за обезбедување кредит, како и на владата, со оглед на тоа што истата ќе позајмува по повисока стапка.
„Ако каматата што владата ја нуди за своите ,хартии’ е огромна, тоа значи дека бизнисите и граѓаните ќе плаќаат повеќе. Кредитите ќе бидат поскапи, а исто така и производите. Кога стоката е поскапа се јавуваат недостатоци, што значи помалку кредити. Економијата потешко ќе може да обезбедува финансии, да ги финансира основиот и работниот капитал“, рече Вуковиќ.
Ерик додаде „ако нема финансирање, не може да се очекува економски раст, а кога нема раст, тогаш нема плати“. 
Мусабеговиќ го објасни потенцијалниот проблем со обезбедувањето кредити во Србија, но исто така и во регионот.
„Основачите на некои банки во Србија се земји кои не ги подмириле своите долгови и имаат проблеми во своите локални економии. Логично, нема да има толку многу средства од претпријатието-мајка на претпријатието-ќерка, така што ќе има помалку средства за заемите, односно издавањето кредити ќе се намали“, рече тој. 
