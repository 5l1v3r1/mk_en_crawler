03/04/2009
AНКАРА, Турција -- Tурските власти започнаа ископувања на нова локација во југоисточната провинција Дијарбакир, како дел од истрагата за наводните убиства на Курди од страна на турските безбедносни сили во 1990-тите, објавија медиумите во четвртокот (2-ри април). Инспекторите започнаа со ископувањата на место близу селото Карачали откако локалните селани сведочеа дека во областа има гробници на Курди убиени помеѓу 1994 и 1996 година. Слични ископувања се веќе во тек во близина на два други југоисточни градови, Силопи и Чизре.
Во другите вести, турската државна Телевизиска и радио корпорација (ТРТ) во четвртокот лансираше канали на ерменски и курдски јазик, во рамките на напорите на Анкара за нормализирање на нејзините односи со Ерменија и зголемување на правата на нејзиното големо курдско малцинство. Потегот претставува „гест на добра волја“ од страна на Анкара пред посетата на американскиот претседател Барак Обама на Турција следната недела, според извештаите на медиумите. Турција инсистира на тоа дека Обама, со цел да не ги попречува напорите за помирување на Турција и Ерменија, да ја блокира резолуцијата на американските пратеници за признавање на убиствата на 1,5 милиони Ерменци од страна на отоманските Турци во периодот 1915-1917 година како геноцид. (Новинска агенција Анадолу, Хуријет, Дуниа, НТВ, АП - 02/04/09)
