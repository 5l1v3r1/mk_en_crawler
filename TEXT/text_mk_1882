14/09/2004
(Ројтерс, АФП, ВОА, УНМИК - 13/09/04)
Со цел да осигури безбедна средина за парламентарните избори следниот месец во Косово, НАТО пред изборите ќе испрати засилување од 2.000 војници во провинцијата, објави во понеделникот (13-ти септември) командантот на КФОР, генерал-полковник Ив де Кермабон. 
Изборите на 23-ти октомври се одржуваат неколку месеци по најжестокото етничко насилство во провинцијата по крајот на конфликтот во периодот 1998-1999 година. Во немирите во средината на март загинаа 19 лица, а стотици други беа повредени. 
На заедничката прес-конференција со Де Кермабон во понеделникот во Приштина, шефот на УНМИК, Сорен Јесен-Петерсен изјави дека ситуацијата оттогаш е смирена. Тој ги наведе мерките кои УНМИК и КФОР ги презедоа во текот на изминатите шест месеци насочени кон зајакнување на безбедноста, вклучувајќи ја и тесната соработка во секојдневните активности, плановите за контрола на евентуални немири и подобрената заштита на ранливите групи и места. 
„Безбедноста претставува фактор на потврда за сé што се обидуваме да сториме тука“, рече Јесен-Петерсен. „Безбедноста за сите и секој, особено за малцинствата, е од суштинска важност за Косово да се претвори во едно мултиетничко општество какво што сите ние посакуваме и каде што секој има иднина.“ 
во рамките на КФОР веќе се преземени голем број мерки за зголемување на ефикасноста на силите, како и за нивна поголема флексибилност и мобилност, рече Де Кермабон, кој ја презеде должноста претходно овој месец. Тој, како и Јесен-Петерсен, истакнаа дека нема индикации за евентуални немири за време на изборите во октомври. 
Сепак, рече Де Кермабон, мировниците се подготвени за поддршка на процесот, обезбедувајќи сигурна и безбедна средина. Без да навлегува во детали, тој рече дека КФОР ќе биде засилен за уште 2.000 војници во рамките на специјалната операција наречена „Решителна обврска“. Војниците -- наводно од Франција, Германија и Италија -- се очекува да започнат да пристигнуваат подоцна овој месец. 
Двајцата официјални претставници ја истакнаа потребата локалните власти и народот во Косово активно да учествуваат во подобрувањето на безбедноста.
„Косово е ваша земја, тоа е вашиот живот, вие работите за своите деца и сте одговорни за нивната иднина“, рече Де Кермабон. 
Говорејќи за периодот по изборите, Јесен-Петерсен рече дека процесот на спроведување на стандардите ќе биде засилен, со цел да се пренесат повеќе ингеренции на локалните институции и на крајот да се реализираат разговорите за идниот статус на Косово.
Секој чекор од тој процес, рече тој, „претставува тест за политичката зрелост на властите и граѓаните во Косово. И тие мора да учествуваат и да ја покажат својата зрелост, додека одиме напред во тој процес“.
