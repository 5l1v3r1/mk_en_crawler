30/12/2011
Светла Димитрова за Southeast European Times -- 30.12.11
2011 година беше напната и тешка година за повеќето земји низ целиот свет, вклучително и за 13-те во Југоисточна Европа. Надежите за финансиска стабилност не се реализираа, бидејќи економската криза во развиените држави, особено оние во Европа, не само што не се намали, туку и се продлабочи. 
Годината ја обележа и избивањето на социјални и продемократски протести низ целиот свет -- од демонстрациите против мерките на штедење во Грција, Шпанија и другите европски земји, до Окупирајте го Вол стрит во Соединетите Американски Држави, и масовните антивладини протести во арапскиот свет, па дури и Русија. Во ноември списанието Тајм го прогласи „Демонстрантот“ за свое лице на годината. 
Светот го пречека својот 7-милијардити жител на 31-ви октомври. Дотогаш доживеа илјадници загинати во конфликтните зони, области погодени од природни катастрофи или народни востанија во Блискиот Исток и Северна Африка.
 Катастрофи од земјотреси 
Турција беше погодена од два силни земјотреси кон крајот на годината. Повеќе од 650 луѓе загинаа, а илјадници други останаа без дом во југоисточната провинција на земјата Ван, претежно населена со Курди, по земјотресот со јачина од 7,2 степени на 23-ти октомври и друг со јачина од 5,6 степени само неколку дена подоцна.
„Во Европа, во текот на изминатите десет години, природните катастрофи убија 100.000 луѓе и предизвикаа штета во висина од 150 милијарди евра“, напиша на својот блог на 20-ти декември комесарката на ЕУ за меѓународна соработка, хуманитарна помош и одговор на кризи, Кристалина Георгиева.
Сепак, истакна таа, „Оваа година земјотресот, цунамито и нуклеарниот инцидент што ја погоди Јапонија предизвикаа повеќе штета отколку која било друга природна катастрофа регистрирана досета“. 
Земјотресот од 11-ти март, со јачина од 9 степени, беше најсилен досега регистриран во земјата, и предизвика цунами високо 10 метри. Ова, заедно со редица силни последователни земјотреси, предизвика серија експлозии во нуклеарната централна во Фукушима Даичи. 
Бројот на загинатите од катастрофата се искачи на скоро 15.700 во средината на август, додека бројот на оние чиј број не беше познат изнесуваше околу 4.700. 
Инцидентот во Фукушима предизвика загриженост дека неговото влијание може да се покаже полошо одошто експлозијата во Чернобил во април 1986 година и да ги разгори повторно анти-нулеарните ставови во Европа. По бран масовни протести, Германија во мај објави дека ќе ги затвори сите свои реактори до 2022 година. 
Катастрофата во Јапонија, исто така, доведе до повици за напуштање на плановите за изградба на нови атомски централи во сеизмички активни региони во Бугарија и во Турција. Во април стотици Турци формираа човечки синџир во градот Мерсин, протестирајќи против одлуката на Анкара за изградба на првата атомска централа на земјата во Акују.
Додека Бугарија испраќа мешани сигнали во врска со иднината на нуклеарната централна Белене, Турција не навести дали е можно да ги напушти своите планови како за централната во Акују, така и за втората во Синоп.
 Aрапска пролет  
Во декември 2010 година, уличниот продавач Мохамед Бузаизи се запали себеси во провинциски град во Тунис, протестирајќи против лошиот третман на полицијата. Тоа повлече серија антивладини, продемократски улични протести, први во Тунис, потоа низ Блискиот Исток и Северна Африка. Бранот демонстрации во Тунис и Египет доведоа до напуштање на политиката на двајцата долгогодишни претседатели на двете земји, Зине Ел Абидине Бен Али и Хосни Мубарак, на почетокот од 2011 година. 
Продемократските демонстрации во соседна Либија на крајот ескалираа во тотална граѓанска војна, која заврши по фаќањето и убивањето на самопрогласениот водач на државата, Муамер Гадафи, во неговиот роден град Сирт, на 20-ти октомври. 
Додека во трите северноафрикански земји сé уште не беа смирени духовите, ситуацијата во Сирија продолжи да се влошува во 2011 година. На крајот од годината, немаше дури ни навестување дека претседателот Башар ал-Асад ќе го одржи ветувањето да ги прекине острите мерки на владините сили врз противниците на неговиот режим. 
Во јули и август, групи демонстранти против Гадафи ги нападнаа либиските амбасади во главните градови на неколку балкански земји, вклучително и Босна и Херцеговина (БиХ), Бугарија, Грција, Србија и Турција. 
Бугарскиот министер за надворешни работи, Николај Младенов, рече дека претпочита да ги нарекува востанијата на Блискиот Исток и во Северна Африка „Арапско будење“, наместо популарно користениот термин Арапска пролет. 
„Арапското будење ... е револуција за многу работи -- работни места, демократија, но првенствено е за човечкото достоинство“, рече тој за SETimes на 29-ти декември. „Исто како во земјите од Југоисточна Европа, кои излегоа од диктатурите во 1990-тите, денес луѓето на Блискиот Исток и во Северна Африка сакаат да изградат нови држави и општества.“ 
Настаните во изминатите две децении на Балканот, може да послужат како лекција за тоа што треба да се избегнува по долги години диктатура, истакна тој. 
Процесот на распаѓање на поранешна Југославија „предизвика многу етнички и верски тензии, кои вриеја половина век“, рече Младенов. „Арапскиот свет е мозаик на култури и традиции со динамични немуслимански заедници кои одамна се дел од неговото наследство. Важно е да се зачува и заштити оваа различност“.
Бугарија беше еден од позитивните примери од кои другите треба да учат, додаде тој, истакнувајќи дека „со динамичното турско и муслиманско малцинство, мојата држава се држеше понастрана од проблемите со кои се соочија нашите соседи во поранешна Југославија“. 
Тоа беше една од причините за тоа што неговото министество ја формираше Софиската платформа како „инструмент за доближување на активистите, политичарите и новинарите од Блискиот Исток и Северна Африка, со колегите од Централна и Источна Европа, заради проучување на искуството во транзицијата“, рече Младенов. 
„Се надеваме дека нашите арапски пријатели ќе избегнат барем некои од грешките што ги направивме и ќе ги продолжат нашите успеси.“ 
Турција беше активно вклучена во дипломатските напори за прекин на крвопролевањето во Либија и ги прекина своите контакти со Дамаск поради одбивањето на Асад да престане со користење на оружјето против демонстрантите.
