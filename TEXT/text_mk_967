27/11/2007
Словенечкиот премиер Јанез Јанша се состана со својот турски колега, Реџеп Тајип Ердоган, во средата (21-ви ноември) во Анкара. Јанша рече дека словенечката јавност силно ги поддржува аспирациите на Турција за влез во ЕУ. Тој вети дека неговата влада ќе се заложи за отворање нови поглавја во преговорите за пристап на Tурција кога Љубљана ќе го преземе ротирачкото претседателство во јануари. 
*** 
Српскиот министер за надворешни работи, Вук Јеремиќ, во четвртокот (22-ри ноември) во Москва се состана со својот руски колега, Сергеј Лавров. Лавров ја истакна цврстата поддршка на Русија за позицијата на Белград во врска со статусот на Косово. Јеремиќ рече дека неговата страна е подготвена да направи нова отстапка, но предупреди дека тоа сепак ќе биде во рамките на предлогот на Србија за широка автономија наместо независност.
*** 
Грчкиот министер за надворешни работи, Дора Бакојани, и нејзиниот <b>романски</b> колега, Адријан Чиориану, во четвртокот (22-ри ноември) предупредија за евентуалното унилатерално прогласување независност во Косово. Двајцата министри ја истакнаа заедничката позиција на нивните земји во врска со Косово. 
*** 
Претседателот на парламентот на кипарските Грци, Деметрис Христофиас Караманлис, одржа одделни состаноци со грчкиот претседател Каролос Папуљас и премиерот Костас Караманлис во понеделникот (19-ти ноември) во Грција. Кипарското прашање, кандидатурата на Турција за членство во ЕУ и ситуацијата на поделениот остров беа главните теми на разговорите. 
*** 
Aлбанскиот министер за надворешни работи, Лулзим Баша, во четвртокот (22-ри ноември) во Тирана се состана со својот црногорски колега, Милан Рочен. Тие разговараа околу можностите за проширување на политичката и економската соработка помеѓу земјите, како и за прашањето на статусот на Косово. Рочен, исто така, се состана со премиерот Сали Бериша, кој го пофали напредокот на Црна Гора во нејзината интеграција во ЕУ и економскиот развој. 
*** 
Maкедонскиот претседател Бранко Црвенковски во четвртокот (22-ри ноември) во Белград се состана со својот српски колега Борис Тадиќ. Разговорите се фокусираа на билатералните односи, безбедноста во регионот и преговорите за идниот статус на Косово.
(Разни извори 20/11/07-27/11/07) 
