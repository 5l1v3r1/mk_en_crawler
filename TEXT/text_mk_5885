15/11/2010
Од Мухамет Брајшори за Southeast European Times во Приштина -- 15/11/10 
Луѓето во Косово разговараа за извештајот на Европската комисија неколку недели пред неговото официјално објавување на 9-ти ноември. Протечена верзија успеа да стигне до локалните медиуми, и владата веќе објави пред неколку месеци дека извештајот ќе биде позитивен. 
Всушност, ЕК имаше како добри, така и лоши вести. Истата заклучи дека Косово постигна значителен напредок во усвојувањето на антикорупциската легислатива, но спроведувањото остануваат многу слабо. На економски план, ЕК вели дека светската финансиска криза има релативно мало влијание врз Косово. Но, тоа е мала утеха во земја со стапка на невработеност од 45 отсто.
Девизните дознаки од странство, важен финансиски извор за многу семејства, претрпеа штета од светската криза. Во слабниот образовен систем сé уште дипломираат повеќе од 30.000 млади луѓе годишно без вештини за успех. Судскиот систем останува нестабилен.
Во врска со претходниот извештај на Фридом хаус, ЕК, исто така, вели дека мора да се стори повеќе за гарантирање на слободата на медиумите.
„Ако го читаме извештајот ќе видиме дека текстот е попозитивен отколку минатата година и напредокот на Косово се одразува и таму“, вели министерот за европска интеграција, Бесим Беќај. „Извештајот јасно заклучува дека Косово покажа силен напредок во децентрализацијата и соработката со ЕУЛЕКС.“
Шпенд Ахмети, од неодамна формираната партија Нов дух (ФЕР), има дијаметрално спротивен став. „Извештајот покажува дека во Косово не гледаме напредок. Истиот покажува дека владата не ги реши предизвиците што беа опфатени во Извештајот за напредокот 2009.“
Ако извештајот вклучува понадежен тон, тоа е бидејќи ЕК не сакала истиот да биде искористен како оружје во политичка кампања, тврди Мухамет Мустафа, од Сојузот на Ново Косово (АКР).
„Ние немаме одржлив напредок“, рече Мустафа. „Две поглавја се основни во овој извештај, кои беа, исто така, споменати и минатата година, а тоа се економијата и корупцијата, за кои извештајот е многу критичен.“
„Точно е дека гледаме урамнотежен тон, но тие се обиделе да не дозволат извештајот да биде злоупотребен за време на изборите“, додаде тој. 
Корупцијата го убива Косово, вели Наим Рустеми од Сојузот за иднината на Косово (ААК), истакнувајќи дека прашањето е „споменато 46 пати“ од ЕК. 
Оценката на Брисел е последна во редицата извештаи -- од Фридом Хаус, Светската банка, Трансперенси интернешнал -- кои укажуваат на сериозни проблеми во најновата држава во Европа. 
„Извештајот ја покажува реалната ситуација во Косово“, рече Берат Маќастена, од Косовскиот институт на светската политика, за SETimes. „Владата би сакала попозитивен извештај, но тој не треба да послужи како инструмент за политичката борба. Наместо тоа, извештајот треба да се искористи за решавање на предизвиците и за да се работи на подобрување на оние области кои се критикуваат.“
„Мораме да бидеме реалистични во решавањето на предизвиците“, рече Маќастена, додавајќи дека борбата против организираниот криминал е попречена од недостатокот на контрола над северно Косово. Економијата, рече тој, мора да се подобри преку инвестициите.
„Бизнис заедницата, како и владата, треба да работат на подобрување на легислативата“, заклучува тој. 
