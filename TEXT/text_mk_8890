29/10/2012
Мухамет Брајшори за Southeast European Times во Приштина -- 29.10.12
Набљудувачите и експертите ја повикуваат медиумската регулаторна агенција во Косово поцврсто да ги следи стандардите и практиките на емитување програма.
Формирана во 2005 година, косовската Независна комисија за медиуми (НКМ) вклучува 31 член на персоналот и седум членови на одборот кои го регулираат спектарот на фрекфенциите и спроведувањето на регулативите за радиодифузија. Критичарите велат дека НКМ е политизирана и дека не ги спроведува регулативите.
Миљазим Красниќи, декан на Факултетот за новинарство на Приштинскиот универзитет, изјави за SETimesдека Независната комисија за медиуми беше активна во Косово за време на периодот на УНМИК, но беше под политички притисок, што и понатаму останува проблем.
„Од косоваризацијата на НКМ има заслабнување на улогата на оваа институција, бидејќи некомпетентни луѓе се избираат за членови на одборот“, рече Красниќи. „Тоа се луѓе кои не се таму да ја зајакнат НКМ и да ја зајакнат законитоста, туку едноставно да спроведат некои парцијални интереси.“
„НКМ во последниве години го минимизираше своето функционирање и своето влијание. Факт е дека Косово има анархија во локалниот радиотелевизискиот сервис, кој го уништува рекламниот пазар ... и НКМ не е во состојба да воведе ред во оваа област.“
Според извештајот на комисијата за 2011 година, 19 локални и регионални радиотелевизиски канали ги прекршиле регулативите што забрануваат телешопинг реклами во одредени часови во текот на денот. Сите 19 продолжија со вакви емитувања и покрај предупредувањата на НКМ. Правниот оддел на агенцијата комплетираше 18 случаи на кршење на регулативите минатата година, претежно во рекламирањето. 
Вкупно 23 случаи се однесуваат на регулативите кои вклучуваат заштита на малолетните лица од штетна содржина. Радиотелевизиските канали не ги почитуваа писмените известувања на НКМ во пет од тие случаи. Исто така, има 86 случаи на неплаќање такси за лиценца, а 23 од нив се проследени до Економскиот суд во Приштина.
Красниќи рече дека НКМ е фокусирана само на јавните радиотелевизиски канали, што овозможува хаос во радиотелевизискиот пазар во Косово.
„Треба да има напори за дисциплинирање на локалната и регионалната телевизија, бидејќи тие го дегенерираат пазарот, го расипуваат вкусот на публиката и абнормално влегуваат во трка со националните радиотелевизиски канали“, рече Красниќи. 
Постоењето на радиодифузен регулатор е од суштинска важност, не само за доделување фрекфенции, туку и за регулирање на програмската содржина. Мисијата на ОБСЕ во Косово вели дека без такво тело пазарот на електронските медиуми би бил во безредие.
„Одложувањата на назначувањето членови на НКМ влијаеше не само на работата на канцеларијата, туку и на целиот медиумски пазар во Косово“, рече заSETimesНикола Гаон, портпарол на мисијата на ОБСЕ во Косово. „Многу нерешени случаи беа насобрани во канцеларијата на НКМ и се чека на изготвување стратегија за воведување дигитални терестријални телевизиски стандарди во Косово.“ 
Портпаролот на НКМ, Фикрет Цоцај, рече дека комисијата „работи интензивно“ на финализирање на својата дигитална транзициска стратегија. Таа рече дека обвинувањата оти НКМ е предмет на политички манипулации се неосновани.
„Персоналот на НКМ не добива инструкции од ниту едно лице или орган, вклучително и од владините органи“, рече Цоцај. „Независноста на НКМ се почитува секогаш и ниту едно лице, ниту орган нема да може да влијае на членовите на НКМ во остварувањето на нивните должности.“
