17/12/2007
БЕЛГРАД, Србија -- Српскиот претседател Борис Тадиќ во неделата (16-ти декември) рече дека очекува Русија и Кина, а можеби и некои други членки на Советот за безбедност на ОН, да извршат притисок за продолжување на разговорите за идниот статус на Косово. Советот треба да дискутира за неодамна завршените преговори на седницата в среда. ЕУ и САД рекоа дека понатамошните разговори би биле бесцелни, со оглед на тоа што ниту една страна не ја промени својата позиција во текот на претходните две години од преговорите.
„Сé додека јас сум претседател на оваа земја, никогаш нема да ја прифатам независноста на Косово бидејќи сум убеден дека таквото решение ќе го стави под знак прашалник развојот и иднината на Балканот“, рече Тадиќ за време на годишната конференција на српските амбасадори во странство. Во своето обраќање на истиот форум, министерот за надворешни работи, Вук Јеремиќ, рече дека земјите-членки на ЕУ се далеку од обединети по однос на Косово. „Оваа тешка дипломатска битка во рамките на ЕУ ќе продолжи и во следните недели и месеци, бидејќи Унијата сé уште нема јасно дефинирана позиција“, рече тој.
Исто така во неделата, италијанскиот амбасадор во ОН, Марчело Спатафора, рече дека членките на Советот за безбедност одлучиле да му дозволат на косовскиот претседател Фатмир Сејдиу да се обрати за време на дебатата в среда. Сејдиу официјално ќе говори на состанокот зад затворени врати. Србија се спротивстави на идејата. (Блиц, Данас - 17/12/07; ДПА, Бета, Танјуг, Б92, РТК, Телеграфи, РФЕ, Балканвеб - 16/12/07)
