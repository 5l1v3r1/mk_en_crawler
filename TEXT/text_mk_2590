14/11/2005
Од Ерлис Селимај за Southeast European Times во Тирана -- 14/11/05
Европската комисија (ЕК) го отвори патот за Албанија да ја потпише Спогодбата за стабилизација и асоцијација (ССА) со ЕУ до следната пролет, макар што не даде конкретен датум. Во својот годишен извештај, кој беше објавен во средата (9-ти ноември), ЕК заклучува дека земјата постигнала напредок. 
„Во суштина политичката ситуацијата во земјата е подобрена и демократските институции, судскиот систем и јавната администрација се зајакнати“, се вели во извештајот на извршното тело на ЕУ. 
„ЕК ќе им предолжи на своите 25 земји-членки потпишување на ССА со Албанија напролет, процес по кој ќе следи ратификување на истата од страна на земјите-членки на ЕУ. Овој процес би можел да трае до 2009 година“, изјави за новинарите Роберт Нелсон, претставник на делегацијата на ЕК во Тирана. 
Сепак, од Албанија сé уште ќе се бара да покаже позитивни, конкретни резултати во борбата против корупцијата, како и во зајакнувањето на напорите за слободно движење на капиталот, земјоделските реформи, подобрувањето на визниот режим, борбата против организираниот криминал, гарантирањето на слободата на медиумите, зајакнувањето на ефикасноста на судскиот систем и осигурувањето на имотните права. 
„Во текот на овој период ние ќе разговараме за модалитетите на целосниот текст на договорот помеѓу Брисел и Тирана, за кој се потребни еден или два круга преговори. Потпишувањето на договорот претставува почеток на новиот долг пат“, рече Карло Натале, друг претставник на делегацијата на ЕК. 
Пред дводневната посета на Тирана, комесарот за проширување на ЕУ, Оли Рен, јасно стави до знаење дека ССА претставува почетен чекор кон членството во блокот на крајот. „Критериумите за нејзиното потпишување се различни од оние за членството“, истакна тој. 
Администрацијата на премиерот Сали Бериша вели дека ги прифатила препораките на ЕУ и вети дека нивното спроведување ќе го направи најголем приоритет. 
„Нашите институции добија наредба веднаш да ги проучат деталите на извештајот и да ги направат своите проценки за справување со новите задачи“, рече заменик-премиерот Илир Русмајли. 
ЕУ во јуни 2001 година одлучи да ги спроведе преговорите за ССА со Албанија и во октомври 2002 година беше усвоен преговарачкиот мандат. Разговорите официјално беа отворени на 31-ви јануари 2003 година. 
