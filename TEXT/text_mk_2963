18/09/2006
Од Берта Фониќи за Southeast European Times во Приштина – 18/09/06
Делегациите од Белград и Приштина во петокот (15-ти септември) во Виена го одржаа десеттиот круг разговори. Повторно во фокусот беше децентрализацијата и повторно двете страни не можеа да ги надминат големите разлики околу овие прашања. Заменик-претставникот на ОН, Алберт Рохан, кој претседава со разговорите, вели дека шансите за понатамошен напредок се „сé помали“. 
„Немаше вистински напредок, ниту некое големо придвижување од двете страни“, рече Рохан. „Дел од отстапките што беа направени во разговорите со експертите од страна на српската делегација сега се условени со прифаќањето на другите барања“, додаде тој. 
Главен камен на сопнување се општинските граници, бројот на новите српски општини во Косово и иднината на поделениот град Митровица. 
Двете страни одбија да отстапат од своите ставови за Митровица, според Рохан. Косовските Албанци се за еден град со две општини, со задолжителен заеднички одбор, задолжен за локалните служби.
Но, српската страна сака да ја спои северна Митровица со Звечан и вели дека каков било заеднички одбор ќе биде само волунтерска институција.
Двете страни најдоа одредена заедничка основа во врска со воспоставувањето или проширувањето на општините со српско мнозинство, рече Рохан. „Има договор за фактот дека треба да се формираат општини во Грачаница, Ранилуг, Партеш и Клокот; се разговара за проширувањето на Ново Брдо. Како што кажав, прашање е само колкави треба да бидат овие општини.“
Сепак, истакна тој, сé уште има несогласувања во врска со предложената нова општина во Обилиќ. Исто така, српската страна продолжува да врши притисок за формирање одредени општини на местата каде што населението е под договорениот праг од 5.000.
Српската страна сака да бидат направени исклучоци за важните верски места, и за т.н. „општини за враќање“, каде што има шанси бегалците да се вратат ако знаат дека таму е формирана општина со српско мнозинство, рече Рохан. 
„Се приближуваме до моментот кога само со разговори нема да ја постигнеме целта. Може да разговараме уште десет години и ништо нема да се смени“, заклучи претставникот. 
Западните дипломати укажаа дека, во случај српските преговарачи и преговарачите на косовските Албанци да не успеат да постигнат компромис, Советот за безбедност на ОН, најверојатно, ќе се вмеша пред крајот на 2006 година и ќе наметне решение. Според бројните извештаи во медиумите, тоа решение би било еден вид независност на Косово под долготраен надѕор од ЕУ и од НАТО.
Претставникот на ОН, Марти Ахтисари, во саботата замина за Њујорк да го информира Советот и министрите за надворешни работи од Контакт-групата од шест нации околу ситуацијата. 
Во меѓувреме, се зголемуваат знаците на тензија, при што во текот на изминатите неколку дена во покраината се случија два бомбашки инциденти. Рано во петокот бомба експлодираше под автомобилот на косовскиот министер за внатрешни работи, Фатмир Реџепи, предизвикувајќи материјална штета, но жртви немаше. Четири возила, меѓу кои и едно на косовското Министерство за локална самоуправа, беа уништени во друга експлозија следниот ден. 
Во саботата во Белград српскиот премиер Воислав Коштуница говореше на воената парада, ветувајќи дека ќе го спречи отцепувањето на покраината. 
„Србија ќе го брани Косово со сите демократски и правни средства“, рече премиерот
Дописникот на Southeast European Times Светла Димитрова даде свој придонес во овој натпис.
