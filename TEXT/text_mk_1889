13/10/2004
(АП, ФТ, ВОА, РФЕ/РЛ - 12/10/04; Радио Б92, Транзишнс онлајн - 11/10/04)
На помалку од две недели пред клучните парламентарни избори во Косово, во вторникот (12-ти октомври) започна кампања за охрабрување на учеството на гласачите на изборите. Изборите на 23-ти октомври, четврти од 1999 година досега, се сметаат за важен тест за напорите на меѓународната заедница за градење на мултиетничка демократија во покраината. 
Група меѓународни и невладини организации започна кампања „Излези и гласај“, поради индикациите за слабиот интерес на граѓаните за претстојните избори и повиците на косовските Срби за бојкот на изборите. 
Цитирајќи еден од организаторите, Крешник Бериша, АП објави дека 2.800 доброволци учествуваат во оваа иницијатива, која вклучува телевизиски спотови, постери, летоци, маици и одење „од врата до врата“. 
Едно истражување, спроведено од страна на Косовскиот институт за етнички односи покажува дека околу 25 отсто од регистрираните гласачи во покраината, претежно Албанци, можеби нема да излезат на гласање поради економските проблеми и разочараноста од политичките партии. 
Наведувајќи ги како причина стравувањата за безбедноста, косовските Срби се заканија дека ќе ги бојкотираат изборите. Таквиот потег, како што објави во вторникот британскиот дневен весник Фајненшал тајмс (ФТ), би можел да го поткопа кредибилитетот на мултиетничката демократија во Косово неколку месеци пред очекуваната одлука на меѓународната заедница за тоа дали да започнат разговори за одредувањето на конечниот статус на покраината. 
Албанското етничко мнозинство врши притисок за независност, додека косовските Срби сакаат покраината да остане дел од Србија и Црна Гора. 
Голем број локални водачи сакаат петте години меѓународни напори да се сметаат за успешни. Како одговор на заканите за бојкот, некои водечки политичари се обидоа да ја минимизираат загриженоста на косовските Срби за безбедноста. 
Косовскиот претседател Ибрахим Ругова, во меѓувреме, ги обвини властите во Белград кои го охрабруваат бојкотот за користење на „агресивна, застрашувачка реторика“. Тој, исто така, изјави дека зголемувањето на тензиите е резултат на очекуваното приближување на преговорите за статусот. Српските водачи се поделени во однос на прашањето на бојкотот. Српскиот претседател Борис Тадиќ неодамна ги повика косовските Срби да земат учество на изборите, додавајќи дека меѓународната заедница мора да стори повеќе за „обезбедување на нормален живот“ за заедницата. 
„Но, дали бојкотот ќе ги спаси животите на нашите луѓе во Косово, дали тој ќе го подобри нивниот секојдневен живот, ќе го охрабри враќањето на раселените и ќе ги обнови уништените куќи и цркви?“, запраша Тадиќ. 
Неколку дена по телевизиското обраќање на претседателот, Српската листа за Косово достави листа на кандидати за изборите на 23-ти октомври до Централната изборна комисија. Шефот на УНМИК, Сорен Јесен-Петерсен, наводно, ја одобри листата. 
