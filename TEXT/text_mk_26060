16/02/2010
БРИСЕЛ, Белгија -- Европската комисија (ЕК) бара конкретни резултати од напорите за решавање на политичкиот ќор-сокак во Албанија, според портпаролката на комесарот за проширување на ЕУ, Стефан Фуеле. Ангела Филоте го изјави ова во понеделникот (15-ти февруари). Албанските опозициски партии го бојкотираат парламентот од септември поради наводниот фалсификат на општите избори во јуни 2009 година. Фуеле рече дека кризата й штети на апликацијата на Албанија за кандидатски статус во ЕУ. 
Во Тирана, вицепремиерот Илир Мета во понеделникот рече дека преговорите меѓу владата и опозицијата со цел ставање крај на тековниот политички ќор-сокак, не треба да вклучуваат ултиматум. Мета го изјави ова еден ден откако водачот на опозициската Социјалистичка партија (СП) Еди Рама и премиерот Сали Бериша се состанаа на разговори околу начините за прекин на бојкотот на СП на парламентот. Мета тврди дека евентуалната истрага за изборите во 2009 година би била спротивна на уставот на државата. (Топ ченал, Лајмифундит, Телеграфи НОА, Ора њус - 16/02/10)
