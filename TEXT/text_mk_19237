31/03/2008
САРАЕВО, Босна и Херцеговина (БиХ) -- Премиерот Никола Шпириќ во неделата (30-ти март) се закани дека ќе поднесе оставка ако пакетот полициски реформи не ја добие потребната поддршка во парламентот по вторпат. „Ако законите пропаднат, политичките партии ќе знаат зошто и тогаш ќе мора да бараат некој актер за да го стават на чело на Советот на министри бидејќи јас повеќе нема да бидам заинтересиран за вршење на оваа функција“, се цитира изјавата на Шпириќ за весникот Независне новине. Тој го изедначи отфрлањето на нацрт-законите за полициските реформи со гласањето за недоверба на владата. Шпириќ истакна дека неговата Партија на независни социјалдемократи сака да продолжи со интеграцијата во ЕУ, бидејќи верува дека нема алтернатива за БиХ.
На состанокот изминатиот викенд во Словенија, министрите за надворешни работи на ЕУ рекоа дека се подготвени да го потпишат Договорот за стабилизација и асоцијација со БиХ на 28-ми април, под услов пакетот полициски реформи да биде одобрен навреме. Парламентот ќе гласа за нацрт-законите в среда. (Независне новине, РТРС, Фокус - 31/03/08)
