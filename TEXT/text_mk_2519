22/09/2005
Од Антонела Архин за Southeast European Times – 22/09/05
Од почетокот на оваа година Црна Гора регистрираше 212,7 милиони евра во вид на странски директни инвестиции (СДИ) - 182 милиони евра повеќе од истиот период минатата година. Бруто вредноста на СДИ достигна 215,5 милиони евра. Никола Фабрис, главниот економист на Централната банка на Црна Гора, издаде соопштение во кое се вели дека СДИ во периодот од јануари до јуни 2005 година ги надминале оние од минатата година за скоро седумпати. 
Според прелиминарните податоци Фабрис рече дека портфолио инвестициите во Црна Гора достигнуваат 10,7 милиони евра - што е за 14 пати повеќе од сумата регистирана минатата година. 
Претпријатијата од Унгарија и Велика Британија се најголемите странски инвеститори во Црна Гора, со вкупно 169 милиони евра оваа година. Осум отсто од инвестициите се поврзани со услугите - вклучувајќи ја и приватизацијата на „Телеком Црне Горе“, која достигна висина од 114 милиони евра - по што следеа финасиските институции и пазарот на недвижности. Производствениот сектор учествува со 1,6 отсто во целата сума. 
Израел, Русија, Словенија, Србија и Велика Британија инвестираа во производствената индустрија - каде што најголема сума, 2,3 милиони евра, доаѓа од Јапонија. Во пазарот на недвижности инвестициите достигнаа 12 милиони евра, а финансиските институции остварија повеќе од 24,5 милиони евра. 
Фабрис рече дека во првата половина од 2005 година во земјата имало нови заеми во висина од 64 милиони евра - при што постојните заеми од 19 милиони евра биле исплатени во текот на истиот период. Тој рече дека дури и покрај тоа што поголемиот дел од заемите може да се потврдуваат преку инвестициите, тоа би било неодржливо на подолгорочен план. Фабис додаде дека капиталот на банките се зголемил за 23,3 милиони евра во текот на овој период и дека меѓународните сметковни резерви се зголемиле за 95 милиони евра. 
Во годишниот извештај на Светската банка - објавен минатата недела - Србија и Црна Гора е рангирана во поглед на реформите помеѓу 12-те земји земји во транзиција. Извештајот се очекува да го подобри угледот на сојузната заедница и евентуално да ги унапреди изгледите за членство во ЕУ. Се очекува разговорите за Договорот за стабилизација и асоцијација да бидат отворени следниот месец. Аналитичарите велат дека извештајот би можел, исто така, да помогне во создавањето на инвестициски бум во Србија и во Црна Гора - со прилив на СДИ кој ќе се зголеми за околу половина милијарда евра - на 22,5 милијарди евра следната година. 
