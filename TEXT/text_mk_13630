23/10/2005
ТИРАНА, Албанија -- На крајот од својата четиридневна посета на Тирана во петокот (21-ви октомври) шефот на мисијата на ММФ Истван Шекели ја повика новата албанска влада да се бори против корупцијата и да го зајакне управувањето. Тој рече дека Фондот е задоволен од напорите на Албанија за одржување на ниската инфлација и стабилната стапка на раст, но сака да види интензивирани напори за надградба на фискалните институции, зголемување на стапката на наплата на даноци и подобрување на бизнис климата.
За време на посетата на албанскиот главен град мисијата го имаше својот прв состанок со владата предводена од Демократската партија на премиерот Сали Бериша. Разговорите се фокусираа на резултатите што беа постигнати во Албанија во рамките на тригодишната Програма за намалување на сиромаштијата и олеснување на економскиот раст, која чини 42,7 милиони американски долари, а треба да заврши во ноември, како и на подготовките за новиот договор. (AП - 21/10/05)
