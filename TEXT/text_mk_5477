11/10/2010
Од Наташа Радиќ за Southeast European Times во Загреб -- 11/10/10
И покрај добрите приходи од туристичката сезона 2010 година, Хрватска сé уште се соочува со буџетски дефицит од 2 милијарди евра, што доведува до шпекулации во врска со интервенцијата на ММФ.
„ММФ не иницираше никакви разговори со Хрватска, но ако дојдат повици од Загреб, ММФ ќе влезе во разговори“, рече портпаролот за Фондот, Симонета Нардин, за хрватскиот неделник Глобус. 
ММФ сé уште води строга политика која влијае на социјалната политика на земјата. Истиот обично препорачува замрзнување на платите и пензиите, кратење на јавните трошоци и подобрување на финансиската дисциплина. 
Сепак, во однос на глобалната рецесија, истиот се обидува да ги подобри условите за финансиска помош и се претвора во привлечен бизнис партнер во борбата на владите со економските проблеми.
Премиерката Јадранка Косор досега ја отфрлаше секоја идеја за вклучување на ММФ. Таа вели дека ваквите разговори се поттикнати од престојните парламентарни избори.
„Хрватска ќе се справи сама со кризата. [...] Нема потреба за ММФ, и владата не ја разгледала таа можност“, рече таа.
Косор го поддржува министерот за финансии, Иван Шукер, кој остро се спротивставува на вклучувањето на ММФ во хрватската економија. Опозицијата и претседателот Иво Јосиповиќ не се согласуваат, велејќи дека Фондот можеби е последното решение. 
„ММФ не е Баба Рога“, рече Јосиповиќ. 
Некои економисти тврдат дека ако Хрватска не може да го реши буџетскиот дефицит, подобро ќе биде да побара помош отколку да ризикува зголемен дефицит и продлабочена криза. 
Професорот од Загрепскиот универзитет Лука Бркиќ ја спореди ситуацијата со средбата на Одисеј со сирените; за да одолее на искушението, Одисеј морал да се врзе себеси.
„Ако сакаме да ја надминеме кризата, мораме да се врземе себеси [за ММФ] и да избегнеме ирационални одлучи“, рече Бркиќ за SETimes. Ако земјата не може да го стави под контрола трошењето, „тогаш секогаш постои шанса да се повика некој кој ќе го стори тоа за вас, а тоа е ММФ“. 
Бркиќ се сомнева дека владата ќе може да ја надмине кризата самостојно, без вклучување на ММФ. „Сепак, нема потреба за контроверзност околу ова, и јас се согласувам дека ММФ не е Баба Рога“, рече Бркиќ.
ММФ издаде извештај за состојбата на хрватската економија минатиот јуни. Извршниот директор на Фондот за Европа, Аге Бакер, објасни дека светската економска криза значително влијаела на земјата.
„Со намален капитален прилив, намалена надворешна побарувачка и строги кредитни услови дома, реалниот БДП падна за 5,8 отсто во 2009 година, а невработеноста се зголеми на 17 отсто. Економијата остана среде големата криза во првата половина од 2010 година, а позитивен раст се очекува постепено во втората половина од годината, со прогноза за нулта раст во 2010 година“, рече Бакер.
