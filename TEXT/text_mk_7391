03/05/2012
Бојана Миловановиќ за Southeast European Times во Белград -- 03.05.12
Србија се наоѓа во предизборна треска, додека гласачите се подготвуваат да излезат на гласање в недела (6-ти мај). Сепак, атмосферата на возбуда е испреплетена со чувството на неизвесност.
Единственото нешто во што сите се сигурни е дека најголемата битка ќе се бие меѓу коалицијата околу Српската напредна партија и коалицијата предводена од Демократската партија (ДС).
Проценките покажуваат дека прогресивците и демократите заедно ќе освојат меѓу 50 и 60 отсто од гласовите. Се чини дека разликата меѓу двете партии ќе биде само неколку процентни поени, а последните анкети й даваат на Напредната партија мала предност.
Аналитичарите и анкетарите велат дека вториот круг од претседателските избори, најверојатно, ќе се одржи меѓу водачот на прогресивците, Томислав Николиќ, и поранешниот српски претседател и водач на ДС, Борис Тадиќ.
Коалицијата што се собра околу реформираната Социјалистичка партија на Србија -- претходно предводена од Слободан Милошевиќ -- исто така има шанси за борба, според анкетите. Партијата, моментно предводена од министерот за внатрешни работи, Ивица Дачиќ, се очекува да освои околу 12 отсто од гласовите и да биде клучен играч во формирањето на новата влада. 
Дачиќ ќе треба да одлучи дали ќе ја продолжи соработката со членот на актуелната владејачка коалиција, ДС, или ќе формира нова коалиција со прогресивците. Поради таа позиција, Дачиќ сé повеќе се споменува како кандидат за премиер.
„Никој не е доволно храбар да понуди попрецизни прогнози за конечниот исход од овие избори, неизвесноста е поголема од кога и да е. Прогресивците и демократите се издвојуваат -- и има показатели дека овие партии би можеле да поделат половина од електоратот“, рече за SETimes Марко Благојевиќ, извршен директор на Центарот за слободни избори и демократија.
Благојевиќ вели дека никој не може да каже која од вкупно 18 кандидатски листи ќе го исполни условот од 5 отсто и ќе влезе во парламентот. Сигурно е дека, настрана од прогресивците и демократите, социјалистите на Дачиќ, исто така, ќе добијат места.
„Српската радикална партија и Демократската партија на Србија имаат добри шанси да влезат во парламентот, како и Обединетите региони на Србија. Анкетите, исто така, покажуваат пораст на популарноста на новата политичка партија Двери, но никој не може со сигурност да каже дали ќе го премине изборниот праг.“
Благојевиќ рече дека кој и да заврши на чело на идната влада, продолжувањето на европската интеграција е сигурно. 
„Европската интеграција е одредена, а дали ќе се движиме со побрзо или побавно темпо, останува да се види“, рече Благојевиќ.
Десет кандидати ќе учествуваат на претседателските избори, вклучително и Дачиќ.
Иако анкетите на јавното мислење покажуваат голем број неопределени граѓани, околу 60 отсто од нив, сепак, ќе излезат на гласање.
Пензионерката Станка Билиќ (72) е една од оние кои се разочарани од сите политичари, како оние на власт, така и оние во опозиција. 
„Немам за кого да гласам. Сите нé изневерија и никој не работи за народот, туку само за себе. Сепак, ќе излезам на гласање, и со оглед на тоа што се работи за иднината на земјата, ќе ја прашам мојата 21-годишна внука за кого да гласам, нека биде тоа нејзина одлука“, рече таа за SETimes. 
Мирослав Прокопијевиќ, професор по економија од Белград и советник во Институтот за европски студии, изјави за SETimes дека нема да гласа. 
„Нема ниту една партија која сериозно сака да воведе владеење на правото и пазарна економија, така што немам за кого да гласам. Кој и да дојде на власт ќе се соочи со уште потешка економска ситуација и уште поголема загуба на работни места“, рече Прокопијевиќ за SETimes. 
Тој истакна дека економската состојба не е толку добра ниту во ЕУ, и заради тоа предизборните говорења за продолжување на европската интеграција не се гарант за подобар животен стандард.
„По овие избори, ќе остане само куп празни, неисполнети ветувања на партиските кандидати“, рече Прокопијевиќ. 
