02/04/2010
(Сајпрус мејл, Заман - 02/04/10; КНА, Сајпрус мејл, Фамагуста газете, Хуријет, Ворлд булетин - 01/04/10; AФП, ВОА, Кипарско министерство за надворешни работи, TheParliament.com, Кабинет на британскиот премиер, Заман, Фамагуста газете, КНА - 31/03/10; AП, ДПА, КНА, УНФИКИП, прес-центар на ОН - 30/03/10)
Голем број високи меѓународни и национални официјални претставници го поздравија во вторникот (30-ти март) соопштението на водачите на етнички поделениот Кипар дека постигнале „значаен напредок“ во повторното обединување на овој медитерански остров. 
Преговорите со кои посредуваат ОН за сеопфатно решение, со кое ќе биде ставен крај на повеќе од 35-годишната поделеност на Кипар, започнаа во 2008 година, помалку од седум месеци откако Деметрис Христофиас победи на претседателските избори во грчкиот, јужен дел. Христофиас и водачот на кипарските Турци, Мехмет Али Талат, оттогаш се состанаа преку 70 пати, во обид да најдат взаемно прифатливо решение. 
„По многу состаноци кои се одржаа до денес ... охрабрени сме од значајниот напредок што го постигнавме досега“, рекоа Христофиас и Талат во заедничкото соопштение од вторникот. „Убедени сме дека со истрајност ќе постигнеме сеопфатно решение.“
Тој го изјави ова по нивниот последен состанок пред закажаните претседателски избори на кипарските Турци на 18-ти април. Турскиот министер за надворешни работи, Ахмет Давутоглу, рече дека разговорите треба да продолжат по изборите. 
Ако Талат ја изгуби трката од премиерот на кипарските Турци, Дервиш Ероглу, како што и нашироко се очекува, повторното обединување ќе биде ставено во неизвесност. Набљудувачите истакнуваат дека тој се противи на решение кое би го направило островот бизонална федерација на две заедници, врз основа на сегашните преговори. Ероглу рече дека го поддржува дводржавното решение. 
Генералниот секретар на ОН, Бан Ки-мун, ги пофали Христофиас и Талат за нивната „посилна од кога и да е посветеност на изнаоѓање решение“. Бан рече дека водачите презеле „огромни политички ризици за да го придвижат процесот напред“ и ги охрабри да продолжат со заложбите за договор. 
Слични пофалби и охрабрувања во одделни изјави искажаа и највисоки официјални претставници на ЕУ, меѓу кои и шефот на Европскиот парламент, Јержи Бузек, и претседателот на Европската комисија, Жозе Мануел Баросо.
„Овие постигнувања јасно покажуваат дека решението е на дофат и дека има шанса да се финализираат разговорите во текот на следните неколку месеци“, рече Баросо, истакнувајќи дека ЕК е подготвена да ја обезбеди сета потребна помош.
Кипар е поделен по етнички линии од 1974 година, кога турските сили го окупираа северниот дел од островот, по краткотрајниот државен удар поддржан од Атина за негово обединување со Грција. Повеќе од 30.000 турски војници остануваат во т.н. Турска Република Северен Кипар, која е признаена само од Анкара. 
