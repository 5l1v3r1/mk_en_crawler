06/02/2007
Од Ерлис Селимај за Southeast European Times во Тирана – 06/02/07 
Aлбанија и новата членка на ЕУ, Бугарија, минатата недела побараа од Европската комисија (ЕК) да го разгледа евентуалното повторно отворање на двата затворени оддели од бугарската нуклеарна централа. 
На почетокот од јануари Бугарија затвори два реактори од нуклеарната централна Козлодуј, која се наоѓа во северозападниот дел од земјата, поради загриженоста на ЕУ за безбедноста на одделите. Сепак, затворањето не значеше само жртвување на профитабилниот извоз на енергија, туку и го зголеми недостатокот на енергија во целиот регион. 
Албанскиот премиер Сали Бериша и неговиот бугарски колега во посета на земјата, Сергеј Станишев, упатија барање на нивниот состанок во Тирана на 29-ти јануари. Тие рекоа дека реактивирањето на одделите ќе биде од помош за Албанија, која се соочува со прекини на електричната енергија од 5 до 14 часа на ден. 
Албанија зависи во голема мера од хидроенергијата и увезената струја. Оваа година, недостатокот на дожд и намалениот увоз на електрична енергија од нејзините балкански соседи ја втурна земјата во темнина. 
„Ако резултат на брзиот економски развој, на нашиот регион му требаат зголемени извори на енергија“, рече Бериша. 
„Пред приемот на Бугарија во ЕУ ние се обидовме да ја информираме ЕУ во врска со последиците од затворањето на реакторите“, рече тој. „Го повторуваме нашиот апел до Брисел повторно да ја разгледа оваа задача за Бугарија, која, всушност, му штети на целиот регионален енергетски пазар. Се надеваме дека нашиот глас ќе биде слушнат и дека реакторите ќе продолжат да работат додека не најдеме алтернативни извори на енергија.“ 
„Бугарија нема капацитет да й помогне на Албанија ако двата оддели останат затворени“, рече Станишев. „Последиците од затворањето на реакторите ќе се почувствуваат не само во Албанија, туку и во другите соседни земји. Сметам дека земјите во регионот треба да ја информираат ЕУ во врска со последиците од затворањето на енергетските капацитети и, како резултат на тоа, на економскиот развој.“ 
Бугарија е една од главните извозници на енергија во Југоисточна Европа. Реакторите во Козлодуј работеа од 1980 година, а нивната првична цена е исплатена. 
