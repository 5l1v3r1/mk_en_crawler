08/02/2012
Енди Дабилис за Southeast European Times во Атина -- 08.02.12
Додека стои со 20.000 демонстранти собрани пред парламентот на студен дожд кој ја обесхрабрува лутината против уште еден претстоен бран мерки на штедење во Грција, Маргарита Ламбропулу вели дека поднесла оставка за да се обиде за последен пат да најде работа со полно работно време, пред да замине за Австралија.
Четириесетгодишната жена работи со скратено работно време како сценски работник, што ја принудува да живее со нејзината мајка и сестра.
„Работам и пак немам пари“, рече таа за SETimes. 
Пред да биде отпуштена пред една година, таа работела како продавачка со месечна плата од 1.000 евра. Но, сега, како и другите 19,2 отсто кои се невработени во Грција, таа рече дека нејзиниот гнев премина во очај. „Оваа Грција не е за нас“, рече таа, гледајќи во обесхрабрените демонстранти, како ја подбуцнуваат полицијата и фрлаат камења, во вторникот (7-ми февруари). 
Протестите беа дел од 24-часовниот генерален штрајк кој го свикаа синдикатите, вознемирени поради тековните владини преговори за втората финансиска помош за Грција -- овој пат за 130 милијарди евра, откако првичните 190 милијарди евра не го забавија движењето на земјата кон неможност за враќање на долгот.
Условите што ги диктира Тројката на ЕУ-ММФ-ЕЦБ се за нови кратења на примањата, овојпат за вработените во приватниот сектор. Јавните работници се соочија со намалување на нивните плати за 30 отсто, додека истовремено е наметната лавина даночни зголемувања, заедно со намалени пензии и неизбежно отпуштање на 15.000 работници.
Грчките водачи беа под интензивен притисок од Тројката да се согласат со реформите, вклучително и со 3,2 милијарди евра кратења на трошоците. Но, владата предупреди дека без договор нема да има повеќе пари, и Грција ќе биде лишена од план за отпишување до 70 отсто од нејзиниот долг.
Додека демонстрантите се собираа, привремениот премиер Лукас Пападимос се обидуваше да ја сплоти својата коалиција да ги прифати условите на Тројката за втората финансиска помош, кои вклучуваат кратење на минималната плата од 751 евро на месец за 20-22 отсто и елиминирање на колективните договорни права за работниците во приватниот сектор, што ќе им овозможи на работодавачите да ги определуваат платите.
Синдикатите велат дека евентуалните нови кратења на платите би биле контрапродуктивни, бидејќи повеќе од 100.000 бизниси се веќе затворени и ја ставија Грција во рецесија петта година по ред. 
„Ова е криминал против нацијата“, рече за новинарите Вангелис Мутафис, еден од главните организатори на штрајковите во најголемиот синдикат на земјата, ГСЕЕ. „Тие ги водат оние што заработуваат плата во апсолутна сиромаштија. Тие ги бришат невработените и пензионираните ... тие ја продаваат државата за ништо.“
Димитрис Агојатис (23), студент по математика на Универзитетот во Атина, рече дека дошол да ја искаже својата згрозеност од владата, на која веќе малку Грци й веруваат. Анкетите покажуваат дека 35 отсто нема да гласаат кога ќе се одржат изборите во април.
„Ние сме против сите овие кратења во болниците и училиштата и сите делови од општеството“, рече Агојатис за SETimes. Тој рече дека финансиската помош нема да помогне. „Парите одат во грчките банки и другите банки“, плукна тој. Работниците се во паника.“
Елсе Павлаки држеше чадор, со гасна маска врзана мрзеливо околу нејзиниот врат во очекување на солзавец, гледајќи тажно во генерално апатичната толпа. Таа рече дека не верува веќе никому на власт.
„Тие им диктираат услови на народот“, рече таа за SETimes. „Тука сум бидејќи сакам да направам нешто, но мислам дека тоа нема да промени ништо“, рече таа.
Агојатис е поголем оптимист. „Револуцијата доаѓа“, рече тој.
