30/11/2007
Tурскиот министер за индустрија и стопанство, Зафер Чаглајан, во средата (28-ми ноември) рече дека стандардите за халал храна -- храна која одговара на исламските прехранбени закони -- ќе бидат воведени во првото тримесечје од 2008 година. Стандардите ќе ја покриваат не само самата храна туку и правилата за пакувањето, етикетирањето и транспортот. 
*** 
Српската влада во понеделникот (26-ти ноември) објави дека ја прифаќа понудата од 220 милиони евра од италијанското претпријатие Фондиарија, за 88,3 отсто удел во втората по големина осигурителна група во Србија, ДДОР-Нови Сад. Фондиарија беше единствениот понудувач.
*** 
Косовскиот оператор за пренос, системи и пазар потпиша договор од 9,4 милиони евра со Сименс за обнова на најголемата електроцентрала во Косово. Проектот ќе биде спроведен во текот на следните 24 месеци.
*** 
„Стандард енд пур“ го потврди рејтингот на Бугарија БББ+ за долгот на надворешната и локалната валута. Изгледите за двете остануваат стабилни. Агенцијата го наведе намалувањето на јавниот долг, силните изгледи за раст на среднорочен рок и пристапот на Бугарија во ЕУ.
*** 
Aлбанскиот министер за транспорт Сокол Олдаши во петокот (23-ти ноември) објави дека изградбата на автопатот Драч-Кукеш ќе чини 630 милиони евра, од кои 300 милиони евра ќе бидат финансирани од државниот буџет. Автопатот, кој ги поврзува Косово и Албанија, ќе биде најскапиот проект за пат досега во Албанија.
*** 
Европската комисија побара од грчката влада да ги зајакне мерките за намалување од 25 отсто на бирократијата до 2012 година. Во извештајот од неделата (25-ти ноември) извршното тело на ЕУ објави дека исклучително високото ниво на бирократија претставува значителен товар за националниот БДП.
*** 
Aлбанската централна банка ја зголеми својата главна стапка на реоткуп по договорена цена -- односно стапката на купување на обврзниците од комерцијалните банки -- за четврт процентен поен, на 6,25 отсто. Ова е четврто вакво зголемување во една година. Гувернерот на Централната банка, Ардијан Фулани, како причина ги наведе големите заеми, кризата со струјата, зголемувањето на цената на електричната енергија, фискалната политика и зголемените цени на нафтата на светските пазари. 
(Разни извори – 23/11/07-30/11/07) 
