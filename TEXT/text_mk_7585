26/06/2013
Линда Карадаку за Southeast European Times во Приштина -- 26.06.13
Економските тешкотии го направија мирот покревок во споредба со минатата година во поголемиот дел на Европа, вклучително и на Балканот, според неодамна објавениот извештај Глобален индекс на мирот 2013.
Турција, Босна и Херцеговина (БиХ), Косово и Македонија имаат намален рејтинг во индексот, а постои загриженост за ситуацијата во Грција и Србија. Експертите велат дека извештајот покажува сè поголем неуспех од страна на државите и меѓународната заедница за значајно решавање на проблемот со сиромаштијата и политичката маргинализација, што е основно за мирот и безбедноста.
„Резултатите треба да се сметаат за повик до меѓународната заедница за унапредување на нивната посветеност на принципот на ,одговорност за заштита', бидејќи бројот на држави кои не успеваат да ги заштитат своите граѓани расте“, рече за SETimes Рамадан Иљази, извршен директор на Косовскиот мировен институт во Приштина.
Иљази рече дека дијалогот со Србија имаше значаен придонес за подобрување на рејтингот на Косово (72-ро место), но неговите резултати во поглавјето за општеството и безбедноста се предмет на загриженост.
„Посебно [загрижувачка] е високата стапка на перцепција за криминалитетот и алармантните резултати во врска со потенцијалот за политичка нестабилност. Раширената корупција, порастот на радикалните верски групи и ситуацијата на северот претставуваат потенцијални фактори кои придонесуваат за овој резултат“, рече Иљази за SETimes.
Во Турција цената за смирувањето на насилството, која изнесуваше 5 отсто од БДП или 760 американски долари за лице минатата година, не беше намалена.
Турција се бори да одржи мирна клима во областите поврзани со надворешни фактори, како што е нејзиниот сосед Сирија. Истата организираше 17 кампови со повеќе од 200.000 сириски бегалци; државата стационираше и околу 40.000 војници на север од Кипар од 1970-тите.
Мирните преговори со забранетата Курдистанска работничка партија (ПКК), кои почнаа претходно оваа година, ги зголемија надежите за признавање на некои политички и културни права за курдската заедница.
„Во Турција треба да се тргнеме од перцепциите како ,посилниот ќе победи' или ,нашата нација и нашата религија се супериорни спрема другите' или ,секој е непријател на нашата нација', рече за SETimes Хава Кок Арслан, предавач за мировни студии на анкарскиот Универзитет Хачетепе.
Aрслан рече дека пристапот кон решавањето на конфликтите во Турција, од курдскиот конфликт па сè до последните демонстрации на плоштадот Таксим во кои загинаа четири лица, треба да се преосмисли со цел промовирање на мирниот дискурс, наместо магичниот круг на промовирање на насилството. 
Џејмс Свини, професор на Универзитетот Ланкастер, рече дека Турција е во својата сопствена категорија, но другите држави од регионот можеби со нетрпение очекуваат поголема стабилност, бидејќи се на пат кон членство во ЕУ.
„Ако тоа функционираше за Франција и Германија, може да функционира и за балканските држави“, рече Свини за SETimes.
Извештајот предупреди дека ситуацијата во Грција е, исто така, проблематична, и дека желбата за казнување на даночните затајувачи води до лов на вештерки. „Ако ова излезе од контрола, веќе и онака напнатата атмосфера во државата може да се влоши уште повеќе“, се вели во истиот.
Владите на БиХ и Македонија можат да направат повеќе за подобрување на мировните индикатори, но нивната работа е многу отежната поради економската криза, рече Свини.
„Големиот степен на невработеност, особено невработеноста меѓу младите, ја зголемува нестабилноста и може да биде плодна почва за зголемување на нестабилноста. [Во случајот на Косово] мораме да останеме реални за тоа што меѓународната интервенција и надзор можат да постигнат. Процесот на демократски промени е во голема мера внатрешен процес“, додаде Свини.
Србија, која се рангираше на 62-рото место според индексот, се соочува со бројни ризици по безбедноста, но во моментов не е во опасност од поголеми немири и демонстрации, како оние во Турција, Грција и Шпанија, според Владимир Гоати, директор на Трансперенси Србија.
„Таквите работи, како што е бунтот, се секогаш непредвидливи, особено за време на економска криза и кога владата најавува поостри мерки на штедење. Но, не гледам знаци кои би посочувале на некаков револт или немир“, рече Гоати за SETimes.
Гоати истакна дека Белград неодамна потпиша договор за нормализација на односите со Приштина, но беа избегнати поголеми тензии и протести.
„Србија во последно време мораше да донесе важни и непопуларни одлуки, но спротивно на нашите стравувања, не изби ниту еден голем насилен протест“, рече Гоати за SETimes.
 Дописниците на SETimes Бедрана Калетовиќ во Сараево, Билјана Лајмановска во Скопје, Менексе Токјај во Истанбул и Бојана Миловановиќ во Белград дадоа свој придонес за овој извештај.  
 Што можат да направат владите за да го подобрат мирот во регионот? Споделете ги вашите размислувања во делот за коментари. 
