27/07/2011
(24 Часа - 27.07.11; Ројтерс, Софиска новинска агенција, Софија еко, Dnevnik.bg, Capital.bg, Медиапул - 26.07.11; ДПА, Араб њус, Capital.bg, Софиска новинска агенција - 25.07.11)
Либискиот генерален конзул Ибрахим ал-Фурис ќе биде протеран од Бугарија, објави во вторникот (26-ти јули) Министерството за надворешни работи во Софија, еден ден откако му даде на дипломатот рок од 24 часа да ја напушти земјата. 
Откако беше прогласен за „персона нон грата“ во Бугарија, Ал-Фурис ја предводеше групата Либијци кои ја нападнаа и ја презедоа контролата на дипломатската мисија на оваа северноафриканска држава во земјата. На видео-сниката од инцидентот се гледа како тие ја кршат статуата и портретите на либискиот водач Муамер Гадафи на парчиња, и наводно го зеле печатот и сефот на амбасадата. 
Групата, исто така, го замени националното зелено знаме со она што беше усвоено до бунтовничкиот Транзициски национален совет (ТНЦ) во Бенгази, објавувајќи дека им се приклучуваат на бунтовниците.
Либискиот вршител на амбасадорската функција Мохамед Милад и најмалку уште еден друг член на мисијата, беа уапсени, но подоцна беа ослободени. 
Рокот од 24 часа што му беше даден на Ал-Фурис да ја напушти земја истече во 10 часот изутрина во вторникот. Но, дипломатот одби да замине и остана во зградата на амбасадата, во која бугарските власти не можат да влезат бидејќи се смета за либиска територија според меѓународното право. 
Медиумите објавија изјава на бугарскиот министер за надворешни работи, Николај Младенов, во која тој го цитира Член 9 од Виенската конвенција за дипломатски односи како основа за одлуката на министерството за протерување на Ал-Фурис од земјата.
Членот предвидува дека земјата-примател може „во секое време и без да мора да ја објаснува својата одлука, да ја извести земјата-испраќач дека шефот на мисијата или кој било друг член на дипломатскиот персонал е персона нон грата или дека кој било друг член на персоналот на мисијата не е прифатлив“.
Според извештаите на бугарските медиуми во вторникот, Ал-Фурис испратил писмо до Министерството за надворешни работи, во кое вели дека очекува да биде наскоро назначен за амбасадор на Либија, кој ќе го претставува ТНЦ.
Бугарија, која заедно со Хрватска го призна политичкото тело со седиште во Бенгази како единствен легитимен претставник на либискиот народ на крајот од јуни, побара потврда за ова од Советот.
Заменик-министерот за надворешни работи на ТНЦ, Салахедин Бишари, одговори во вторникот, велејќи дека Софија треба да го протера Ал-Фурис. 
„ТНЦ сака да (ве) информира ... дека лицето споменато во вашиот имејл не му припаѓа на ТНЦ“, Ројтерс го цитираше дипломатот во писмото до бугарското Министерството за надворешни работи. „Покрај тоа, ние препорачуваме тој да биде депортиран во согласност со одлуката на бугарската влада.“
Во извештај на онлајн изданието на софискиот неделник Кипитал од вторникот се цитира Ал-Фурис дека не знаел за пораката од Бенгази и дека се обидувал да стапи во контакт со бунтовничките власти таму. Ако ТНЦ не го признава за официјален претставник во Софија, тој ќе бара политички азил во Бугарија, како што додаде. 
