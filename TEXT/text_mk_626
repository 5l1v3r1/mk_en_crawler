06/05/2005
(Разни извори – 29/04/05 - 06/05/05)
Грчкиот министер за развој, Димитрис Суфас, објави дека изградбата на новиот гасовод што ќе ги поврзува Tурција и Грција ќе започне во следните неколку недели. Трансевропскиот проект ќе го олесни транспортот на каспискиот гас за Западна Европа. 
*** 
Владата на Федерацијата на Босна и Херцеговина (ФБиХ) го одобри нацрт-законот за основање на Банката за развој на ФБиХ. Оваа институција ќе биде во целосна државна сопственост и ќе има за цел поддршка на најважните сектори во економијата. 
*** 
Aлбанската влада ги усвои измените во легислативата што го регулира управувањето на националната и руралната патна мрежа, додавајќи нов дел во должина од 30 километри на постојниот инвентар на националните патишта. Овој дел ги поврзува јужните области на Делвина и Саранда со главниот пат Тепелена-Ѓирокастро. 
 *** 
Здружението на приватни претпријатија за малопродажба на нафта во Србијa објави дека планира нови протести поради владината политика за нафтениот сектор. Тие бараат зголемување на цената на горивото. 
*** 
Унгарското претпријатие ОТП разговара за евентуално преземање на една мала хрватска банка, објави генералниот директор на претпријатието, Сандор Цани, минатата недела. Тој не го откри името на банката, но рече дека ОТП -- која минатата година ја купи хрватска „Нова банка“ -- бара зајакнување на својата позиција во областа на Загреб. 
*** 
Водечкото претпријатие за телекомуникации во Босна и Херцеговина „БХ Телеком“ оствари нето профит во висина од 89,4 милиони евра во 2004 година, објави генералниот менаџер, Хамдо Катица. Инвестициите на претпријатието минатата година достигнаа околу 80 милиони евра. 
*** 
Во новиот извештај на „Фич рејтингс“ се заклучува дека турскиот банкарски сектор станал попрофитабилен, како резултат на неодамнешните структурни промени и се предвидува продолжување на позитивниот тренд. Уделот на странскиот капитал во секторот е зголемен на 5,5 отсто во 2004 година, од 3,8 отсто во 2003 година, се заклучува во извештајот. 
*** 
Агенцијата за економски предвидувања и анализи на бугарското Министерство за финансии очекува раст на БДП од 5,2 отсто оваа година. Агенцијата предвидува дека инфлацијата ќе биде нешто повисока од првично предвиденото, соодветно на повисоките цени на нафтата на меѓународните пазари. 
*** 
Владини претставници во Скопје објавија дека турско-американското претпријатие „Есбас“ е заинтересирано за евентуален влез во најголемата слободна економска зона во Maкедонија, Бунарџик. Делегацијата од „Есбас“ се очекува да ја посети Македонија на крајот од овој месец. 
