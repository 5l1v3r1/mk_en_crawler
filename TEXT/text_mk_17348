25/05/2007
AНКАРА, Турција -- Во изјавата за новинарите од четвртокот (24-ти мај) премиерот Реџеп Тајип Ердоган ја потврди поддршката на владата за евентуалната одлука на војската да спроведе прекугранична операција против терористичката Курдистанска работничка партија (ПКК) во северен Ирак. Ердоган рече дека е уверен оти парламентот, исто така, ќе ја поддржи, особено по експлозијата на бомба во Анкара во вторникот, при која загинаа шест лица, а 100 мина беа повредени.
Исто така во четвртокот, турското Министерство за надворешни работи упати повик до ирачките власти за гонење на ПКК. „Очекуваме итни и решителни мерки“, се вели во изјавата на министерството. И покрај тоа што ПКК ја негираше одговорноста за експлозијата во трговскиот центар, турската влада е убедена дека има поврзаност. 
Во другите вести од четвртокот, турскиот суд ослободи деветмина активисти за човекови права и новинари, меѓу кои и еден дописник на Ројтерс, обвинети дека й помагаат на ПКК. Осомничените беа уапсени за време на покривањето на чинот на предавањето од август 2005 година на еден турски војник кој беше затворен од страна на терористичката група.
Во петокот бунтовниците на ПКК исфрлија од колосек седум вагони на товарен воз во близина на градот Генц, во југоисточната покраина Бингол, со помош на бомба со далечинско управување. Немаше извештаи за евентуални повредени. (Заман, Хуријет, Милијет, АП, АФП - 25/05/07; AП, Ројтерс - 24/05/07)
