23/12/2010
(Блумберг - 23/12/10; Ројтерс, АФП, АП, ББС, РФЕ/РЛ, прес-центар на ОН, Меѓународна агенција за атомска енергија, американска Национална администрација за нуклеарна безбедност - 22/12/10)
Тони високорадиоактивно потрошено нуклеарно гориво од затворениот српски истражувачки реактор, пристигнаа безбедно во Русија во средата (22-руи декември), со што заврши големиот осумгодишен мултинационален проект координиран од Меѓународната агенција за атомска енергија (ИАЕА). 
Операцијата која беше чувана како врвна тајна, за 2,5 тони нуклеарен отпад, вклучително и 13 килограми високо збогатен ураниум (ВЗУ), од Институтот за нуклеарни науки Винча, надвор од Белград, за рускиот преработувачки капацитет во Мајак, започна на 18-ти ноември. 
Пратката, која се состоеше од повеќе од 8.000 елементи на потрошено гориво, беше најголема од ваков вид досега во рамките на една меѓународна програма за враќање на ваквиот материјал во земјите што првично го испратиле, се вели во соопштението на ИАЕА.
Мисијата за отстранување на опасниот товар од Србија за рускиот преработувачки капацитет на Урал, беше спроведена под силни безбедносни мерки и се чуваше во тајност до нејзиното завршување, поради „потенцијалните безбедносни и еколошки опасности“ на истата. 
Скоро 11.300 километри долгиот пат почна во раните утрински часови на 19-ти ноември, кога 16 камиони за тежок товар, кои го носеа материјалот, спакуван во специјално изработени кутии за транспорт и обезбедени во специјализирани контејнери за пренос, излегоа од Винча. 
Илјадници српски полицајци беа вклучени во заштитата на конвојот за време на неговото 200-километарско возење до унгарската граница, каде што товарот беше пренесен во камион и се упати кон словенечкото пристаниште Копер. На 21-ви ноември, товарен брод со контејнерите, заплови на тринеделно патување до руското пристаниште Мурманск. Откако пристигна, материјалот беше повторно пренесен на воз, за последниот дел од патувањето до Мајак. 
„Ова беше многу сложен проект. Моравме да вклучиме влади, потписници на договор и невладините организации“, рече генералниот директор на ИАЕА, Јакија Амано, во средата. „Ова беше голем успех.“
Според шефот на виенската нуклеарна набљудувачка група на ОН, ВЗУ може да биде многу опасен бидејќи, ако таквиот материјал биде украден, може да биде искористен за „валкани бомби, па дури и за нуклеарно оружје“. 
Специјалниот програмски менаџер на ИАЕА, Џон Кели, изјави за Би-Би-Си дека прачките нуклеарно гориво се долги само 15 сантиметри и дека нивната радиоактивност е намалена со текот на времето. 
„Можете да го земете со рака. Можете да свиткате прачка динамит околу него и можете да го ставите во ранец или чанта“, објаснува тој. „И можете да создадете катастрофа во кој било град.“
Институтот Винча е формиран во 1948 година и неговиот реактор за нуклеарно истражување од руско производство, работеше од 1959 до 1984 година, собирајќи радиоактивен отпад од поранешна Југославија. 
Програмата за репатријација на српскиот нуклеарен отпад отпочна во август 2002 година, кога првата пратка на повеќе од 48 килограми свежо гориво ВЗУ, за кои се вели дека било доволно за да се создадат најмалку две нуклеарни бомби, беше пренесена во Русија.
Последната пратка ја направи балканската земја шеста нација во светот што го елиминираше целиот свој ВЗУ од април 2009 година, објави во средата американската Национална администрација за нуклеарна безбедност, која беше вклучена во проектот.
„Со отстранувањето на целиот преостанат збогатен ураниум од Србија, ние сме на еден чекор поблизу до постигнувањето на целта на американскиот претседател Барак Обама за обезбедување на кревкиот нуклеарен материјал низ целиот свет“, рече администраторот на ННСА Томас Дагостино. „Елиминирањето на овој материјал го намалува ризикот дека може да биде украден од терористи и ја истакнува посветеноста на Србија на глобалните напори за неширење на нуклеарниот материјал.“
