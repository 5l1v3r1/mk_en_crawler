11/06/2013
Менексе Токјај за Southeast European Times во Истанбул -- 11.06.13
Експертите се поделени околу тоа дали чекорите што ги презема Турција за исплата на својот долг кон Меѓународниот монетарен фонд може да се копираат на Балканот и на други места.
Турција минатиот месец официјално го исплати својот долг од неколку милијарди евра, што ги инспирираше другите држави чии водачи и жители се борат да ја пребродат долготрајната светска финансиска криза.
Цанер Бакир, меѓународен полит-економист во истанбулскиот Универзитет Коч, рече дека е важно да се покажат специфичните начини на кои може да се примени турската стратегија во секоја држава, наместо едноставно да се каже дека тоа е референтен пример.
„Секогаш треба да се потсетиме дека имагинацијата без спроведување е само халуцинација“, рече Бакир за SETimes.
На 14-ти мај Турција плати околу 4 милијарди американски долари како последна рата од својот кредит од ММФ, со што стави крај на 19-годишниот долг кон агенцијата.
Али Бабаџан, турскиот вицепремиер за економски и финансиски прашања, се согласи дека секоја држава има единствени околности. И тој рече дека политичката стабилност на Турција е, исто така, фактор во градењето посилна економија.
„Секоја држава има свои сопствени околности и е многу тешко да се копираат практиките на друга држава, бидејќи тие мора да се приспособат на околностите во секоја држава“, рече Бабаџан за SETimes.
Бакир Изетбеговиќ, член на претседателството на Босна и Херцеговина (БиХ), изјави за SETimes дека аспектите на турскиот модел на економска благосостојба можат да бидат пример за секоја држава на Балканот.
„Тие нудат безбедност и стабилност за приватниот капитал на странските инвеститори кои сакаат да инвестираат во Турција“, рече тој. „На тој начин БиХ може да ги реши нашите проблеми.“
До крајот на 2012 година јавниот долг на БиХ достигна 3,6 милијарди евра, што претставува околу 34 отсто од нејзиниот БДП, вклучително и околу 950 милиони евра кон ММФ.
Како членка на ЕУ од 2007 година и со преземена обврска за придржување на финансиските услови на ЕУ, Романија минатата година почна да ги враќа парите позајмени од ММФ и планира да ја заврши таа задача до 2019 година.
Минатата година романските власти вратија нешто помалку од 2 милијарди евра, што е еднакво на 1,4 отсто од БДП на земјата. Романија треба да врати околу 1,1 милијарди евра оваа година.
„Во основа, здружените напори за враќање на позајмените пари не ја достигнуваат целата добиена сума од 19,5 милијарди [евра], туку само половина од тоа, со оглед на тоа што поголем дел од кредитот отиде во државните национални резерви и Романија треба да ги врати само тие пари што ги потроши преку Министерството за финансии“, рече за SETimes Аурелиан Дочиа, поранешен консултант на Светска банка и експерт во Романскиот центар за економска политика.
„Романија треба допрва да обрне внимание на тоа да не ја наруши макроекономската рамнотежа. Не можеме да си дозволиме екстраваганција во овој момент, кога ја разгледуваме можноста за склучување уште еден договор со ММФ, дури и фондот во меѓувреме да го ублажи својот првичен тврд став за буџетските расходи“, рече тој.
Според Народната банка на Србија, долгот на земјата кон ММФ изнесува околу 1,6 милијарди евра.
Односите меѓу Србија и ММФ продолжија да се развиваат од осамостојувањето на државата. Последниот договор меѓу страните беше усвоен во септември 2011 година, но беше поништен во февруари 2012 година, поради загриженоста околу решеноста на владата во врска со остварувањето на таргетите на јавниот дефицит и долгот.
Неодамна беше изготвен „аранжман за претпазливост“ со ММФ и преговорите треба да продолжат во септември.
„ММФ е главниот глобален финансиски полицаец и од неговите проценки, мислења и одлуки зависи како меѓународните кредитори ќе постапуваат кон една држава“, рече за SETimes Дејан Јововиќ, поранешен финансиски советник во српската Стопанска комора. „Но, истиот не е директно фокусиран на развојот на државата. За жал, следејќи го ММФ и неговите рестриктивни политики, не можеме да ги решиме нашите главни проблеми, како што е невработеноста.“
Јововиќ, исто така, рече дека присуството на ММФ во Србија е важно како основа за соработка со другите меѓународни финансиски институции и кредитори, и неговите ниски каматни стапки не е тешко да се вратат.
Бакир рече дека претходните економски проблеми на Турција им помогнале на водачите да ја ревидираат економската стратегија на државата. Тој рече дека тоа беше прозорец на можности.
„Во 2001 година Турција помина низ својата најдлабока економска и политичка криза во периодот на Републиката. Заедно со намалувањето на економијата за 7,5 отсто, значително порасна и стапката на невработеност, како и кризата на легитимитетот во парламентот. Во такви околности кризата одигра улога на катализатор за радикална институционализирана макроекономска трансформација“, рече Бакир.
Трезорот на Турција беше реорганизиран со фискална дисциплина, банкротираните банки беа елиминирани од системот, а даночната структура беше променета. Приливот на странски инвестиции, исто така, се зголеми.
Бакир рече дека успешната приказна на секоја земја е скроена по мерка и дека треба да се гледа низ индивидуалните услови, како и дека другите држави можат да ја применат неопходната фискална дисциплина и бирократска поддршка како во Турција.
„Во минатото банките го финансираа главно буџетскиот дефицит на владата, додека сега го поддржуваат реалниот сектор во неговите инвестиции со банкарските кредити што ги обезбедуваат“, рече тој.
 Дописниците Пол Чикои во Букурешт, Бедрана Калетовиќ во Сараево и Ивана Јовановиќ во Белград дадоа свој придонес за овој извештај.  
 Дали мислите дека другите држави треба да ја следат стратегијата на Турција за намалување на својот долг? Кажете го вашето мислење во делот за коментари долу. 
