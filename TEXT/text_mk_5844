19/01/2011
(Ројтерс, Еурактив, новинска агенција Фокус, Dnevnik.bg, Meдиапул, Сега - 19/01/11; Софија ечо, Софинска новинска агенција - 18/01/11)
Владата на премиерот Бојко Борисов во среда (19-ти јануари) одлучи да побара поддршка од парламентот за целокупната политика, велејќи дека ќе го поднесе барањето за гласање доверба во владата подоцна истиот ден.
Потегот беше одобрен од политичкото раководство на владејачката централнодесничкарска партија Граѓаните за европски развој на Бугарија (ГЕРБ), на состанокот доцна во вторникот, по скандалот со прислушување кој трае веќе две недели.
Истиот изби на 5-ти јануари, кога софискиот неделник Галерија објави протечени записи од три телефонски разговори меѓу директорот на Царинската агенција Вањо Танов и неговите надредени -- министерот за финансии, Симеон Џанков и неговиот заменик, Владислав Горанов. 
Борисов беше лично вмешан во скандалот во петокот, кога истиот таблоид ги обелодени содржините на вториот дел од снимките. Овие снимки беа телефонски разговор во кој премиерот му вели на Танов да ја повлече рацијата во фабриката за пиво „Леденика“, бидејќи „му се обврзал“ на нејзиниот сопственик дека ќе го штити од истраги.
Автентичноста на снимките не е официјално потврдена. Галерија е весник за кој се верува дека е близок до Алексеј Петров, поранешен агент за национална безбедност, осомничен за вмешаност во група за организиран криминал, кој е моментно во куќен притвор. Борисов инсистира на тоа дека снимките се „наместени“.
Главната опозициска Бугарска социјалистичка партија (БСП), која ја обвинува владата за неконтролирано користење специјално разузнавање, претходно оваа недела објави дека планира да иницира гласање за недоверба на владата.
Одлуката на Борисов да побара поддршка од парламентот за неговата малцинска влада, со ова, беше сфатена како превентивен удар. 
Расправата и гласањето за иницијативата на владата може да се одржат уште в четврток, според Искра Фидосова, претседателка на правниот комитет на парламентот и претседателка на парламентарната група на ГЕРБ.
Иако партијата на Борисов има само 117 од 240 места во парламентот, истата се очекува да го преживее гласањето. 
Волен Сидеров, водачот на националистичката партија Атака, која има 20 места и е поддржана од владата на ГЕРБ откако дојде на власт во јули 2009 година, вети поддршка од неговата партија за владата.
Десничарската Сина коалиција, пак, посочи дека нејзините 14 претставници, исто така, ќе гласаат за владата, под услов таа да се согласи да го прекине проектот за нуклеарната централа Белене. 
Истата ја вети својата поддршка за владата на Борисов ако се исполнат четири други услови, како што е да му се даде приоритет на гасоводот Набуко пред проектот Јужен тек, да се воведе фискален одбор, и да се отстранат од функциите државните агенти за безбедност од времето на комунизмот. Последното барање повикува на отпуштање на министерот за внатрешни работи, Цветан Цветанов.
Пратениците што го претставуваат Движењето за правата и слободите посочија дека нивната партија ќе гласа против владата. 
