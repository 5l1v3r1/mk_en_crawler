18/11/2004
(АП, РФЕ/РС, Прес-центар на ОН, Радио Б92 - 17/11/04)
Шефот на УНМИК, Сорен Јесен-Петерсен, го поздрави договорот помеѓу Демократската лига на Косово (ЛДК) и Алијансата за иднината на Косово (ААК) за формирање на коалициска влада. 
„Веднаш по изборите јас побарав од политичките партии да реагираат на гласовите на гласачите преземајќи дејства веднаш, и тие го сторија тоа, без понатамошно вклучување на меѓународната заедница“, рече во средата (17-ти ноември) Јесен-Петерсен, откако портпаролот на ЛДК, Лулзим Зенели, го објави договорот. 
Шефот на УНМИК, изрази уверување „дека новите заштитници на привремените институции ќе ја почитуваат нивната определба за тесна соработка со претставиниците на малцинските заедници, како и за заедничките цели за изградба на стабилно мултиетничко општество“. 
Договорот беше постигнат повеќе од три недели по одржувањето на вторите парламентарни избори на Косово, откако таму беше воспоставена администрацијата на ОН во 1999 година. Според Зенели, на коалицијата ќе й се придружат уште неколку помали партии. 
ЛДК на косовскиот претседател Ругова освои 45 отсто од гласовите на изборите на 23-ти октомври, но не успеа да освои доволно мнозинство. ААК беше трета со 8 отсто од гласовите. 
Според АП, некои меѓународни официјални претставници се изјаснија за широка коалиција, во која би влегла и втората по големина партијата на косовски Албанци -- Демократската партија на Косово (ПДК) на Хашим Тачи, која освои 29 отсто од гласовите. Наместо тоа, таа ќе й се приклучи на опозицијата.
„ПДК го предложи Хашим Тачи за премиерското место и во случај да не се прифати таа понуда, ние ќе одиме во опозиција“, изјави Џавит Халити, член на претседателството на ПДК, за еден косовски дневен весник претходно овој месец. 
ААК излезе со слична порака, инсистирајќи на тоа дека нема да влезе во владината коалиција ако не го добие премиерското место. 
И покрај тоа што соопштението од средата не го потврди ова, Харадинај се очекува да го води кабинетот, додека Ругова, најверојатно, ќе продолжи како претседател. 
Новата коалициска влада се очекува да биде на власт за време на разговорите за конечниот статус на Косово, кои ќе започнат во средината на 2005 година, ако провинцијата постигне значаен напредок во исполнувањето на стандардите поставени од страна на ОН во областите како што се: владеење на законот, малцински права и дијалог помеѓу Приштина и Белград. 
Како премиер, Харадинај -- поранешен командант на ОВК -- ќе ја претставува провинцијата во преговорите за статусот. Сепак, минатата недела тој беше сослушан од страна на инспекторите на Хашкиот трибунал во ОН за воени злосторства, во врска со неговата улога во конфликтот 1998-1999 година во провицијата. Главниот обвинител на ОН за воени злосторства, Карла дел Понте, рече дека ќе издаде нови обвиненија против членовите на сега веќе распуштената ОВК до крајот на оваа година. Евентуалното обвинение против Харадинај би можело да доведе до криза во владата, велат аналитичарите. 
