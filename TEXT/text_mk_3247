01/09/2006
Од Берта Фониќи за Southeast European Times во Приштина -- 01/09/06
УСАИД и градоначалниците на три северни косовски општини -- Звечани, Лепосавиќ и Зубин Поток -- во четвртокот (31-ви август) потпишаа меморандум на разбирање, во кој се наведени плановите за идните инфраструктурни проекти, со американски придонес од преку еден милион американски долари. 
Меморандумот беше потпишан во Звечани од страна на шефот на американската мисија во Косово, Тина Кејданау, директорот на УСАИД, Мајкл Фарбмен, и градоначалниците на трите општини, Драгиша Миловиќ од Звечани, Велимир Бојовиќ од Лепосавиќ и Славиша Ристиќ од Зубин Поток. 
„Американската влада планира еден милион американски долари за овие три општини. Ние сметаме дека избраниот проект успешно ќе се спроведе и ќе биде во интерес на граѓаните тука“, рече Кејданау. 
Проектите ќе вклучуваат обновувања на патиштата, реновирање на училиштата и други инфраструктурни проекти, кои ќе ги изберат претставниците на општините. Проектите се очекува да бидат завршени до крајот на јуни 2007 година. 
За време на потпишувањето, Кејданау рече дека Вашингтон, исто така, сака соработка со овие три северни општини и „ова уште еднаш ја покажува нашата соработка“. 
Миловиќ, од своја страна, укажа дека помошта доцни. „Можам да кажам дека од почетокот на мисијата на ОН во Косово, овие три општини не беа забележани од страна на меѓународните агенции. Сега јас сум задоволен што УСАИД сака да ни помогне.“ 
Жителот на Звечани, Драгољуб Самарџиќ, вели дека неговата општина треба да инвестира во подобрување на патиштата. Ние немаме патишта, ние имаме само дупки и искршен асфалт“, рече тој.
„Се надевам дека нашите патишта ќе се подобрат, бидејќи не само во зима, туку и во пролет и лето, ние имаме многу проблеми“, вели жителката на Звечани, Љубица Ѓуриѓиќ. Таа, исто така, смета дека донацијата треба да се искористи за обновување на локалната болница. „Условите се многу лоши“, вели таа. 
Градоначалникот на Зубин Поток ветија дека делот од средствата за неговата општина ќе бидат искористени само за бенефит на нејзините жители, особено во обновувањето на училиштата и патиштата. 
Градоначалниците на трите општини пред еден месец одлучија да ја бојкотираат целата соработка со меѓународните институции или со косовската влада додека добијат помош. 
