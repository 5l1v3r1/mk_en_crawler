21/02/2011
Од Линда Карадаку за Southeast European Times во Приштина -- 21/02/11
Незаконската трговија зеде една нова димензија на крајот од минатиот месец, кога грчките и бугарските власти, дејствувајќи според сугестија, разбија криминален синџир кој купувал и продавал новороденчиња. Машките новороденчиња достигнаа повисока цена од женските, а бојата на кожата е уште еден фактор.
Мајките на бебињата, најчесто сиромашни, добија мал дел од она што групата која тргува со луѓе го направи, заедно со неизмерна количина на каење.
Властите гласно ја истакнаа заедничката природа на истрагата, која траеше неколку месеци, и координираното апсење на 11 осомничени во Грција и Бугарија. Тоа беше последното апесење во серијата значајни прекугранични операции против организираниот криминал.
И додека последователните полициски операции ги полнат насловите на весниците, се чини дека властите во регионот прават напредок против шверцот и прстените на незаконска трговија. Дали зајакнувањето на владеењето на правото, конечно станува реалност?
ЕУ го користи ветувањето за пристапување, како поттик за да ги убеди владите да ги здружат силите. Криминалците не признаваат граници, се согласуваат властите, па напорите за борба против нив не треба да престанат ниту на границите.
Декемврискиот извештајот на Интерпол ги истакна двете главни светски трансверзали за шверц на хероин. Едната, т.н. Пат на свилата, поминува низ Централна Азија. Другата, позната како Балкански пат, поминува низ цела Југоисточна Европа.
Северно Косово, каде што доминира српското население, останува жариште. Во текот на изминатата година, началникот на косовската полиција Решат Малиќи вели дека неговиот персонал запленил речиси 365 кг хероин, марихуана и кокаин.
Соседна Албанија соопшти дека запленила 5 тони дрога во 2010-та година.
Арбен Ханели, шеф на Канцеларијата за анализа на ризикот и прекуграничниот криминал во албанското владеење на правните структури, вели дека значителен број на заеднички полициски операции се спроведени од страна на земјите во регионот, понекогаш и со помош на ФРОНТЕКС, Европската агенција за гранична контрола.
„Ефектот на превенцијата на криминалот е екстремно висок“, соопштува Ханели за SETimes.
Исто така ефикасни се и билатерални договори што Албанија ги потпиша со Македонија, Косово и Црна Гора за заеднички полициски патроли - мешани полициски единици - кои патролираат заедно во територијата на секоја држава. 
Србија се залага за засилени напори во Црна Гора, чиј долгогодишен премиер, Мило Ѓукановиќ, се пензионира во декември. Слободан Хомен, државен секретар во српското Министерство за правда, изјави дека новата влада во Подгорица би требало да ја демонстрира својата подготвеност да биде "еден од клучните фактори во борбата против организираниот криминал во регионот ".
Примарна цел на секој заеднички напор е криминалната група предводена од Дарко Сариќ, кој е во бегство, а е обвинет за шверц на 2,6 тони кокаин од Јужна Америка во 2009-та година. Повеќе од 20 лица - од кои некои се Срби, некои Црногорци - се обвинети, но самиот Сариќ и понатаму е во бегство. 
Незаконската трговија со оружје е уште еден пример на прекуграничен криминал. На 30 декември, товарен воз на пат од Србија до една компанија за отпаден материјал во Албанија беше запрен на Бајза Малесија е Маде, на границата Албанија-Црна Гора. Еден од 16 вагони беше исполнет со разни видови на воена муниција, вклучително и артилериски ракети, измешани со отпадниот материјал. Пет членови на екипажот се обвинети за трговија со оружје и муниција.
Според ФБИ, Организираниот криминал со седиште на Балканот стана закана во САД. 
Во еден значаен случај, Алмир Рапо, поранешен вработен во албанското министерство за надворешни работи, беше екстрадиран кон крајот на минатата година во САД. ФБИ соопшти дека тој бил дел од "една рекетарска фирма ангажирана во убиства, киднапирања, шверц со наркотици, изнудување, грабежи, подметнување на пожари, опструкција на правдата и меѓудржавен превоз на украдена стока". Рапо побегнал во Тирана, каде што беше уапсен во јули, по барање на САД.
Помошник директорот на ФБИ Џенис Федарчук рече дека соработката во екстрадицијата на Рапо „треба да биде строга порака до убијците, киднаперите, како и дилерите на дрога, кои се обидуваат да избегаат од обвинителството: може да избегате, но не може да се скриете“.
Многу од земјите во регионот се како дестинации, така и потекло на организираниот криминал. Соседните земји се свесни за потребата од посилна соработка. 
Во БиХ, обвинителите обвинија 18 лица за трговија со Албанци во Западна Европа. Радио Слободна Европа извести во декември дека осомничените вклучуваат 15 Босанци, двајца Срби и еден Словенец. Етничките разлики, се согласуваат експертите, не се ни најмалку важни. 
На крајот на септември, полицијата во Валона, Албанија, го уапси Албино Прудентино, кого италијанските власти го бараа за "криминална мафијашка соработка", трговија со дрога и киднапирање. Тој беше екстрадиран за да му се суди во Италија.
Целата операција беше резултат на соработката помеѓу владеењето на правните агенции во двете земји. "Виенската конвенција [која регулира договори меѓу државите] треба да се применува за да се создадат заеднички истражни групи", изјави за SETimes Ардјан Ципа шеф на одделот за борба против нелегалната трговија во Албанската државна полиција.
Ципа наведува една тековна прекугранична операција против дрога која што ги вклучува Албанија, Црна Гора, Македонија и Косово. Операцијата, започната од страна на Интерпол, е дел од регионалниот проект за заедничка борба против организираниот криминал. 
Директорот на српската полиција, Милорад Вељовиќ вели дека неговите сили и Интерпол се согласија за прв пат да спроведат заеднички операции против организираниот криминал, особено трговијата со дрога. 
Косово, пак, е под меѓународен притисок да покаже повеќе резултати, иако тековните политички несогласување со Србија ги попречуваат напорите на север.
Правната мисија на ЕУ, ЕУЛЕКС, во моментов се справува со лавовски дел од големите случаи на организиран криминал.
На крајот на 2010-та година, ЕУЛЕКС објави дека нејзините судии донеле пресуди во 13 случаи на корупција и четири случаи на организиран криминал. Обвинителите на ЕУЛЕКС истражуваат 91 случаи на корупција и 55 случаи на организиран криминал. Мисијата го пофали формирањето на Антикорупциска работна група за да ги истражи значајните случаи, но вели дека „е потребно време за да ги истражи случаите правилно“.
