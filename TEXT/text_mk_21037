04/03/2008
ТИРАНА, Албанија -- Годишниот извештај на американскиот Стејт департмент за криминалот и перењето пари, предизвика жешка дебата во понеделникот (3-ти март) помеѓу албанските пратеници. Извештајот ја идентификува Албанија како транзитна земја за дрогата од Централна Азија до Западна Европа и вели дека албанските напори за борба против овој проблем се попречени од корупцијата, недостатокот на професионализам во внатрешните работи, застарениот правен систем и сивата економија.
Опозициските пратеници рекоа дека тоа покажува оти владата „не е способна да се бори со шверцот со наркотици и корупцијата“ и дека не успева да ги одржи ветувањата. Како одговор на тоа, вицепремиерот Газменд Окета рече дека опозицијата погрешно ги разбрала заклучоците, со оглед на тоа што нивото на шверц со дрога во Албанија е намалено во последниве години. Министерот за внатрешни работи, Бујар Нишани, рече дека овој извештај е „попозитивен во споредба со претходните извештаи“.
Во другите вести од понеделникот, премиерот Сали Бериша рече дека личните карти и биометричките пасоши за албанските граѓани се клучен владин приоритет. За време на состанокот со парламентарната група на неговата Демократска партија, тој вети дека ќе ги направи овие документи посигурни од оние што ги носат граѓаните на земјите-членки на ЕУ. (Шекули, Коха Јоне, Шкип, Газета шкиптаре - 04/03/08; ВОА, Балканвеб, веб-страница на албанскиот премиер, Топ-ченал - 03/03/08)
