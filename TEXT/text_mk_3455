13/06/2007
Од Ајхан Шимшек за Southeast European Times во Анкарa -- 13/06/07
Генералниот секретар на НАТО, Јап де Хоп Шефер, во вторникот (12-ти јуни) изрази солидарност со борбата на Турција против тероризмот, истовремено повикувајќи ја Анкара да покаже „максимум воздржаност“ во справувањето со прашањето на базите на Курдистанската работничка партија (ПКК) во северен Ирак. 
„НАТО не може да има директна улога таму, но покажува солидарност и е вклучен во борбата против тероризмот. НАТО се надева дека може да се најде решение со максимум воздржаност“, рече Де Хоп Шефер за време на прес-конференцијата во Анкара со турскиот министер за надворешни работи, Абдула Ѓул. 
Тој ги негираше наводите на началникот на турската војска, генерал Јашар Бујуканит, минатиот месец кој рече дека некои членки на Алијансата обезбедиле оружје или логистичка поддршка за ПКК. „НАТО сојузниците не даваат поддршка на, како што ја смета НАТО, терористичка организација како ПКК“, рече Де Хоп Шефер. 
Тој го изјави ова во време на зголемен притисок во Турицја за воена прекугранична операција во северен Ирак, за елиминирање на заканата што ја претставуваат базите на ПКК во планинските региони таму. 
И покрај повиците на националистите за ваква акција, премиерот Реџеп Тајип Ердоган посочи дека не фаворизира упад. Милитантите на ПКК во Турција се далеку побројни отколку во Ирак, рече тој. 
„Има 5.000 терористи на планините во Турција“, рече тој пред состанокот во вторникот на високо ниво за безбедноста, на кој присуствуваа владини членови и високи армиски команданти. „Дали борбата против нив заврши? Дали прашањето е решено за да можеме да се посветиме на справувањето со 500 терористи во северен Ирак?“ 
Евентуалниот воен напад во Ирак треба да биде „последната работа што би се направила“, рече премиерот. Тој рече дека неговата администрација ќе инсистира на постигнување дипломатско решение и дури и ќе ја разгледа можноста да го покани ирачкиот премиер Нури ал Малики на разговори околу ова прашање. 
Истиот ден ПКК понуди „унилатерален прекин“, навестувајќи истовремено и нови насилства ако турската војска продолжи со напорите за уништување на групата. Десетици илјадници турски војници беа распоредени во југоисточниот дел каде што курдските милитанти се најактивни и беа воспоставени „привремени безбедносни зони“ во неколку области.
„Ако владата сака да ги намали тензиите и да одржи избори во безбедна атмосфера, единствен начин е да прекине со нападите на војската“, се вели во соопштението на ПКК.
Најмалку 56 припадници на турските безбедносни сили беа убиени оваа година во нападите на ПКК. Седум цивили беа убиени во мај, кога бомбаш-самоубиец, за кој се веруваше дека е терорист на ПКК, се разнесе во фреквентен трговски центар во Анкара. 
Американскиот Стејт департмент во вторникот објави дека т.н. прекин на огнот не претставува замена за целосен крај на активноста на ПКК.
„ПКК е терористичка огранизација“, им рече портпаролот Шон Меккормак на новинарите. „Ние ја сфаќаме сериозно загриженоста на турската влада. Тие загубија човечки животи ... и тоа е прашање кое мора да се реши.“
