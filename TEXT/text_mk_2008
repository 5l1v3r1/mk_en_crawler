24/05/2005
Од Разван Амариеи за Southeast European Times во Букурешт – 24/05/05
Во 1997 година постоеја 175.000 рудари во Романија. Осум години подоцна, нивниот број е намален на 57.000, а трендот продолжува. До крајот на 2006 година уште 50 непрофитабилни рудници ќе бидат додадени на оние 400 што се веќе затворени, со што уште 16.000 рудари ќе останат без работа. Затворањата и отпуштањата се директен резултат на владината политика на елиминирање на државните субвенции -- реформа што й беше наметната на земјата за пристапот во ЕУ и договорот со ММФ. 
„[До] 2007 година ќе функционираат само оние рудници што ќе бидат во состојба да ги поддржат производствените трошоци. Субвенциите за лигнитот, железните и нежелезните руди дотогаш сосема ќе опаднат, додека оние за камен јаглен постепено ќе се елиминираат до 2010 година“, се цитира изјавата на Јонел Мантог, секретар во Министерството за еконимија и стопанство, во бизнис неделникот Капитал. 
Спротивставувајќи се на затворањето, водачот на Националната конфедерација на рударски синдикати, Марин Кондеску, предупреди дека владината политика е еднаква на „истебување на екстрактивната индустрија во Романија“ и дека преминот на гас и нафта е премногу скап. „Европските власти за енергија неодамна започнаа да се свртуваат кон производство на електричната енергија од јаглен поради експлозијата на цени на гасот и нафтата“, рече Кондеску. 
И покрај неговите предвидувања, стратегијата на реструктуирање ќе продолжи. Околу 30 рудници -- лоцирани претежно во централна и северна Романија -- треба да бидат затворени оваа година, што ќе резултира со нови 7.600 невработени рудари. Владата, во меѓувреме, се надева на олеснување на социјалните последници со заем од 120 милиони американски долари од Светската банка. Заемот ќе се искористи за компензаторски исплати во следните две години, за отворање на нови работни места во погодените региони, како и за заштита на животната средина околу затворените рудници. 
Сепак, заемот не е ништо во споредба со 5,7 милијарди американски долари што земјата ги потроши за субвенциите во рударската индустрија од 1989 година -- пари што некои велат дека ќе беше подобро да се искористеа за други работи. „Можевме да имаме модерни и целосно опремени болници“, вели Александра Сава, 54-годишна жена од Букурешт. Габриел Турку, 38-годишен агент за продажба од Брашов, ја истакнува лошата транспортна инфраструктура. „Романија сега има само 200 километри во автопати. Тие пари ќе беа доволни за изградба на уште 1.000 километри“, вели тој. 
