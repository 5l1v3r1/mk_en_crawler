18/01/2010
(Заман, Ha'aretz, Jерусалем пост, Вол стрит џрнал - 18/01/10; AП, Ројтерс, АФП, Њујорк тајмс, Ворлд булетин - 17/01/10
Израелскиот министер за одбрана, Ехуд Барак, во неделата (17-ти јануари) во Анкара оствари разговори со високи турски претставници, со цел намалување на неодамнешните тензии меѓу двата сојузника. 
Двете земји формираа алијанса во средината на 1990-тите, која резултираше со повеќе од 20 билатерални воени договори, посилна билатерална соработка и заеднички вежби. 
Но, овие врски беа заладени за време на израелската офанзива во Газа, која е под управа на Палестинците, минатата година и судирите помеѓу турскиот премиер Реџеп Тајип Ердоган и израелскиот претседател Шимон Перез во врска со Светскиот економски форум во Давос во јануари 2009 година.
Нова дипломатска расправија беше предизвикана минатата недела кога израелскиот заменик-министер за надворешни работи, Дани Ајалон, јавно го понижи претставникот на Анкара во Тел Авив поради турската телевизиска серија во која израелските агенти се претставени како киднапери на деца. Израелскиот претставник, кој го повика амбасадорот Ахмет Огуз Челикол да го искаже протестот на својата земја против серијата, одби да се ракува со турскиот дипломат пред новинарите и организираше Челикол да биде фотографиран на низок кауч, додека тој седеше на повисока столица. 
Лута поради ова, Турција се закани дека ќе го повлече својот претставник од Израел. Дипломатската криза заврши кога Израел испрати писмо до Анкара, извинувајќи се за инцидентот.
Барак, кој стана највисокиот израелски претставник кој ја посетил Турција од минатогодишниот судир помеѓу Ердоган и Перес, рече дека постапката на Ајалон била „грешка“. 
„Верувам дека се работело за грешка, и дека е преземен вистински чекор во согласност со нормите на дипломатијата“, рече тој на заедничката прес-конференција со својот официјален домаќин, турскиот министер за одбрана, Веџди Ѓонул. „Треба сите подеми и падови во нашиот однос во текот на годините да бидат решени и оставени зад нас.“ 
Ѓонул рече дека Турција сака да соработува со Израел и дека двете земји остануваат сојузници, јасно ставајќи до знаење дека нивните односи ќе бидат водени од интересите. 
„Сé додека имаме исти интереси, ќе работиме заедно за да ги решиме заедничките проблеми“, Ројтерс го цитираше коментарот на министерот на англиски. „Исто така, ние сме сојузници, ние сме стратешки сојузници сé додека нашите интереси не тераат да го правиме тоа.“ 
Според израелскиот весник Ha'aretz, фокусот на разговорите во турското Министерство за одбрана била билатералната соработка во воената индустрија. Весникот ја објави изјавата на Ѓонул дека спорот во врска со договорот од 180 милиони американски долари за купување десет израелски авиони Херон ќе биде решен до крајот на оваа година.
Барак, исто така, се состана со министерот за надворешни работи, Ахмет Давутоглу, за време на неговата посета. По разговорите не беа дадени изјави.
