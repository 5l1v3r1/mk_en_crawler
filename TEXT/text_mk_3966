09/10/2007
Од Ајхан Шимшек за Southeast European Times -- 09/10/07
Франција и Турција во петокот (5-ти октомври) се согласија да го продолжат дијалогот за чувствителната тема на пристапот во ЕУ. При посетата на Анкара, францускиот министер за надворешни работи, Бернард Кушнер, рече дека неговата земја нема да ги блокира преговорите на Турција со блокот. 
„Нашите односи малку се заладија. Се надевам дека тие ќе се затоплат во следните денови“, рече Кушнер во петокот. „Преговорите со ЕУ ќе доведат до поблиски врски помеѓу Турција и ЕУ, иако не се согласуваме околу крајната цел на овие разговори. Денес сé е со отворен крај.“ 
Кушнер додаде дека францускиот претседател Николас Сакрози, кој постојано изразува противење на членството во ЕУ на Турција, го омекнал својот став. Саркози предложи фокусирање на 30 од 35 поглавја на разговорите за пристап, што водат кон специјално партнерство. 
Дипломатски извори велат дека американската администрација, која се залага за процес на членство на Турција во ЕУ, била клучниот фактор за промената на мислењето на Саркози. 
Турскиот министер за надворешни работи, Али Бабаџан, кој се состана со Кушнер, рече дека Турција бара исполнување на европските ветувања и не сака да биде вовлечена во разговорите за иднината на ЕУ.
„Ја делиме желбата за подобрување на нашите врски на секое поле ... Нашите разговори денес ги сметам за почеток на новиот поттик во билатералните односи“, рече Бабаџан. 
Според Кушнер, Франција е заинтересирана и за пристап во клучните енергетски проекти поврзани со Турција. Анкара се спротивстави на учеството на „Газ де Франс“ (ГДФ) во проектот за нафтоводот Набуко, кој ќе го олесни транспортот на природниот гас од Блискиот Исток и Централна Азија до ЕУ, преку Турција и Балканот. Нафтоводот ќе помогне во намалувањето на зависноста од рускиот гас.
Противењето на Турција произлегува делумно од контроверзниот закон усвоен од страна на француското национално собрание минатата година. Законот го прогласува за кривично дело доведувањето во прашање на тоа дали масовните убиства на Ерменците во отоманска Турција за време и по Втората светска војна претставувале геноцид. 
Сепак, францускиот министер за надворешни работи смета оди законот „не претставува закана за понатамошниот развој на односите помеѓу двете земји на сите полиња“. 
Кушнер, исто така, се состана со претседателот Абдула Ѓул и со премиерот Реџеп Тајип Ердоган, пред крајот на својата посета доцна во петокот. „Помеѓу нас постојат разлики, но повеќето ставови ни се заеднички. Мора да зборуваме повеќе и поискрено. Оваа посета е прва во серијата посети и состаноци помеѓу Турција и Франција“, рече Кушнер. 
