18/11/2005
Од Авни Зогани за Southeast European Times во Приштина -- 18/11/05
Косовскиот парламент во четвртокот (17-ти ноември) ја одобри резолуцијата со која се повикува преговарачкиот тим да не прифаќа ништо помалку од независност за покраината за време на разговорите за статусот, кои се очекува да започнат овој месец. 
Сепак, под меѓународен притисок, пратениците го ублажија тонот на резолуцијата, која беше предложена од страна на Партијата за демократско Косово на Хашим Тачи. Оригиналниот текст практично претставуваше директна декларација за независност. 
„Волјата на народот во Косово за независност не може да биде предмет на преговори“, се вели во дел од документот усвоен во четвртокот. Тој беше усвоен со акламација, додека српските претставници во собранието продолжија со бојкотот. 
Резолуцијата од десет точки ќе послужи како платформа за преговарачкиот тим за време на разговорите посредувани од ОН. Покрај тоа што независноста е поставена како цел, во резолуцијата се изразува и поддршка за меѓународниот ангажман и барањата секој чекор на косовските преговарачи да биде одобрен или од парламентот или преку референдум. 
Шефот на УНМИК, Сорен Јесен-Петерсен, го окарактеризира текстот усвоен во четвртокот како „добра основа за платформата на косовскиот тим“. Пратениците постапија во согласност со своите надлежности усвојувајќи ја модифицираната резолуција, рече тој.
Со приближувањето на почетокот на разговорите, Приштина и Белград и понатаму се разликуваат во своите ставови во врска со иднината на покраината. Српската влада тврди дека покраината треба да добие „повеќе од автономија, но помалку од независност“. Во вторникот владата на српскиот премиер Воислав Коштуница едногласно ја усвои резолуцијата која се противи на целосната независност за Косово. 
Во српскиот дел од поделениот град Митровица, во меѓувреме, самопрогласениот совет на општините на косовските Срби усвои декларација во која се вели дека независноста на Косово ќе значи понатамошно етничко чистење на Србите. 
Претставникот на ОН во разговорите за статусот, финскиот претседател Марти Ахтисари, се очекува да ги посети Приштина и Белград следната недела. 
