05/01/2009
АНКАРА, Турција -- Стотици илјадници луѓе протестираа поради израелската офанзива во Појасот Газа на неколку митинзи низ Турција во неделата (4-ти јануари). Полициските власти велат дека околу 200.000 луѓе учествувале на масовните демонстрации во централен Истанбул, извикувајќи слогани и веејќи знамиња. 
Слични антиизраелски протести се одржаа и на други места во неделата. Околу 50.000 луѓе демонстрираа во југоисточната провинција Дијарбакир. Помали демонстрации се одржаа во саботата вечер пред израелската мисија и мисијата на ОН во Истанбул и Анкара. Турција ги зајакна безбедносните мерки во синагогите во Истанбул, откако протестите против израелските напади во Газа се интензивираа. Премиерот Реџеп Тајип Ердоган оди во посети на Блискиот Исток барајќи прекин на огнот. 
Во меѓувреме, во неделата во Атина се одржаа два протести против израелската офанзива. Едниот се претвори во насилство, при што демонстрантите запалија банки, ги искршија прозорците на неколку згради и фрлаа камења и чевли на полицијата пред Израелската амбасада.
Во меѓувреме, во неделата во Романија Министерството за надворешни работи повика на итен прекин на огнот во Појасот Газа, изразувајќи силна загриженост поради ескалацијата на тензиите таму. 
Во другите вести, еден романски војник е повреден во Авганистан во саботата. Министерството за одбрана соопшти дека тој учествувал во заедничка романско-американска патрола, кога неговото возило нагазило на експлозивна направа. (Хуријет, Милијет, Сабах, Ватан, Јени Шафак - 05/01/09; новинска агенција Анадолу, НТВ, новинска агенција Доган, АНА-МПА, Катимерини, In.news, AП, Ројтерс, Медиафакс, Агепрес, Хотњус, Реалитатеа ТВ - 04/01/09)
