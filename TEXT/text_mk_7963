11/02/2013
Линда Карадаку за Southeast European Times во Приштина -- 11.02.13
Националистичката реторика за изборна победа е во пораст во неколку регионални држави, но експертите велат дека зајакнувањето на одговорните, демократски институции може да го надвладее овој тренд.
„Национализмот се користи од страна на политичарите поради недостигот на програми за благосостојба на граѓаните. Политичките елити успеваат да се извлечат со ова, бидејќи не сносат одговорност“, рече за SETimesСеб Битичи, извршен директор на Институтот за балканска политика во Приштина.
Во Албанија, каде што одѕивот на јунските парламентарни избори е неизвесен, критичарите го обвинуваат премиерот Сали Бериша дека се повикува на национализмот обвинувајќи ги соседните држави за ксенофобија.
„Сметам дека преку процесот на [пристапување] во ЕУ границите ќе станат неважни, но идејата дека Албанците треба да се трансформираат во пет различни нации, различни едни од други, бидејќи се отсечени во пет држави, е опасна. Тоа е сосема неприфатливо“, рече Бериша.
Опозицискиот водач Еди Рама ги искористи ваквите изјави, нарекувајќи ги примитивен национализам од некоја друга ера, кој се користи за да се избегнат дискусиите за слабите резултати во управувањето и економијата.
„Во предвечерјето на изборната кампања, владата нема ништо друго да каже и да им понуди на Албанците“, рече Рама.
Но, други скокнаа во одбрана на Бериша, тврдејќи дека Албанија води конструктивна политика во регионот. „Оваа политиката е, исто така, во согласност со албанскиот устав за заштита на правата на Албанците, каде и да се“, рече за SETimesЕва Кушова, портпаролка на Министерството за надворешни работи.
Избегнувањето на ваквите ситуации во кои национализмот може да ескалира, може да се постигне само преку зајакнување на демократските институции и одговорност, рече Драган Поповиќ од Српскиот политички центар.
„Јасните правила, владеењето на правото и институциите со авторитет, се моќни оружја против сите политичари кои сакаат да го користат национализмот“, рече Поповиќ заSETimes.
Во Косово -- и во регионот -- има знаци на зголемен број критички гласови и граѓаните треба да продолжат да бараат владата да се фокусира на нивната благосостојба, како и зголемена институционална одговорност.
„Но, потребна е обновена заложба на медиумите и граѓанското општество за подобри услуги и функционални институции“, рече Битичи.
Битичи објасни дека постои силен систем покровител-клиент, кој ја поткопува одговорноста и демократијата. „Меѓународните учесници во дијалогот мора недвосмислено да го разбијат митот дека дејствуваат како покровители за локалните елити“, заклучува Битичи.
Локален мит е дека национализмот може да го запре меѓународната заедница, но истата може да има значајно влијание врз изборот што го прават политичките елити, според Стево Пендаровски, професор на Американскиот универзитет во Скопје.
„Политичките елити може да го минимизираат национализмот или целосно да го прифатат за зајакнување на својот политички рејтинг, кога другите економски и социјални реформи не функционираат“, рече Пендаровски заSETimes.
Пендаровски објаснува дека политичките елити во Србија, Косово и Црна Гора го слушаат Брисел бидејќи нивните раководства се цврсто решени да ги добијат спогодбите за стабилизација и асоцијација на ЕУ и да добијат датуми за преговорите за пристапување.
„Останатите се потпираат повеќе на своите шанси за реизбор, отколку на долгорочните интереси на својот народ“, рече Пендаровски.
Србија е типичен пример.
Главниот извор на национализам е сé уште нерешениот статус на Косово, но граѓаните ги маргинализираат ваквите прашања ставајќи ја економијата и етиката на врвот на социјалната агенда, според Младен Лазиќ, професор на Филозофскиот факултет на Белградскиот универзитет.
„Национализмот не претставува инструмент за политичките елити да го одвратат вниманието, на пример, од продлабочената економска криза, туку е продолжение на скоро 25-годишниот конфлит за постјугословенското наследство“, рече тој за SETimes.
„Претходно националистичките политички партии -- како владејачката партија СНП -- го исфрлија национализмот од својата агенда и победија на последните избори, и сега владеат со зголемена поддршка. Партиите кои ја задржаа националистичката реторика -- како Радикалната партија -- ја изгубија поддршката, а десничарските, екстремистички партии (Наши) не можат да мобилизираат значителна поддршка“, заклучува Лазиќ.
