27/08/2012
Лили Линч и Бојана Миловановиќ за Southeast European Times во Белград -- 27.08.12
И додека поддршката на јавноста за членство во ЕУ во Србија опадна на помалку од 50 отсто, за прв пат во една деценија, една нова анкета покажува дека огромно мнозинство од српските граѓани се желни за социјални и економски реформи кои се витални за процесот на пристапување.
Ако денес се одржи референдум за влез на Србија во ЕУ, 49 отсто од граѓаните би гласале за влез во ЕУ, додека 25 отсто би гласале против, според резултатите од една нова анкета објавена од српската Канцеларија за европска интеграција во понеделникот (20-ти август).
Но истата анкета покажа дека 68 отсто од граѓаните веруваат дека Србија има потреба од значајни реформи, со или без членство во ЕУ. Според 41 отсто од испитаниците борбата против корупцијата е идентификувана како една од областите во која најитно се потребни реформи.
„Уште едно важно нешто во процесот [на пристапување во ЕУ] се внатрешните реформи, од кои најважна е борбата против корупцијата. Европската интеграција е ветар во едрата на борбата против корупцијата, а кога владата вели дека ќе го забрза процесот на европска интеграција, таа исто така мисли на таа жестока битка“, изјави за SETimes Сузана Грубјешиќ, вицепремиер за европски интеграции.
И покрај тоа што новата владина коалиција во Србија е предводена од двајца поранешни ултранационалисти, премиерот Ивица Дачиќ, од Социјалистичката партија на Србија, и претседателот Томислав Николиќ, од Српската прогресивна партија, и двајцата водеа кампања како шефови на реформски ориентирани, проевропски партии, и ветија дека ќе продолжат по патот кон членство во ЕУ.
Значителен број од испитаниците, 41 отсто, рекле дека го гледаат статусот на Косово како главна пречка на патот на Србија кон ЕУ. Косово прогласи независност од Србија во 2008-та година, но српската влада вели дека нема да го признае независно Косово, дури и ако тоа стане предуслов за влез во ЕУ.
И покрај изјавите на официјални лица, 61 отсто од анкетираните Срби рекле дека проблемите помеѓу Белград и Приштина треба да се решат без оглед на тоа дали ЕУ го бара тоа или не.
„Сè ​ е познато, спогодбите склучени меѓу Белград и Приштина треба да се почитуваат, а дијалогот за важните прашања, како што се електричната енергија и телекомуникациите, треба да продолжи“, изјави за SETimes Ласло Варга, заменик-претседател на Комитетот за европска интеграција.
Варга вели дека стратегија на новата влада е разговорите со Приштина да се водат на повисоко ниво отколку во минатото, со надеж дека тоа ќе донесе подобри резултати за Србија.
Според Грубјешиќ, владата ќе ги почитува сите претходно постигнати договори, главно во однос на разговорите Белград-Приштина.
Постојаните барања кон Србија во однос Косово и некои други прашања, како и социо-економските проблеми на ЕУ, придонесоа за зголемување на скептицизамот кај српската јавност за вредноста на членството во ЕУ.
Многу Срби гледаат на пристапувањето во ЕУ како на исцрпувачка трка без целна линија на повидок -- забележителна разлика од времето по пропаѓањето на режимот на Милошевиќ во 2000-та година, кога речиси две третини од населението ја подржуваа интеграцијата во ЕУ.
„Јас порано навистина верував дека членството во ЕУ е спасот за Србија, но сега сум уморен од таквото размислување“, изјави за SETimes 53 годишниот Богдан Драгич, жител на Белград и професор по книжевност.
Драгич вели дека многу Срби се уште мислат дека земјата треба да оди по патот кон ЕУ, но Унијата има доста значајни егзистенцијални проблеми. „Сега ние сме последното нешто за кое што таа размислува“, додава тој.
Сепак, Иван Кнежевиќ, заменик-генерален секретар за Европско движење, за SETimes изјави дека политичарите се делумно виновни за намалувањето на поддршката за членство во ЕУ, бидејќи не успеаја да му објаснат на обичниот народ што ќе значи за нив интеграцијата во ЕУ.
„Политичките елити во Србија покренаа огромни очекувања за овој процес, но не му ги дадоа вистинските информации на народот. Тие не й објаснија на јавноста што ЕУ ќе донесе во нивните животи. Луѓето не разбираат дека тоа ќе значи многу, од заштита на животната средина до способност на потрошувачите да се борат против корупцијата“.
Грубјешиќ вели дека падот на јавната поддршка за интеграцијата во ЕУ првенствено се должи на тоа што претходната влада не носеше тешки одлуки за внатрешната организација на Србија.
„Потребен е нов пристап кон европската интеграција, што значи дека ние мораме отворено да им кажеме на граѓаните што се очекува во тој процес. Целта не е да се задоволи Брисел, туку да ги подобриме работите тука и со тоа да го забрзаме процесот“, вели Грубјешиќ.
Во меѓувреме, низ целиот регион, поддршката за членството во ЕУ е генерално поголема отколку во Србија. Резултатите од една слична анкета од Косово објавена на почетокот овој месец покажаа дека повеќе од 70 отсто од граѓаните на Косово ќе гласаат за влез во ЕУ доколку се одржи референдум за ова прашање.
Во јануари оваа година, Хрватска одржа референдум за членство во ЕУ и 66 отсто од гласачите го поддржаа пристапувањето во ЕУ. Хрватска треба да влезе во ЕУ во јули 2013-та година.
Србија допрва треба да добие официјален датум од ЕУ за започнување на преговори. За разлика од тоа, соседна Црна Гора веќе доби датум за преговори, а Хрватска ќе стане членка на ЕУ до јули наредната година.
Претставници на ЕУ соопштија дека условите за Србија да добие датум за преговори се добро познати и дефинирани.
И покрај тоа што другите, исто така, имаат економски проблеми, тие го поддржуваат членството на Србија во ЕУ. Како што Дејан Николиќ, веб-претприемач, изјави за  SETimes , „Јас сум за тоа нашата земја да се доведе во согласност со правилата на ЕУ. Во тој момент, пристапувањето или непристапувањето станува прашање на економијата, а не на политиката“.
