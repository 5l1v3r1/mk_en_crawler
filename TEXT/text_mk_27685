28/06/2010
AНКАРА, Турција -- Премиерот Реџеп Тајип Ердоган во понеделникот (28-ми јуни) рече дека Турција го затвори својот воздушен простор за израелските воени летови. Според новинската агенција Анадолу, Ердоган им рекол на новинарите во Торонто -- каде што присуствуваше на самитот на Г-20 -- дека забраната е воведена по израелската рација на 31-ви мај на хуманитарната флотила за Газа во која загинаа деветмина турски активисти. Најмалку еден лет беше пресечен досега: авион кој пренесуваше израелски офицери до Полска за тура низ Аушвиц беше принуден да најде алтернативен правец. Турција вели дека цивилниот воздушен транспорт не е погоден, и дека за воените летови ќе биде решавано од случај до случај.
На маргините од самитот во саботата, Ердоган се состана со американскиот претседател Барак Обама на разговори околу соработката во борбата против тероризмот, како и за иранската нуклеарна програма и односите меѓу Турција и Израел. Водачите ја истакнаа важноста на соработката меѓу Вашингтон, Анкара и Багдад во борбата против терористичката Курдистанска работничка партија (ПКК) и се согласија дека ова мора да продолжи. Кога Обама изрази загриженост за најновите настани во однос на турско-израелските врски, Ердоган потврди дека Израел треба да се извини, да понуди компензација и да ја укине својата блокада на Газа. (AП, ББС, Хуријет, новинска агенција Анадолу - 28/06/10; Хуријет, новинска агенција Анадолу - 27/06/10)
