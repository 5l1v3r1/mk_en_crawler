24/11/2008
ПРИШТИНА, Косовo -- Седницата на Советот за безбедност на ОН за реструктуирањето на меѓународното присуство во Косово се очекува в среда (26-ти ноември), објави во саботата српската државна телевизија, цитирајќи дипломатски извори. Косовскиот министер за надворешни работи, Скендер Хисени, во неделата отпатува за Њујорк, да го претстави противењето на Приштина на планот од шест точки што го подготви генералниот секретар на ОН, Бан Ки-Мун, за реструктуирањето на УНМИК. Седницата на Советот за безбедност за Косово веќе беше одложена неколкупати.
Во другите вести, судија во Приштина одлучи во саботата да ги задржи во притвор тројцата германски државјани осомничени за експлозијата на 14-ти ноември во близина на Меѓународната цивилна канцеларија во Приштина, уште еден месец. Локалните медиуми објавија дека тројцата се активни офицери на германската Федерална разузнавачка служба, навод за кој Берлин одби да коментира. Ако бидат осудени за обвиненијата за тероризам, тие се соочуваат со 20 години затвор. Обвинителот Фети Тунузлиу во саботата рече дека Германците имале намера да ги „попречат и спречат“ напорите на ЕУ за распоредување на нејзината мисија во Косово. (Eкспрес, Коха Диторе - 24/11/08; Б92, РТС, Танјуг, РТК, Кохавижн, Телеграфи, Експрес, АП - 23/11/08)
