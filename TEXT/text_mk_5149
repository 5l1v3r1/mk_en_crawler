06/01/2010
Од Игор Јовановиќ за Southeast European Times во Белград - 06/01/10
Србија може да ја повлече својата судска парница за геноцид против Хрватска ако другата држава се согласи да го стори истото, рече претседателот Борис Тадиќ оваа недела, откако Белград го поднесе својот случај пред Меѓународниот суд на правдата (МСП) во Хаг. 
„Длабоко сум убеден дека, политички и законски, има простор за напуштање на двете судски парници пред МСП и за рационализација на овој спор“, рече Тадиќ. „Сакаме да избегнеме конфронтација на државите, бидејќи тоа не е во ничиј интерес.“
Српските претставници официјално покренаа судска постапка во понеделникот (4-ти јануари), како контраудар за случајот на геноцид покренат од страна на Хрватска во 1999 година.
Според изјавите што ги даде правниот тим кој ќе ја претставува Србија, Белград ќе се обиде да докаже дека хрватската војска е одговорна за геноцидот врз Србите во Хрватска за време на конфликтот во периодот од 1991 до 1995 година.
„Србија стори сé за да го избегне ваквиот исход, но немаше друг избор освен да покрене контратужба против Хрватска за геноцид“, рече српскиот министер за надворешни работи, Вук Јеремиќ, по поднесувањето на случајот.
Сепак, тој додаде дека Белград ќе се обиде да ја зачува стабилноста на Балканот и да соработува со Хрватска во процесот на европска интеграција.
Според Радослав Стојановиќ, кој го предводеше правниот тим на Србија во случајот на геноцид покренат од страна на Босна и Херцеговина, рочиштата во новото судење ќе потраат најмалку две години. Тој смета дека Хрватска и Србија, на крајот, е можно да постигнат вонсудска спогодба. 
Српските здруженија во Хрватска ги поздравија контраобвиненијата на Белград. Претседателот на здружението Веритас, Саво Штрбац, вели дека случајот е можно да ја принуди хрватската влада да го реши прашањето на раселените Срби, како и репатријацијата, имотните прашања и правата на пензии и домување. 
Но, хрватските претседателски кандидати Иво Јосиповиќ и Милан Бандиќ беа едногласни во ставот дека Белград не може да го добие својот случај против Хрватска. Покрај тоа, Бандиќ побара српски претставници да дојдат во Хрватска и да се извинат за злосторствата извршени за време на војната.
Јосиповиќ рече дека Хрватска и Србија е можно да постигнат договор ако Белград исполни неколку услови. Тој рече дека тука спаѓа потрагата за затворените и исчезнатите лица, како и враќањето во Хрватска на целото нејзино културно богатство украдено за време на војната.
