12/03/2012
Дражен Ремиковиќ за Southeast European Times во Подгорица -- 12.03.12
Српската и црногорската полиција се согласија заедно да патролираат на црногорското крајбрежје, за време на претстојната туристичка сезона, како и да формираат тимови за борба против организираниот криминал, во најновиот пример за регионална полициска соработка.
„Сакаме да й покажеме на јавноста дека полициската соработка меѓу двете земји е од суштинска важност [за спречување на криминалот], рече началникот на српската полиција, Милорад Вељовиќ. 
Портпаролот на црногорската полиција, Радомир Радуновиќ, изјави за SETimes дека слободата на движењето и криминалците кои не гледаат граници како пречка, изискуваат еден ваков пристап.
„Истиот вклучува размена на полициско искуство, професионална обука за припадниците на двете полициски [сили] и помош во истрагите“, рече Радуновиќ.
Сопственикот на туристичката агенција од Подгорица „Лики турс“, Жељко Ликовиќ, е еден од многуте туристички работници кои го поздравија полицискиот договор за соработка.
„Многу е важно нашите посетители да се чувствуваат безбедно во Црна Гора. Нема да кажам дека Црна Гора е небезбедна, но овој потег е важен за превенција, за луѓето да имаат кому да му се обратат за помош, ако биде потребно“, рече Ликовиќ за SETimes. 
„Лики турс“ направи резервации за повеќе од 2.000 туристи од Србија минатата година и Ликовиќ очекува уште поголем број српски летувалци оваа година.
Белграѓанецот Драган Самолов (43) рече дека неговото семејство секоја година одмора во црногорскиот град Котор и никогаш немало никаков проблем од безбедносна природа. 
„Во текот на сите овие години гледав млади луѓе, чија крв е малку поврела од нашата, постарите луѓе, како повремено се тепаат. Тоа не е голема работа; се случува насекаде“, рече Самолов за SETimes. 
Самолов објасни дека некои луѓе во последно време носат скриени пиштоли и полицијата добро работи на решавање на ова прашање. „Но, во овие две децении летување во Црна Гора, не сум видел тепачка која вклучила оружје.“
Властите велат дека договорот се заснова на трајната соработка меѓу српските и црногорските полициски сили. 
Радуновиќ додаде дека Црна Гора е отворена за соработка на сличен начин и со другите регионални полициски сили.
Заедничката полициска работа не е нова за хрватската полиција, која го спроведува проектот Безбедна туристичка сезона заедно со полициските сили на Словенија, Унгарија, Австрија, Чешката република и Германија.
Унгарците сочинуваат најголем дел од визитинг-полицајците во Хрватска, бидејќи голем број од унгарските туристи одмораат редовно на хрватското крајбрежје. Четириесет унгарски полицајци патролираа на хрватското крајбрежје со своите хрватски колеги минатото лето.
Пограничната полиција на Босна и Херцеговина, исто така, работи заеднички со своите хрватски колеги. Тие вообичаено патролираат долж реката Сава, која претставува граница меѓу двете земји.
Слично на тоа, косовската полиција соработува со албанската полиција веќе две години, заедно засилувајќи ја безбедноста на патот за време на летната сезона во Албанија, каде што одмораат многу косовски Албанци.
Професорот на Факултетот за безбедност и заштита во Бања Лука, Предраг Чераниќ, изјави за SETimes дека заедничката полициска работа претставува извонреден облик на соработка, со оглед на тоа што криминалците се приспособуваат и реорганизираат регионално за да ја надмудрат полицијата.
„Криминалците соработуваат со своите колеги од соседните земји, така што од суштинска важност е и полицијата да соработува [за да може да им се спротивстави]. Тоа ќе стане тренд во регионот и дефинитивно ќе биде потешко за криминалците во вакви услови“, рече Чераниќ. 
Вељовиќ посочи дека полициските сили го продолжуваат трендот во регионот и пошироко. „Сакаме полициската соработка меѓу Србија и Црна Гора да биде искористена како пример за целиот регион а, можеби, и за цела Европа.“
