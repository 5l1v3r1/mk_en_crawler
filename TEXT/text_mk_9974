07/12/2012
Пол Чикои за Southeast European Times во Букурешт – 07.12.12
Посетата на крајот од минатата недела на Жозе Мануел Баросо, претседателот на Европската комисија, по што следеше посетата на полскиот претседател Бронислав Коморовски во понеделникот (4-ти декември), ја покажа јасната поддршка за европските аспирации на Молдавија и й даде поттик на поранешната советска република за реформи, велат аналитичарите и властите во Кишињев.
„Пред сé, посетата на Баросо претставува јасна порака на поддршката и охрабрување за Молдавија во спроведувањето на потребните реформи за европска интеграција. Второ, истата сигнализира дека Европа е уште поотворена кон Молдавија“, рече за SETimesНику Попеску, аналитичар во Европскиот совет за надворешни односи и советник за европска интеграција на молдавскиот премиер Влад Филат.
Во Кишињев Баросо говореше отворено.
„Нема сомневање дека Молдавија припаѓа во Европа“, рече тој. „Ако ја одржите брзината и ја зголемите длабочината на реформите, сигурен сум дека вашиот европски избор ќе ви се исплати.“
Но, Баросо предупреди дека втората фаза доаѓа со значителен напредок во борбата против корупцијата и реформата на судскиот систем. Тој рече дека ЕУ внимателно го следи решението за конфликтот во Трансдњестар, што е приоритет за надворешната политика на Брисел.
За властите во Кишињев, посетите на двајцата водачи имаат уште поголемо значење.
„Тие дојдоа како потврда на нашите европски аспирации и напорите кон европска интеграција“, рече за SETimesВлад Турчану, портпарол на молдавскиот претседател Николае Тимофти. .
„Врската меѓу Молдавија и Европа која добива форма веќе неколку години, сега почнува да се консолидира“, додаде тој.
Посетата на полскиот претседател е подеднакво значајна, рече Турчану.
„За Молдавија, полското искуство е навистина важно. Полска, земја која ја консолидира својата позиција во Источна Европа, е земја која ги знае спецификите на Молдавија, исто како Романија и балтичките земји и затоа нејзината експертиза ни е толку важна.“
Полска, заедно со Шведска, е иницијатор на Источното партнерство кое беше иницирано во мај 2009 година, за зајакнување на односите на Брисел со шесте поранешни советски републики: Ерменија, Азербејџан, Белорусија, Грузија, Молдавија и Украина.
„Молдавија претставува извор на оптимизам во регионот“, рече Коморовски во понеделникот.
Тој ги увери молдавските граѓани дека ќе ги почувствуваат предностите на европската интеграција веднаш штом земјата ќе го потпише договорот за стабилизација и асоцијација.
„Охрабрувачки е да се види дека конечно имаме цел, не само за поединците, туку и за целиот народ“, рече за SETimesДумитру Пуричару, Молдавец што студира економија во Букурешт.
Молдавија започна преговори со ЕУ во 2010 година и се надева дека ќе потпише договор до крајот на 2013 година.
