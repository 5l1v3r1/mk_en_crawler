19/09/2004
АНКАРА, Турција -- Турскиот Парламент неочекувано прогласи пауза во работата, без да го усвои новиот Кривичен законик, кој се смета дека има суштинска важност за започнувањето на разговорите за пристап со ЕУ. Пратениците од владејачката Партија на правдата и развојот (АКП) не се појавија на вонредната седница во неделата (18-ти септември). Парламентот, потоа, автоматски прогласи пауза во работата до својот редовен датум на започнување со работата на 1-ви октомври. Во извештаите во локалните медиуми се наведува дека причината лежи во континуираните несогласувања во редовите на АКП во врска со контроверзната одредба -- повлечена од страна на АКО по разговорите со опозицијата -- со која прељубата би била прогласена за кривично дело. 
Легислативата на Кривичниот законик требаше да биде усвоена до 6-ти октомври, навреме за извештајот на Европската комисија за Турција. Во саботата комесарот на ЕУ за проширување, Гинтер Верхојген, го повика дипломатскиот претставник на Турција во ЕУ со цел да побара објаснување за ова одложување. Тој ја отфрли можноста за одложување на извештајот што треба да биде објавен во октомври и предупреди дека неусвојувањето на новиот Кривичен законик би можело да влијае на одлуката за започнување на разговорите за пристап. (АП, АФП, ББС, Ројтерс, НТВ - 18/09/04)
