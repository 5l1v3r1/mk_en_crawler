17/05/2004
АТИНА, Грција -- Министерот за јавен ред, Јоргос Вулгаракис, во неделата (16-ти мај) рече дека е задоволен од резултатите на четиридневната вежба, која имаше за цел да ја провери способноста на земјата за одговор во случај на терористички напади за време на Олимпијадата во август. "Ни беше дадена шанса да провериме различни сценарија и алтернативи и да ја процениме способноста на земјата да осигури безбедни услови на олимписките места", рече Вулгаракис. Вежбата ја следеа претставници од советничката експертска комисија од седум земји. Ова беше осма безбедносна вежба досега. Исто така во неделата, Министерството за јавен ред ја отфрли можноста вооружен странски безбедносен персонал да ги придружува олимписките спортисти. Портпаролот инсистираше на тоа дека грчката полиција се подготвува за обезбедуваoето на спортистите во и надвор од олимписките места. (AП, Сандеј Тајмс, АНА, МПА - 16/05/04)
