27/06/2013
Енди Дабилис за Southeast European Times во Атина -- 27.06.13
По повлекувањето на еден од членовите на неговата коалиција, грчкиот премиер Антонис Самарас формираше нов сојуз со другиот коалициски партнер, социјалистите на ПАСОК, во новиот кабинет во кој неговиот партнер доби клучни министерски места.
Самарас, водачот на конзервативната Нова демократија, рече дека двопартиската влада ќе биде покохезивна и помалку поделена околу реформите кои ги бараат меѓународните кредитори, особено со назначувањето на водачот на ПАСОК, Евангелос Венизелос, за заменик-премиер и министер за надворешни работи.
„Оваа влада нема ниту миг за губење“, му рече Самарас на неговиот нов кабинет кратко после церемонијата за положување свечена заклетва во вторникот (25-ти јуни). „Стабилноста денес е попотребна од било кога“.
Тој додаде: „Секој од нас има свои сопствени политички уверувања, но најважната идеологија сега е спасувањето на земјата“.
Вниманието ќе биде насочено кон оддалечување од мерките на штедење и напредување кон раст и реформи, рече Самарас.
Грција, исто така, вети дека ќе затвори 15.000 работни места во јавниот сектор до крајот на следната година со цел да ги исполни барањата на Тројката ЕУ-ММФ-ЕЦБ, услов поради кој Самарас ја затвори националната радио-телевизија ЕРТ и ги отпушти сите 2.656 вработени.
Тоа предизвика криза поради која, како што се чинеше, се закануваа нови избори, кои ќе беа трети по ред за малку повеќе од една година, кога еден од неговите партнери, Демократската левица (ДИМАР), ја напушти владата.
Венизелос, заедно со водачот на ДИМАР, Фотис Кувелис, инсистираше на тоа Самарас повторно да ја отвори ЕРТ и да ги врати вработените, но прифати компромис според кој 2.000 работници привремено ќе бидат повторно вработени додека не се отвори нова радио-телевизија, со 1.000 до 1.200 поранешни вработени во ЕРТ.
Коалицијата НД-ПАСОК има тесно мнозинство од 153 пратенички места во парламентот кој брои 300, но, наводно, може да смета на неколку од 14-те независни за да продолжи со своите планови, а можеби дури и повремена поддршка од ДИМАР, рече Кувелис.
Со заостанувањето на ПАСОК во анкетите со 4 до 5 отсто, веднаш над потребните 3 отсто за влез во парламентот, критичарите велат дека Венизелос е фокусиран на тоа да се задржи себе си во центарот на вниманието.
Тој ги доби највисоките позиции во новата влада, во потег што го натера Самарас да отвори уште две позиции во кабинетот откако вети дека ќе ја намали неговата влада.
Мариос Евривеавис, професор по меѓународни односи на Универзитетот Пантеон во Атина, рече дека коалицијата е случај кога политиката склопува чудни пријателства .
„Има взаемна нелагодност во двете парии; критичарите на Нова демократија велат дека [Самарас] го возобновува ПАСОК, а некои луѓе од ПАСОК се разочарани што Венизелос профитираше. Тој ги зеде високите позиции“, изјави Евривеавис заSETimes.
Промената во владата доаѓа во време кога претставниците на Тројката треба да се вратат во Атина во јули за да го оценат темпото на заостанатите реформи, вклучувајќи и тоа како да се пополни она што би можело да биде дупка од една милијарда евра во плановите за буџетот кога владата не успеа да добие ниту еден понудувач за својата компанија за гас ДЕПА во програмата за приватизација.
Заедно со помалку од очекуваните даночни приходи, мерките на штедење наметнати од страна на владата по наредба на Тројката ја влошија шестгодишната рецесија и резултираа со рекордна стапка на невработеност од 27,4 отсто.
Антонис Клапсис, раководител на одделот за истражување на Институтот за демократија Констандинос Караманлис во Атина, изјави за SETimesдека „Коалициската влада на Нова демократија и ПАСОК е нешто ново и доста предизвикувачко. Патот не е полн со рози, но јас верувам дека тие ќе дадат сѐ од себе. Тие имаат само една алтернатива: да успеат. Ако не успеат, тогаш иднината на Грција не изгледа многу надежна“.
Тоа може да биде сериозно изневерување на грчкиот народ, чии протести, штрајкови и немири против намалувањата на платите, даночните зголемувања и намалените пензии ја соборија претходната влада на Јоргос Папандреу, поранешниот водач на ПАСОК кој беше избран во 2009-та година со 44 отсто од гласовите, но неговиот мандат траеше само две години.
Нова демократија и ПАСОК беа обвинети за предизвикување на катастрофалната економска криза и неверојатен долг со натрупување на јавните платни списоци со стотици илјадници непотребни работници цели 40 години во замена за гласови.
Главната опозициска партија, Коалицијата на радикалната левица (СИРИЗА), рече дека новата влада нема да опстои во преостанатите три години од својот мандат.
„Новата влада е скроена за политиките на меморандумот [со Тројката], како и за владините планови за завршување на политичкиот грабеж на доходите и продажбата на јавните добра“, рече водачот на СИРИЗА, Алексис Ципрас.
Костис Ифантис, вонреден професор по меѓународни односи на Универзитетот во Атина, рече дека политичката експедитивност ќе доминира исто колку и двете партии. „Коалицијата ќе функционира поради неопходноста“, изјави тој заSETimes.
„Ги имаме луѓето кои ја доведоа земјата на колена, но кризата не донесе некои нови луѓе на чело“, додаде тој.
 Какви мерки може да преземе новиот кабинет за економско заздравување на земјата? Споделете го вашето мислење долу. 
