12/09/2005
(Блиц - 12/09/05; AП, Ireland Online - 11/09/05; Ројтерс, АП, Бета - 10/09/05; Maкфакс, Радио Б92 - 09/09/05)
Британскиот министер за одбрана, Џон Рајд, во неделата (11-ти септември) изјави дека неговата земја ќе ги поддржи напорите чија цел е подобрување на безбедноста во Косово пред разговорите за неговиот конечен статус. 
Долгорочното подобрување на безбедноста во провинцијата „претставува прв и важен чекор во обезбедувањето на стабилна, одржлива и просперитетна иднина за луѓето во Косово“, АП ја цитираше изјавата на Рајд во Приштина, по разговорите со шефот на УНМИК, Сорен Јесен-Петерсен. Еднодневната посета беше последна во тридневната турнеја на Рајд низ Балканот, која вклучуваше и посета на Босна и Херцеговина во петокот. 
Велика Британија, која моментно претседава со ЕУ и е една од шесте нации во таканаречената Контакт група за Косово има распоредено 200 војници во покраината, како дел од 17.500 припадници на КФОР предводени од НАТО. Рајд говореше пред дел од нив во неделата. 
Неговата посета доаѓа по инцидентот доцна во петокот, при кој еден полицаец од косовските Срби беше ранет кога кон неговиот патролен автомобил беше отворен оган во близина на селото Штрпце. Неговите повреди не беа опасни по живот, како што објавија полициски извори. 
Нападот се случи на место близу споменикот на поранешните бунтовници на косовските Албанци, кој беше оштетен во експлозијата претходниот ден, но не беше веднаш познато дали двата инциденти се поврзани. Полицијата ги засили безбедносните мерки во таа област, каде што двајца косовски Срби беа, исто така, убиени пред околу две недели. 
Новите инциденти се случија во време додека претставникот на ОН, Каи Еиде, врши преглед на напредокот на Косово во спроведувањето на меѓународно дефинираните демократски стандарди во осум области. Позитивната оценка би ја отворила вратата за разговорите околу конечниот статус на покраината, кои, најверојатно, ќе започнат подоцна оваа година. 
Според словенечкиот министер за надворешни работи, Димитриј Рупел, кој оваа година е и претседавач на ОБСЕ, извештајот што се очекува Еиде да го поднесе во текот на следните недели ќе го поддржи започнувањето на разговорите за статусот на Косово. 
„Мислам дека извештајот, и покрај сета резервираност, ќе оди во полза на започнувањето на разговорите за идниот статус на Косово“, македонската новинска агенција Макфакс го цитира Рупел од прес-конференцијата во петокот во Љубљана. 
Истакнувајќи дека содржината на извештајот сé уште не е позната, официјален претставник на американскиот Стејт департмент изрази оптимизам. „Сметам дека очекувањето на меѓународната заедница е разговорите да започнат оваа есен“, рече Розмари ди Карло, заменик-помошникот на американскиот државен секретар. 
Одбивајќи да ги открие своите препораки Еиде за српскиот весник Блиц изјави дека кога ќе го заврши својот извештај ќе го поднесе до генералниот секретар на ОН Кофи Анан, кој „ќе го стори она што смета дека е неопходно“. 
