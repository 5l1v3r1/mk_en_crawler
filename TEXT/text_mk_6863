22/05/2012
Тулин Далоглу за Southeast European Times во Анкара -- 22.05.12
Со оглед на сè посериозната безбедносна ситуација долж границите на Турција со Блискиот Исток, членство во НАТО останува клучно за безбедносните интереси на земјата. 
Во изјавата за SETimes, Али Риза Алабојун, претседател на Групата на парламентарното собрание на НАТО за Турција, ги истакна географските предизвици на Турција со оглед на нејзината близина до бројните конфликтни зони вклучувајќи ги Ирак, Иран и Сирија. 
„Затоа, НАТО станува дури и повеќе од само една заштитна институција за воспоставување на регионален мир и затоа е важна за Турција“, објасни тој, додавајќи дека Турција е еден остров на мир и демократија во срцето на едно нестабилно соседство.
Но, разновидноста на надворешната политика на Турција заедно со нејзиниот блокиран процес за членство во ЕУ создаде слика надвор од Турција дека земјата се оддалечува од Западот.
На пример, неодамна Атлантскиот совет спроведе истражување за иднината на НАТО и побара од водечките научници и политичари во Европа и САД да одговорат на прашањето: „Ако Турција не стане членка на Европската Унија за пет години, нејзината ориентација ќе биде?“ 
Од 59 учесници, 21 одговориле дека Турција ќе се стреми кон „повторно заживување на отоманската моќ", а 12 одговориле дека Турција ќе биде „поблиска со своите муслимански соседи“.
„Нема промена во оската на Турција“, рече Алабојун. „Турција само ја одредува својата надворешна политика врз основа на своите регионални потреби и интереси. При тоа, таа ги зема предвид меѓународните норми, човековите права, заедничката гранична безбедност, [и] соседските односи; ниту едно од овие не противречи на вредностите изнесени од НАТО или ОН“. 
Хикмет Четин, поранешен министер за надворешни работи и висок цивилен претставник на НАТО во Авганистан, се прашува кој навистина очекува Турција да стане членка на ЕУ во следните пет години. 
„Не е јасно што ќе се случи со ЕУ, но јасно е за НАТО“, изјави тој за SETimes. „НАТО ќе продолжи како една од најважните институции на западниот свет. Никој не треба да се надева на исклучување на Турција“.
Четин рече дека полемиките за здружување на Турција со своите муслимански соседи се темелат на „површна анализа“." 
„Турција се соочува со тежок период со Ирак, Сирија и Иран, а другите [соседи] не се толку важни“, вели тој. „Што и да се зборува за [здружување на Турција со муслиманскиот свет,] се чини дека реалноста се разликува од тие анализи“.
Јан Лесер, извршен директор на Трансатлантскиот центар во Брисел на германскиот Маршалов фонд, за SETimes изјави дека НАТО ќе се движи во фаза каде што ќе има сè повеќе и повеќе предизвици во соседството на Турција како резултат на револуционерните случувања во арапските земји -- укажувајќи на предизвиците во Сирија и Иран, две земји кои се граничат со Турција. 
„Јас не верувам дека некој се сомнева во тоа дали Турција продолжува со своето членство во НАТО“, рече тој. "Дури и ако јавната поддршка во Турција за НАТО е на исторсико ниско ниво, мислам дека народот во целина верува дека НАТО е добра организација во која Турција треба да е членка. Ова е усогласен резултат“. 
Алабојун се согласува. „Ако дојде до вистинска дебата за членството на Турција во НАТО, јас верувам дека поддршката на јавноста ќе биде многу, многу голема“, рече тој. „Новата генерација не знае која е важноста на НАТО за Турција или која е позицијата на Турција во НАТО“.
