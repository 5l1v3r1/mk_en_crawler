16/08/2011
Горан Трајков за Southeast European Times во Скопје -- 16.08.11
 SETimes: Како станавте македонски пратеник? 
 Павле Саздов: ВМРО-ДПМНЕ, партијата чиј член сум повеќе од десет години, објави внатрешен оглас за сите членови. Со оглед на тоа што во Канада живеам десет години, ги знам потребите и предизвиците на македонската заедница во Северна Америка, така што одлучив да се пријавам. Поднесов предлог-платформа, резиме, куса биографија и мотивациско писмо до партиската комисија. Откако се финализираа сите интервјуа -- последното со претседателот на партијата -- бев известен дека мојата кандидатура е прифатена. 
 SETimes: Што значи за дијаспората да биде вклучена во обликувањето на политиката на Македонија? 
 Саздов: Изборите во [јуни] беа историски бидејќи Македонците што живеат во странство добија можност да гласаат за кандидат што ќе ги претставува, и исто така поради тоа што беа спроведени без ниеден инцидент. За многумина ова е шанса директно да влијаат на македонската национална и надворешна политика, како и да предлагаат измени на законите. Дијаспората веќе има влијание врз националниот буџет преку дознаките. Мал број се врати да инвестира во различни бизниси. Вклучувањето членови на парламентот од дијаспората, кои ја гледаат легислативата низ призмата на потребите на дијаспората, е дефинитивно од полза за сите Македонци што живеат во странство.
 SETimes: Кој е интересот на дијаспората во татковината? 
 Саздов: Многу Македонци што живеат во странство имаат членови на семејството, имот или бизнис врски во Македонија, така што тие се многу заинтересирани за социјалниот и политичкиот живот на земјата. Дури и оние без никакви врски се сé уште заинтересирани за „стариот крај“ или случувањата во старата татковина. 
Организациите во дијаспората организираат часови -- обично за деца -- за учење на македонскиот јазик. Тие, исто така, организираат социјални настани како концерти и театарски претстави на македонски уметници. Во македонските ресторани луѓето се дружат и разговараат за настаните во стариот крај. 
 SETimes: Кои се најчестите прашања за кои дискутира дијаспората?
 Саздов: Едно прашање што се појавуваше на сите мои предизборни средби беше прашањето на името со Грција. Скоро сите Македонци што ги сретнав силно ми сугерираа да престанеме со преговорите. Тие бараат земјата да биде примена во ОН под своето име -- Македонија. Драго ми е што мојот став во врска со ова прашање му е близок на македонскиот електорат што ме поддржа. 
Исто така, дискутиравме за подобрување на конзуларните услуги и можноста за добивање македонско државјанство, пасоши и други документи во странство. Покрај тоа, и за подобрувањето на процедурите за луѓето што сакаат да се вратат во Македонија; подобрувањето на процедурите за инвестициите; подобра координација со организациите и институциите во Македонија; и повеќе претставници на македонската влада да ги посетуваат нашите заедници за да разговараат за прашањата од национален интерес. 
 SETimes: Која е вашата агенда за следните четири години како пратеник? 
 Саздов: Да ја реализирам мојата предизборна програма и новата програма на македонската влада. Тесно ќе соработувам со владините претставници од сите министерства за подобрување на административните процедури; создавање едношалтерски систем за странските инвеститори, подобра средина за враќање во Македонија; партнерство со другите парламенти и официјални претставници од земјите каде што живеат македонските заедници; и координирање на организациите на нашата македонска дијаспора за обединето дејствување во врска со прашањата од национален интерес. 
