26/05/2012
Дражен Ремиковиќ за Southeast European Times во Загреб -- 26.05.12
Оваа недела започна нова ера за главната опозициска партија, Хрватската демократска заедница (ХДЗ), откако партијата го избра поранешниот директор на тајната служба, Томислав Карамарко, за свој нов претседател. Новото раководство вели дека партијата мора целосно да се демократизира, а аналитичарите и граѓаните сметаат дека тоа е единствениот политички излез за ХДЗ, ако сакаат да преживеат.
Во изминатите шест месеци ХДЗ се соочи со бројни скандали. Партијата ги изгуби изборите во октомври минатата година, и се соочи со корупциски скандали, кои доведоа до апсење на нејзиниот поранешен претседател -- и премиер -- Иво Санадер.
Но, овој потег ја свртува позицијата на партијата кон десниот дел од политичкиот спектар -- враќајќи ја кон нејзините националистички корени и предизвикувајќи политички потрес во земјата, која се надева дека ќе пристапи во ЕУ следната година.
„Партијата мора да се врати на своите корени и да го оживее вистинскиот патриотизам“, рече Карамарко по својата победа, при што тој ги победи четворицата други кандидати, вклучително и поранешната премиерка Јадранка Косор, која помогна Хрватска да оди по вистинскиот пат кон пристапувањето во ЕУ.
„Конечно ќе станеме вистинска опозиција“, рече Карамарко (53).
Јосипа Римац, нов член на претседателството на партијата, рече дека 90 отсто од луѓето од тимот на Карамарко добија позиции, со што е направено потребното свртување кон целосна демократизација.
Во новото раководство има многу млади луѓе со искуство, актуелни градоначалници, поранешни министри и пратеници.
„Ќе го поддржиме сето она што е добро за Хрватска, но сето она што не е во интерес на граѓаните, ќе биде критикувано“, рече Римац за SETimes. 
Даворка Будимир, политички аналитичар и заменик-претседател на Хрватското здружение на политички науки, изјави за SETimes дека делегатите немале друг избор освен да се свртат кон старото раководство на партијата.
„Карамарко е, исто така, од ,старата гарда’ на ХДЗ, но можеме да кажеме дека тој може да постигне да биде политички социјализиран и да ги отфрли старите методи на водење на партијата. Демократизацијата е процес како и секој друг и потребно е значително време некоја политичка партија да се демократизира“, рече Будимир.
Граѓаните се задоволни од промената, но предупредуваат дека ХДЗ мора да раскрсти со минатото. 
„Секоја промена е добра. ХДЗ треба да ги консолидира своите редови за политичката сцена да има силна опозиција и за да не се дозволи партијата ... да стане семоќна“, рече за SETimes Мишко Грегуриќ, 24-годишен студент на политички науки од Загреб. 
Загрепчанката Горица Вукмир (32) смета дека новото раководство ќе го подобри имиџот на партијата ХДЗ, кој беше ставен на ризик. 
„Секогаш гласав за ХДЗ, до последните избори. Не можете да гласате за некој чиј шеф е крадец. Се надевам дека новиот шеф ќе ја поправи грешката“, рече Вукмир за SETimes. 
