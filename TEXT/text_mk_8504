12/08/2011
Мухамет Брајшори за Southeast European Times во Приштина -- 12.08.11
Муслиманите низ целиот свет започнаа да постат на 1-ви август. Во Косово, традицијата на рамазанскиот пост е речиси иста како и во другите земји. 
Луѓето во Косово се обидуваат да им понудат садак или милостиња на сиромашните преку организациите, џамиите или индивидуално. Не е невообичаено да видите шатори поставени како центри за донација на храна за време на Ифтарот (вечера), додека семејствата им помагаат на роднините и соседите кои се соочуваат со потешкотии.
55-годишната Нафије Хисени е од селото Думница во Подуево. Таа за SETimes рече дека пости за Рамазан секоја година од нејзината 13-та година. 
„Религијата претходно беше важен дел од семејната хармонија и целото општество. Имав постара сестра [која] почна да пости кога имаше 13 години. Јас имав 11 години и секогаш се криев за да јадам, затоа што ми беше жал што јас можев да јадам, а таа не. Но, потоа почнав да постам кога имав 13 години и го сфатив значењето на постот за време на Рамазан“. 
Хисени рече дека нејзиниот татко бил почитуван во селото и секогаш канел гости за Ифтар.
„Храната е важен дел за време на Рамазан ... цел ден мајка ми ја подготвуваше храната, а јас бев секогаш среќна да й помогам. Мајка ми [правеше] кос не таве (јогурт во грне), пите ме дјат (пита со кашкавал) и равани (палачинка со сируп)“.
45-годишната Сизана Бајрактари живее во Приштина. Таа потекнува од Призрен, член на турско-албанско семејство кое ги почитува рамазанските традиции. 
„Вујко ми беше имам, а татко ми аџија. Секогаш се радувавме кога ќе дојдеше Рамазан, бидејќи бевме во можност да размислуваме за самите себеси, нашите соседи, нашето семејство и ние ја делевме храната со сиромашните луѓе, кои во минатото беа во поголем број. 
Бајрактари рече дека нејзината мајка секогаш подготвувала храна за сиромашните за време на Рамазан, а таа, самата, ја следи таа традиција. 
„Кога мајка ми подготвуваше храна за нас, таа секогаш ми велеше дека за време на Рамазан, ние мора да ја делиме храната и среќата со сиромашните луѓе во другите месеци. Денес јас не можам да подготвувам храна како што правеше мајка ми, но секој месец му давам пари на некое сиромашно семејството, па тоа е безгрижно тој месец“
Бајрактари вели дека поради нејзините турски корени, за време на Рамазан секогаш се приготвува турска храна и традиционална албанска храна.
„Го приготвувам она што моите деца го сакаат најмногу и се обидувам да ги направам среќни. Кога ќе почнеме да јадеме за Ифтар ... традиција е да се започне со нешто слатко. Потоа понекогаш служиме цемен или мантија; подоцна главното јадење е кисирли пази сарма или полнети домати или месо, а за десерт баклава, раванија или десерт од пченкарно брашно и млеко со лимон“. 
Бајрактари и Хисени, исто така, зборуваа со SETimes за верскиот дел од Рамазан. 
„Секогаш се молам за време на Рамазан и одам во џамија секоја вечер по Ифтарот за да се молам за време на Тарави. Се молам за луѓето да го пронајдат својот мир и среќа. Времето е тешко; многу луѓе се невработени и сиромашни“, вели Хисени.
Бајрактари оди да се моли за Тарави, а подоцна ги повикува нејзините соседи кај неа дома или оди кај нив на чај.
„Рамазанскиот пост ги исполнува верниците со вредностите ... на љубов, почит, милостиња, жртва и искреност бидејќи ги прави луѓето потопли, поблагородни, похумани, поповрзани и поблагодарни на Создателот на Универзумот,“ рече водачот на исламската верска заедница во Косово, Наим Тернава, на почетокот на месецот. 
