05/06/2012
Мухамет Брајшори за Southeast European Times во Приштина -- 05.06.12
Со одолговлекувањето на економската криза, банките преземаат мерки за враќање на довербата на граѓаните во банкарскиот систем и намалување на последиците од кризата врз буџетите на домаќинствата.
Косово изготви закон за осигурување на депозитите, што треба да ја зголеми довербата во финансискиот систем. Законот сега е на чекање во парламентот, и може да не биде усвоен до есен.
Српската влада ја зголеми својата депозитарна гаранција за заштедите од 3.000 на 50.000 евра. Народната банка на Македонија презеде слични дејства. И албанскиот економски сектор станува чувствителен на индиректниот кредитен ризик од зголемениот девизен курс и ранливоста на курсот, според Банката на Албанија. Чувствителноста на одделните банки на преземените шокови, исто така, се зголеми.
Дритан Келиу, професор по економија и директор на Балканскиот центар за економија и трговија, со седиште во Тирана, изјави за SETimes дека финансискиот сектор во регионот зависи од развојот на настаните во Западна Европа.
„Сите банки во регионот се филијали на европските банки, или имаат процент од акциите на истите, особено од Грција, кои се главно во Албанија и во Србија. Од тие причини, владите мора да следат како нивните ,мајки’ банки во Европа се погодени од кризата, за да можат да преземат дејства во своите земји“, рече Келиу. 
Косово веќе се наоѓа во финансиска криза -- неговиот процент на невработеност изнесува 45 отсто, а годишната плата е 6.500 евра, најниска во Европа, што ги прави Косоварите посебно ранливи на финансиската криза, но владата вложува напори да ја стабилизира економијата.
„Финансискиот сектор во Косово и понатаму е стабилен и одржлив, како резултат на делумната интеграција со европскиот финансиски сектор, ефикасниот надзор на Централната банка на Косово и дополнителната внимателност на банките во земјата при пласирањето на нивните инвестиции“, рече за SETimes Мухарем Шахини, портпарол на Министерството за финансии.
Но, не се согласни сите со владиниот оптимизам. Лумир Абдиџику, извршен директор на РИИНВЕСТ Институт, ја критикуваше владата за непреземањето мерки претходно. Тој рече дека кризата, несомнено, ќе го погоди Косово -- барем преку намалување на девизните дознаки и намалени странски инвестиции.
„Владините политики не постојат во случај на евентуална криза [што би го погодила Косово]. Нашата земја води повеќе реактивна, отколку проактивна политика. [Владата] не изгради основи за одржлив приватен сектор“, рече Абдиџику за SETimes. 
Но, Шахини рече дека финансискиот систем на Косово е стабилен.
„Со цел да обезбеди дополнителна ликвидност на постојниот финансиски систем, Косово одвои 46 милиони евра од буџетот [за да ги покрие] резервите за ликвидност“, рече Шахини.
А тоа, како што рече, можеби нема да биде неопходно. „Актуелната криза на јавниот долг во земјите од ЕУ не се очекува да има влијание врз локалната економија“, рече Шахини.
Но, Абдиџику не се согласува. Грција е сериозен инвеститор во регионот, и нејзината заслабнатост во последниве години ги намали можностите за инвестирање во Косово.
„Сметам дека Косово е далеку од имуно на европската криза. Макроекономските индикатори и понатаму покажуваат слаби резултати, невработеност која сé уште изнесува 40 отсто, и стапка на инфлација минатата година од 8 отсто. За сиромашна земја како Косово, економски маргиналната последица од кризата е помала“, рече тој.
