10/09/2004
(Разни извори – 03/09/04 - 09/09/04)
Српското претпријатие за електростопанство ЕПС објави дека ќе биде подготвено за закажаното поврзување со европскиот енергетски систем на 10-ти октомври. Меѓусебната поврзаност на електричната мрежа во Југоисточна Европа, прекината од 1991 година поради конфликтите во поранешна Југославија, треба повторно да се воспостави на тој датум. 
*** 
 Во својот последен месечен извештај, агенцијата за рангирање Дан анд Бредстрит го потврди рејтингот од ДБ4д на Хрватска. Агенцијата одлучи да го даде овој рејтинг како резулат на склучувањето на стенд-бај аранжман со ММФ од минатиот месец, велејќи дека тоа ќе има позитивен ефект врз довербата и интересот на инвеститорите.
*** 
Трговскиот дефицитот со странство на Македонија достигна 565,4 милиони евра помеѓу јануари и јули оваа година -130,9 милиони евра повеќе отколку истиот период минатата година. Податоците објавени од страна на Државниот завод за статистика, исто така, покажуваат дека извозот покрил 56 отсто од увозот во текот на првите седум месеци од 2004 година. 
*** 
ММФ бара драстични реформи на пазарот на труд и во системот на социјална заштита на Грција, рекоа претставниците на Фондот за време на состанокот со грчките деловни здруженија на 8-ми септември. Делегацијата на ММФ се наоѓа во Грција на рутинска годишна посета. 
*** 
Новиот извештај објавен од страна на Генералниот директорат на турската полиција покажа дека скоро 18 отсто од нафтените производи што се продаваат годишно на турскиот пазар се резултат на илегалниот увоз. Овој увоз се спроведува, главно, преку источните региони на Турција и резултира со даночни загуби до 2,05 милијарди евра годишно, се вели во извештајот. 
*** 
ЕБРД објави инвестиција од 1 милион евра во акции во босанското препријатие Примус, во кое купува 45 отсто од акциите. Средствата ќе бидат искористени за опрема за модернизација и проширување на производството на претпријатието, кое произведува ПВЦ, алуминиумски и дрвени елементи. 
*** 
Шпанската Влада ја одобри новата кредитна линија, вредна 10 милиони евра, за макрофинансирање во Србија. Шпанија веќе обезбеди една кредитна линија за Србија во висина од 5 милиони евра, што резултираше со 3.000 макро-заеми. 
*** 
Владата на Република Српска објави дека ГФМТ-Фармленд од Вајоминг ги исполнува условите за купување на 65 отсто од акциите на фармата за добиток Говедарска фарма. Американското претпријатие, кое беше единствен понудувач за Говедарска фарма, понуди да плати 5.100 евра и да го преземе долгот од над 3,5 милиони евра. 
