15/01/2013
Линда Карадаку за Southeast European Times во Приштина --15.01.13
Меѓународната заедница за воени злосторства во поранешна Југославија одлучи на крајот од декември да ги затвори своите канцеларии во Косово и Хрватска, префрлајќи ја работата на локалните судови, но оставајќи отворени канцеларии во Србија и Босна и Херцеговина (БиХ).
Трибуналот беше формиран во 1990 година, додека траеја конфликтите во поранешна Југославија – во време кога ниту еден локален суд немаше ниту капацитет, ниту волја да води ефикасни судски процеси за извршените злосторства, рече за SETimesМагдалена Спалинска, портпаролка на Трибуналот.
„Завршната стратегија на Трибуналот беше важен катализатор за зајакнување на компетентните национални судски системи во поранешна Југославија и оваа област на работата на Трибуналот останува приоритет“, рече Спалинска. 
Трибуналот спроведува многу активности за помош на локалните судови во зајакнувањето на нивната способност за решавање на случаите на воени злосторства, вклучително и пренесување на знаење и материјали на правните експерти во регионот.
„До крајот на неговиот мандат, Трибуналот ќе продолжи да ги поддржува локалните судови, да гарантира континуирано процесуирање на воените злосторства на највисоко ниво, кое ќе продолжи и по комплетирањето на мандатот на Трибуналот. Трибуналот ги гледа националните судови како свои партнери во нашата заедничка цел – борбата против неказнетоста“, додаде Спалинска.
Бетим Муслиу, извршен директор на Косовскиот правен институт, рече дека затворањето на канцелариите во Косово и Хрватска не значи дека борбата против воените злосторства ќе заврши.
„Најдобрата работа во кривичното право е што воените злосторства не застаруваат. Според тоа, тие се судат додека не бидат конечно и дефинитивно решени“, рече Муслиу за SETimes. Трибуналот ќе продолжи да им дава на локалните судови докази за поддршка на домашните судски процеси.
„Затворањето на канцелариите значи дека локалните судови мора да ги поднесуваат барањата за помош до претставниците во Хаг, наместо до канцелариите за врски“, рече Спалинска.
Во Косово ЕУЛЕКС е сè уште важен во истрагата, судењето и пресудата на случаите на воени злосторства. Неговите судии ги делат клупите со локалните судии и меѓународните обвинители работат заедно со локалните обвинители во судењето на воените злосторства и ги претставуваат доказите на судењата.
Од ЕУЛЕКС изјавија за SETimes дека истрагата, судењето и пресудата на случаите на воени злосторства претставуваат приоритет за косовскиот ЕУЛЕКС и важен дел од неговиот извршен мандат.
„Резултатите досега го потврдуваат овој приоритет, но воените злосторства се едни од најсложените случаи и имаат голем број предизвици“, рече заSETimesБлерим Красниќи, портпарол на ЕУЛЕКС.
„Тие вклучуваат, но не се ограничени, на воени злосторства што се испитуваат во Косово во текот на една деценија“, додаде Красниќи. „Сите случаи бараат сеопфатна форензичка експертиза и бројот на сведоци и докази е обично поголем отколку во другите случаи.“
Обвинителите на ЕУЛЕКС моментно испитуваат 74 случаи на воени злосторства. Судиите на ЕУЛЕКС, во мешани комисии, досега донесоа 23 пресуди во случаите на воени злосторства, каде што 29 лица беа прогласени за виновни, а 15 лица беа ослободени по сите обвиненија.
Муслиу рече дека судските претставници во Косово треба тесно да соработуваат со ЕУЛЕКС и да ги зајакнат своите капацитети во случаите на воени злосторства.
Според Спалинска, работата на Трибуналот за воени злосторства, исто така, придонесува за промената во размислувањето во врска со одговорноста во поранешна Југославија и ја поткопува традицијата на неказнетост која веќе долго време го мачи Балканот. 
„Сите заедници се согласуваат дека извршените воени злосторства врз цивили или воени затвореници не можат да се неопростливи и треба да се казнат, без оглед на тоа од која етничка група или од колку високо раководство доаѓаат извршителите. Оваа пресуда едноставно не постоеше пред [Трибуналот] да почне со работа“, рече таа.
Спалинска додаде дека во Хрватска националните судови што се занимаваат со решавање на случаите на воени злосторства ќе продолжат со оваа работа. 
„Нашироко е прифатено дека Хрватите, исто така, извршиле воени злосторства за време на вооружениот конфликт и дека тие поединци мора да се сметаат за одговорни“, а во Косово „Албанците дознаа за многу злосторства извршени не само од страна на српските сили, туку и од Ослободителната војска на Косово.“
Улогата на канцелариите во Србија и во Босна и Херцеговина, кои ќе продолжат со работа, е слична со онаа на косовските и хрватските канцеларии. Нивниот мандат е двократен; како врска меѓу Трибуналот и националните власти за ваквите случаи и други работи, и продолжуваат да ја олеснуваат помошта што се бара од локалните судови. 
