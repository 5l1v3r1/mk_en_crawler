14/03/2006
ХАГ, Холандија -- Трибуналот на ОН во вторникот (14-ти март) официјално го затвори судскиот процес против Слободан Милошевиќ, по смртта на поранешниот југословенски претседател во саботата. Судењето траеше четири години и вклучуваше повеќе од 60 обвиненија за воени злосторства и злосторства против човештвото. 
Синот на Милошевиќ, Марко, отпатува за Холандија за да го земе телото. Тој рече дека ќе побара од московските власти да дозволат неговиот татко да биде „привремено погребан“ во рускиот главен град, каде што живеат тој и неговата мајка по издавањето на потерницата против неа за корупција и злоупотреба на функцијата. Сепак, во вторникот, белградскиот окружен суд одлучи да ја повлече потерницата против вдовицата на Милошевиќ, Мирјана Марковиќ, што ќе й овозможи да се врати во Србија и да присуствува на погребот на својот сопруг. Обвинението, кое ја товари за корупција и злоупотреба на функцијата, останува на сила. 
На прашањето за Милошевиќ, поранешниот американски дипломат Ричард Холбрук во понеделникот за Би-Би-Си изјави дека во ниеден момент не видел некаков знак на длабоки убедувања за време на преговорите во 1990-тите. „Немаше сериозна идеолошка содржина во неговите убедувања и јас дури и не чувствувам дека тој беше длабок, сериозен српски националист“, рече Холбрук. (Б92, Блумберг, Бета, Данас, Политика, Блиц, Ројтерс, РФЕ/РЛ, Irish Examiner - 14/03/06; РТС, Танјуг, Ројтерс, АП, АФП, Блумберг, ББС - 13/03/06)
