15/01/2007
Од Ерлис Селимај за Southeast European Times во Тирана – 15/01/07 
Албанскиот претседател Алфред Мојсиу во неделата (14-ти јануари) потврди дека локалните избори ќе се одржат на 18-ти февурари. Тој го објави ова еден ден откако 12-те владејачки и опозициски партии постигнаа договор со кој беше спречена политичката криза во земјата. 
Тврдејќи дека владата издала одреден број лажни изводи на родени во последните месеци, опозициските социјалисти се заканија дека ќе ги бојкотираат изборите ако не бидат спроведени изборни реформи и не бидат утврдени условите за документите за лична идентификација. Владата, наводно, ги негираше обвинувањата, инсистирајќи на тоа дека се обидува да организира гласање според демократските стандарди. 
Според новиот договор, кој беше постигнат за време на долготрајните разговори кои ги надгледуваше Мојсиу, гласачите ќе мора да ги покажат своите два документи за лична идентификација на избирачките места. Гласачи-измамници ќе се соочат со затворска казна во траење помеѓу три и седум години. 
Договорот уследи по заедничкиот апел во четвртокот на премиерот Сали Бериша и неговиот долготраен противник, поранешниот премиер Фатос Нано. Двајцата ривали доминираат на политичката сцена во изминативе 16 години. 
Во изненадниот настап пред медиумите, Бериша и Нано ги повикаа политичките партии да ја надминат изборната криза, велејќи дека истата претставува опасност за земјата. Претстојните избори се решавачки за европската иднина на Албанија, рекоа тие.
На специјалната седница во саботата, парламентот промени неколку делови од уставот и изборниот законик, барајќи решение за сите грижи поврзани со евентуалните манипулации и отворање на патот за фер и демократски изборен процес.
По договорот, партиите ги регистрираа сите свои кандидати во централите и локалните изборни комисии. Државните и политичките структури во Тирана работат прекувремено за да фатат чекор.
„Ние мора да го завршиме целиот процес до 25-ти јануари, што значи дека мора да вложиме екстра напори“, рече претседателот на Централната изборна комисија, Клирим Ѓата. „Исто така, мора да ги обезбедиме дефинитивните гласачки листи до 7-ми февруари.“ 
Локалните избори се сметаат за тест на политичката зрелост во Албанија, која аспирира за членство во ЕУ и во НАТО. 
Слободните и фер избори се основни за напредокот на патот кон пристапот во ЕУ, предупреди Бериша.
