03/06/2005
(Разни извори -- 27/05/05 – 03/06/05)
На 2-ри јуни ЕБРД го објави одобрувањето на заемот во висина од 35 милиони евра за Aлбанијa за реконструкцијата и модернизацијата на делот од патот Фиер-Тепелене во должина од 70 километри. Проектот го кофинансира Европската инвестициона банка со кредит од 50 милиони евра. 
*** 
Новата фабрика што ќе произведува производи за грчката „Алумил груп“ беше отворена во индустриската област на Tиранa на 30-ти мај. Инвестициониот проект, вреден околу 11 милиони евра, е дел од планот на грчката влада за економска реконструкција на Балканот. 
*** 
Бројот на невработени во Федерацијата на Босна и Херцеговинa (ФБиХ) се зголеми за 7 отсто во период од една година во април 2005 година, според последните податоци на бирото за вработување на ФБиХ. Стапката на невработеност беше за 0,07 отсто повисока во споредба со претходниот месец. 
*** 
Словенечкото претпријатие „Ливар“ купи 65 отсто од бањалучката фабрика за челик „Јелсинград“, во согласност со договорот за продажба помеѓу „Ливар“ и Директоратот за приватизација на Република Српска (РС) на 1-ви јуни. „Ливар“ за уделот плати околу 51.000 евра. 
*** 
Хрватска, Србија и Црна Гора и Романија планираат да започнат нова заедничка иницијатива, поврзана со изградбата на нафтоводот долг 1.319 километри од Констанца, Романија до Трст, Италија, преку Србија и Хрватска. Иницијативата ќе биде во вид на јавно-приватно партнерство и ќе ги вклучи трите државни нафтени претпријатија на земјите. 
*** 
Maкедонската влада на 1-ви јуни објави дека во август ќе формира државен гарантен фонд за малите и средните претпријатија (МСП). Концептот е предвиден во владината економска програма за 2005 година. 
