06/05/2010
ПРИШТИНА, Косово -- Командантот на командата на сојузничките сили на НАТО во Неапол, адмирал Марк Фиџералд, ги пофали напорите на ЕУЛЕКС во борбата против корупцијата и нуди помош кога ќе биде потребно во иднина. „Го поддржуваме владеењето на правото и тука сме да помогнеме. Борбата против корупцијата е важна за секое демократско општество“, рече Фиџералд по посетата на канцелариите на НАТО во Приштина во средата (5-ти мај). Тој изрази загриженост во врска со неодамнешните инциденти на границата со Македонија, и за појавувањето на таинствените вооружени групи во Македонија. „Овие случаи може да ги дестабилизираат двете земји и ние сме загрижени“, рече Фиџералд, поздравувајќи ги брзите реакции на македонските и косовските власти.“
Во другите вести од средата, премиерот Хашим Тачи, рече дека минатонеделните рации на ЕУЛЕКС во Министерството за транспорт и телекомуникации биле спроведени без предупредување, и рече дека владата не била информирана дали е откриено нешто нелегално. Во интервју за јавниот радиотелевизиски сервис РТК Тачи рече дека нема да дозволи членови на неговата влада да бидат дискредитирани, додавајќи дека „никој не смее да ја прејудицира правдата и да претерува поради лични или политички мотиви“. ЕУЛЕКС вели дека до претресите дошло поради „неколку тендери“ за изградба на патишта меѓу 2007 и 2009 година. (Зери, Коха Диторе, Експрес, Лајм - 06/05/10)
