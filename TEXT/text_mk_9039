22/08/2012
Пол Чикои за Southeast European Times во Букурешт -- 22.08.12
Романскиот Уставен суд во вторникот (21-ви август) потврди дека националниот референдум за смена на претседателот Трајан Басеску не ја постигна потребната излезност од 50 отсто, што го отвори патот за тој да се врати на функцијата и беше неуспех за владејачката социјал-либерална коалиција (УСЛ), којa се обиде да ја оркестрира смената.
Но, коментаторите велат дека политичкото превирање се очекува да продолжи, при што парламентарните избори се закажани за ноември.
„Очигледно е дека нема да има политичко смирување, можеме да го заклучиме тоа од острите изјави што беа дадени вчера, од страна на социјал-либералните водачи“, изјави за SETimes Септимиус Пирву, заменик-директор на Продемократското здружение, водечка романска невладина организација. „Судската одлука ќе создаде понатамошни политички судири и постои ризик за блокади на активноста на централните институции.“
Басеску беше отповикан и суспендиран во јули, од страна на социјалибералното мнозинство предводено од премиерот Виктор Понта и Крин Антонеску, актуелен привремен претседател, кои го обвинија Басеску дека ги пречекорил уставните права. Иако околу 88 отсто од гласачите кои гласаа на референдумот на 29-ти јули гласаа за смена на Басеску, само 46 отсто од лицата со право на глас излегоа на гласање. Референдумот бара најмалку 50 отсто од регистрираните гласачи за да биде прогласен за успешен.
УСЛ се пожали дека избирачките списоци не биле точни и побара од Уставниот суд да й дозволи на владата да ги ажурира по референдумот, како последен обид за прогласување на референдумот за успешен. Судот на 2-ри август се согласи да ја одложи својата одлука додека не ги добие ажурираните списоци.
Истите пристигнаа оваа недела, и во вторникот судот гласаше со 6 наспрема 3 гласови за прогласување за неуспешен на референдумот за отповикување на претседателот.
„Ќе ја почитуваме судската одлука, но истата е неправична, против демократските принципи и апсолутното мнозинство на Романците кои гласаа за промена на политичкиот режим“, рече Понта.
Антонеску, либералниот водач, рече: „Ова е тежок ден за луѓето кои веруваат во демократија. Нашата борба против режимот на Басеску ќе продолжи додека тој не биде отстранет.“
„Одлуката беше легална и правилна, иако на луѓето не им се допаѓа. Басеску беше суспендиран без уставна основа“, рече за SETimes Михаела Мироу, професорка во Националната школа за политички и административни студии во Букурешт.
„Се разбира, политичките судири ќе продолжат, но јас ја гледам и другата страна од оваа криза: сите овие дебати на кои бевме сведоци ги учат Романците што значи владеењето на правото, бидејќи нам ни недостига политичка култура“, рече таа.
Напорите на социјал-либералите за смена на Басеску предизвикаа лутина на Запад, кој ја обвини коалицијата дека го загрозува владеењето на правото. Тензиите, исто така, ја намалија романската валута на рекордно ниско ниво наспрема еврото и сериозно ја разнишаа довербата на странските инвеститори.
Многумина беа разочарани од одлуката. „Ова можеби е легално, но дефинитивно не е морално. Што е со оние 7,4 милиони Романци кои му рекоа ,не’ на Басеску? Како може нивниот глас да се игнорира со оглед на тоа колку многу тие се повикуваа деновиве на зборот демократија?“, рече за SETimes Адријан Патраску, компјутерски инженер во Иаси.
Но, Мироу не се согласува. „Ако одземете 7,4 милиони од 18 милиони регистрирани гласачи, добивате уште поголема бројка на луѓе кои или го поддржаа Басеску или не веруваа во овој референдум и го бојкотираа“, рече таа.
Кризата може, исто така, да има последици и на изборите оваа есен. „Многу граѓани се лути бидејќи нивниот глас не беше важен за судската одлука, така што ние можеби ќе бидеме сведоци на мал одѕив или негативно гласање на парламентарните избори во ноември.“
