26/07/2010
Од Јусуф Рамадановиќ за Southeast European Times во Сараево -- 26/07/10
Босна и Херцеговина (БиХ) е сé уште една од државите со најголем број мини во Југоисточна Европа. Вкупната област за расчистување од мини се проценува на 1.555 километри квадратни, или околу 3 отсто од вкупната територија.
Проценката на постојната Стратегија за акција против мините и новиот Стратешки план беше направена за 2009-2019 година, водена од Конвенцијата за забрана на производството, користењето, чувањето и пренесувањето противпешадиски мини, од 1997 година.
Според последните проценки, во земјата има 220.000 мини на 3.077 локации. Стратешкиот план предвидува БиХ исчистена од мини до 2019 година, како и гарантирање на очекувањата на локалната и меѓународната заедница. 
Провита е едно од претпријатијата вклучени во расчистувањето на мините.
Минско поле беше пронајдено во Кривајевици, покрај главниот пат од Сараево за Тузла, кое беше осмислено како парк на природата. Областа е посетувана од туристи заинтересирани за пештерата Биамбаре, бањата Олово и висорамнината Нишици. 
Патот ја поврзува северна Босна со јадранскиот брег и низ него се одвива многу сообраќај. Како резултат на актуелните напори за отстранување на мините, сообраќајот е прекинуван на секои 20 минути на ова место.
Досега во Кривајевици работниците исчистија 4.000 квадратни метри каде што успеаја да најдат, деактивираат и уништат две противтенковски мини, една граната и едно парче лансирна рампа за гранати. 
„Сé уште има 6.000 метри квадратни за расчистување, и се очекува да се најдат уште. Моментно ние имаме 11 луѓе на локалитетот: осум работници кои ги чистат мините, еден водач на тимот, едно медицинско лице и едно лице задолжено за контрола на квалитетот“, рече водачот на тимот Рамиз Смајиќ. „[Работниците користат] детектори за метал, сонди, ножици за гранки, ножици за трева, и исто така имаат добра опрема за заштита“, вклучително и специјализирани јакни и шлемови.
Смајиќ додава дека досега никој од персоналот не бил повреден. Тимот работи бавно, планирајќи ги своите активности. 
„Вистинска среќа е тоа што никој досега не нагазил на овие мини, бидејќи има многу туристи кои одвреме-навреме застануваат тука, како и работници кои го поправаа патот. Просто неверојатно“, вели работникот Нијаз Џафо.
