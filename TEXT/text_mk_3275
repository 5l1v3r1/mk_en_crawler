26/06/2007
Од Геогри Митев-Шантек за Southeast European Times во Белград -- 26/06/07
Српскиот парламент го одобри националниот буџет за 2007 година доцна во петокот (22-ри јуни). Пратениците од владејачката коалиција гласаа за собирање 7,1 милијарди евра од даноците и трошење 7,3 милијарди евра. Буџетот предвидува дефицит од 200 милиони евра, вкупно 0,6 отсто од БДП. Тоа ќе биде покриено со приходите од приватизацијата. Ова, заедно со обемните јавни трошоци, најверојатно ќе го изненади ММФ. 
Централната банка на земјата не е задоволна. Според гувернерот на банката, Радован Јелашиќ, политичарите дејствувале според своите предизборни ветувања, без да обрнат внимание на последиците. Половина од буџетот оди за платите и пензиите, благодарение на покачувањата на платите на државните службеници на државно и општинско ниво, како и на вработените во секторите на јавното здравство и образование.
Дефицитот е всушност поблизок до 2,5 отсто од БДП, отколку до 0,5 отсто како што тврди владата, вели Јелашиќ. 
„Не знам за ниту една земја што планирала да ги зголеми платите за 13,6 отсто во услови на инфлација од 6,5 отсто, како што прави Србија“, вели тој. „Тоа сигурно нема да не направи поконкурентни или да обезбеди подобар извоз. Напротив, тоа само ќе го зголеми нашиот увоз уште повеќе. На крајот, Централната банка ќе биде виновна бидејќи српската економија не е конкурентна.“ 
Министерот за финансии, Мирко Цветковиќ, е можно да се соочи со невозможна мисија. Тој мораше да покрие сé што беше потрошено во текот на шесте месеци „привремено финансирање“ -- како резултат на продолженото одложување во формирањето на владата. Покрај тоа, буџетот мораше да ги рефлектира обврските што претходно беа преземени, како и очекувањата за втората половина од 2007 година. Исто така, тука се и различните предизборни ветувања, како што е намалениот данок за компјутерската опрема и за првите домашни купувања.
Во меѓувреме, националниот инвестиционен план -- кој беше остро критикуван за време на претходната влада -- остана со само 545 милиони евра. Други 505 милиони евра беа одвоени за подмирување на јавниот долг, 780 милиони евра за одбраната, 558 милиони евра за внатрешните работи, 717 милиони евра за образованието и 191 милион евра за здравството. Србија, исто така, планира да потроши 66 милиони евра за инфраструктурни проекти во Косово. 
Повеќето владини министри се задоволни од нивниот дел од колачот, но не и министерот за одбрана, Драган Шутановац. Најголемиот дел од воениот буџет оди за платите и пензиите, рече тој, и како резултат на тоа армијата нема да може да преземе чекори оваа година за модернизација и доближување до стандардите на НАТО. 
Во моментов Србија има 30.000 активни припадници на вооружените сили и 55.000 пензионирани, како и 12 активни генерали и 750 пензионирани, што многу го оптоварува буџетот на одбраната, вели Шутановиќ.
