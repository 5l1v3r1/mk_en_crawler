03/06/2009
НИКОЗИЈА, Кипар -- Претседателот Деметрис Христофиас во вторникот (2-ри јуни) рече дека не направил никакви отстапки во тековните разговори за повторно обединување, како и дека нема намера да го направи тоа. „Секој евентуален ваков потег би им наштетил на интересите на кипарските Грци и напорите за изнаоѓање решение за политичкиот проблем на островот“, истакна тој. Тој му одговараше на кипарскиот архиепископ Хрисостомос Втори, кој минатата недела рече дека страната на кипарските Грци прави „премногу отстапки“ во разговорите. Што се однесува до неодамнешниот коментар на водачот на кипарските Турци Мехмет Али Талат, дека кипарските Турци треба да задржат најмалку 29 отсто од територијата на островот во идната федерална држава, како и спорниот град Морфу, Христофиас рече „Претпоставувам дека Талат бил под притисок, од внатре, како и од Турција, да го изјави ова.“ 
Во меѓувреме, Талат во вторникот предупреди дека разговорите за повторно обединување не можат „да траат вечно“. Во интервју за Новинската агенција на кипарските Турци, тој рече дека првата фаза од преговорите ќе биде комплетирана во јули. (КНА, Филелефтерос, Елефтеротипија, ТАК, новинска агенција Анадолу - 02/06/09)
