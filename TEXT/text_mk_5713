25/11/2010
(Сега, 24 Часа - 25/11/10; Софија еко, Софиска новинска агенција, новинска агенција Фокус, Dnevnik.bg, Meдиапул - 24/10/11) 
Поранешниот бугарски министер за внатрешни работи, Румен Петков, во средата (24-ти ноември) рече дека е подготвен да се откаже од својот имунитет како член на парламентот за да може обвинителството да ја испита неговата наводна вмешаност во случаите со дрога. 
„Ќе го сторам ова за да може да се открие целата вистина“, рече тој во интервју за софискиот приватен телевизиски канал бТВ. 
Висок претставик на Бугарската социјалистичка партија (БСП), Петков беше назначен за министер за внатрешни работи во тричлената коалициска влада предводена од социјалистите, која дојде на власт во оваа балканска земја по парламентарните избори без мнозински победник во јуни 2005 година. 
Тој поднесе оставка во април 2008 година, по откритието дека во 2006 година се состанал со осомничените криминални шефови Пламен Галев и Ангел Христов, кои се познати под името „Браќа Галеви“, иако не се во семејна поврзаност. Во тоа време, озлогласените бизнисмени од југозападниот град Дупница беа под истрага за даночна измама и шверц со дрога.
Откритието предизвика шпекулации во локалните медиуми дека целта на она што Петков го опиша како „работен состанок“ била да се убеди дуото да прекине со убивањето на членовите на противничката банда во предвечерјето на влезот на Бугарија во ЕУ во јануари 2007 година. 
Состанокот бил договорен и на истиот присуствувал тогашниот таен агент Алексеј Петров, кој подоцна стана советник на поранешниот шеф на државната Национална агенција за безбедност (ДАНС) и остана на таа позиција до минатата година, кога беше затворен како дел од полициската операција против мафијата од висок профил, наречена „Октопод“, неповрзана со настаните околу оставката на Петков.
Петров, кој рече дека има акции во осигурително претпријатие и други приватни фирми, беше ослободен и ставен во домашен притвор минатиот месец, откако софискиот суд ги деградираше обвиненијата за организиран криминал поднесени против него. 
Минатата недела, актуелниот министер Цветан Цветанов и шефот на бугарската царинска агенција Вањо Танов, обвинија дека вистинската цел на состанокот од 2006 година бика да се разговара за прераспределување на нелегалниот пазар на дрога во земјата. 
Танов, кој претходно ја предводеше единицата задолжена за борба против организираниот криминал, тврдеше дека Петков постигнал договор со бизнисмените во Дупница кој ја определил нивната област за работење и онаа резервирана за Златомир Иванов, „Беретката“, уште една клучна фигура во бугарското подземје.
Тој и Цветанов, исто така, рекоа дека сите документи од состанокот Петков-Галеви се уништени. Бугарските медиуми објавија дека, во отсуство на каков било цврст доказ за поткрепа на нивните тврдења, ќе биде исклучително тешко да е утврди вистината за разговорите на поранешниот министер за внатрешни работи со „браќата“. 
Во вторникот Волен Сидеров, водачот на националистичката партија Атака, кој моментно ја предводи парламентарната комисија што врши надзор на работата на ДАНС, испрати писмо до главниот обвинител Борис Велчев, барајќи од него да го укине имунитетот на Петков од судско гонење. 
Истакнувајќи дека е подготвен да се откаже од својот имунитет доброволно, поранешниот министер за внатрешни работи во средата тврдеше дека бил жртва на кампања со цел свртување на вниманието на јавноста од реалните проблеми со кои се соочува земја. Петков ги нарече наводите на Цветавно и Танов „апсолутна лага и клевета“, велејќи дека планира да поднесе тужба за клевета против двајцата официјални претставници. 
Тој, исто така, рече дека испратил барање до канцеларијата на Велчев, барајќи од него да нареди истрага за обвинувањата против него.
