31/01/2011
Од Љиљана Смиљаниќ за Southeast European Times во Бања Лука и Јусуф Рамадановиќ во Сараево -- 31/01/11
Обновливата енергија во Босна и Херцеговина (БиХ) останува во голем дел неискористена, но не поради недостаток на потенцијал, велат експертите. Тоа е повеќе бидејќи земјата има недостаток на јасно државно законодавство и ниту едно владино министерство не е конкретно овластено за ова прашање. 
Другите пречки вклучуваат недостиг на теренски експерти, застарена технологија и монопол кој го користат три главни претпријатија за електрична енергија во БиХ. 
Мубера Бичакчиќ, кој го предводи одделот за енергија во Министерството за надворешна трговија и економски врски, рече дека е во тек изработка на студија која ќе резултира со препораки за државен закон кој ќе ги уредува критериумите и насоките. 
„Оваа студија треба да биде основа за развојот на [државната] стратегија за енергија. Таа треба да ни обезбеди инструкции во овој сектор до 2020 година и да даде преглед на изворите на енергија“, рече таа. 
Сепак, Бичакчиќ додаде, „тешко е да се знае кога нашите политичари ќе го усвојат овој закон“. 
Во меѓувреме, од Министерството за заштита на туризмот и животната околина на БиХ велат дека донесле стратегија за следната деценија, при што легислативата на ентитетот е приспособена за да се хармонизира со критериумите на ЕУ. 
Според Амер Јерлагиќ, извршен директор на државното претпријатие за електрична енергија, Електропривреда БиХ, моментните проекти ги опфаќаат хидроелектраните Врандук и Јањичи, кои се градат на реката Босна во соработка со германската банка КФВ, како и две други постројки во Олово. 
Во близина на Томиславград, во регионот на Херцеговина, од минатиот септември, во тек е изградба на ветерницата Месиховина. Истата се очекува да биде отворена во 2013 година, со 33 отсто користење на капацитетот на ветерницата, што е над европскиот просек.
Навистина таа може да го достигне „најголемиот капацитет меѓу ветерниците во регионот“, според Матан Зариќ, генерален менаџер на босанското хрватско Јавно претпријатие за електрична енергија на Херцег-Босна. 
Но, средствата за некои проекти сé уште се чекаат. Три термоцентрали, десетина хидроцентрали и три ветерници чекаат на интересот на странските инвеститори.
„Инвеститорите се сé уште обесхрабрени од недостатокот на централен закон на државно ниво за електричната енергија, кој треба да ги дефинира обврските и условите за дистрибутерите при пренесувањето на електричната енергија од производителите и да ги одреди цените“, рече Фарук Мустовиќ, водечки енергетски експерт во БиХ. 
Богата со реки и шуми, земјата се наоѓа на потенцијален златен рудник кога станува збор за обновливите ресурси. БиХ, исто така, има значителен геотермален потенцијал, особено во близина на градовите Босански Шамац, Какањ и Сараево -- недоволен за производство на енергија, но корисен за други грејни цели.
Искористувањето на тој потенцијал, со истовремена заштита на природните убавини на БиХ ќе претставува предизвик во годините што доаѓаат. И во услови кога политичкото безредие го попречува оформувањето на целокупната национална стратегија, може да помине некое време додека почнат напорите на терен.
