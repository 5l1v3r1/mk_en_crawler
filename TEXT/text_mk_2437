24/11/2005
Од Влатко Вукотиќ за Southeast European Times во Бања Лука – 24/11/05
Сојузот на независните социјалдемократи (СНСД), водечка опозициска партија во Република Српска (РС) има поголема поддршка од која било политичка партија во РС, покажа анкетата на американскиот Меѓународен републикански институт (ИРИ). Истражувањето покажа дека СНСД има поддршка од 28 отсто, за разлика од 10-те отсто за владејачката Српска демократска партија (СДС). 
Политичките аналитичари во Бања Лука велат дека овие резултати го сигнализираат големото незадоволство од СДС. Од една страна, многумина во РС ја окривуваат партијата за давањето согласност за реформите кои ја ослабнуваат власта на ентитетот и ги зајакнуваат централните институции во БиХ. Истовремено, актуелната влада има слаб успех во решавањето на социјалните и економските проблеми во РС. 
Резултатите од анкетата, од кои некои беа објавени во четвртокот (24-ти ноември) во весникот Независне новинe, исто така, покажуваат дека СНСД ужива најголема поддршка од сите политички партии одделно во БиХ. Ако сега се одржуваа општи избори, објавува весникот, СНСД би добила поддршка од 13,3 отсто од гласачите на национално ниво, додека најголемата босанска партија -- Партијата за демократска акција -- би била следна со 9,3 отсто. СДС би добила само 4,4 отсто од гласовите, додека Хрватската демократска заедница само 3,5 отсто. 
И додека популарноста на неговата партија расте, претседателот на СНСД, Милорад Додик, се ослободи себеси од еден сериозен законски товар. Судот во Бања Лука конечно ги отфрли обвинувањата за злоупотеба на функцијата за време на неговиот премиерски мандат од 1998 до 2000 година. Тој беше обвинет за исчезнување на најмалку 3 милиони евра од буџетот на ентитетот. Поради овие наводи меѓународните претставници во ентитетот му забранија да се кандидира за премиер на почетокот на годинава. 
Оттогаш, претседателот на РС Драган Чавиќ му понуди на Додик да биде главниот преговарач на БиХ со ЕУ, но Додик ја одби понудата. Анкетите покажуваат дека главната политичка битка на претстојните избори во РС ќе се води помеѓу Додик и Чавиќ, двајцата најпопуларни политичари во ентитетот. СДС на Чавиќ -- партијата основана од поранешниот претседател на РС и сегашен обвинет на Хаг, Радован Караџиќ -- се обидува го промени својот ултранационалистички имиџ и да стане партија која се залага за интеграција на БиХ во ЕУ и во НАТО. 
Во знак на признание за овие напори, високиот претставник Педи Ешдаун ги укина забраните за политичките активности на 23 лица, од кои многумина се блиски соработници на Чавиќ. Ешдаун, исто така, делумно ги одблокира и банкарските сметки на СДС, овозможувајќи й нормално функционирање на партијата. 
Додека траат подготовките за есенската кампања на РС, се зголемува загриженоста за евентуалниот намален одѕив. Пред три години само околу 50 отсто од гласачите излегоа на гласање. Аналитичарите велат дека овој број, најверојатно, ќе се намали уште повеќе на следните избори, поради намалената доверба во политичките партии. 
