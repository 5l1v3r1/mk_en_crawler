29/10/2009
Од Барис Јилмаз за Southeast European Times -- 29/10/09
Претходно овој месец, Европската комисија (ЕК) го објави својот Извештај за напредокот на Турција за 2009 година. Со оглед на длабоката поларизација на турското општество во врска со контроверзната истрага за Ергенекон, оценката на Брисел беше очекувана. Многумина се надеваа дека извештајот ќе обезбеди објективен став во однос на случајот. 
Од 2008 година, околу 100 осомничени се обвинети за вмешаност во наводниот заговор за соборување на владата на премиерот Реџеп Тајип Ердоган и неговата умерена исламистичка Партија на правдата и развојот. Пензионирани генерали, истакнати критичари и политичари се меѓу обвинетите. 
Сепак, критичарите тврдат дека владата ја користи истрагата за да ја потисне секуларистичката опозиција.
Во својот извештај, ЕК го истакнува значењето на истрагата, опишувајќи ја како „најобемна истрага досега за наводна криминална мрежа со цел дестабилизација на демократските институции“. Но, се изразува и загриженост поради немањето ефикаснка судска заштита на осомничените.
„Овој случај претставува можност за Турција да ја зајакне довербата во соодветното функционирање на своите демократски институции и владеењето на законот. Важно е постапките во овој контекст целосно да го следат соодветниот правен процес, особено правата на обвинетите“, вели Брисел.
Слободата на медиумите и демократијата беа во фокусот на извештајот, кој, исто така, искажува пофалби за Анкара во врска со позитивните чекори во регионалната демократија и напорите за решавање на курдските проблеми.
ЕК го истакна, според неа, растечкиот политички притисок на медиумите, споменувајќи ги огромните казни што му беа определени на најголемото холдинг-претпријатие во земјата, Доган. Весниците во сопственост на групата, нашироко пишуваа за корупциските случаи во кои беше вмешана и владејачката партија, и некои велат дека рекордните парични казни -- во висина од 3,3 милијарди американски долари -- претставуваат политичка одмазда.
„Високите казни што ги определи управата за приходи потенцијално ја поткопуваат економската остварливост на групата [Доган] и затоа влијаат на слободата на печатот, во практиката“, вели ЕК. „Постои потреба за поткрепување на принципите на пропорционалност и чесност во овие процедури поврзани со даноците.“
Генерално гледано, Брисел ги критикуваше преостанатите законски рестрикции во Турција кои ја ограничуваат слободата на медиумите. Правната рамка сé уште не обезбедува доволно гаранции и честопати се толкува како рестриктивен начин од страна на јавните обвинители и судии. 
Во извештајот, исто така, се критикува војската за мешање во политиката и се вели дека вооружените сили и понатаму применуваат прекумерно влијание преку формалните и информалните механизми, и се вели дека еднаквоста на половите во Турција и понатаму е голем предизвик. Застапеноста на жените во политиката е мала, пристапот до образованието и понатаму е неизедначен, а злоупотребите, како што се принудните бракови и убиствата за зачувување на честа, се континуиран проблем, се вели во истиот. 
Заедно со критиките, сепак, се искажуваат и одредени пофалби, особено за иницијативите на Турција во надворешната политика и нејзините напори да допре до Курдите.
„Посетата на претседателот на Ирак и турското обновување на односите со Курдската регионална влада придонесоа за создавање позитивна атмосфера околу евентуалното решение на курдското прашање“, се вели во извештајот. „Жива домашна дебата беше отворена на оваа тема, и во истата се вклучија јавните и политичките власти, како и опозицијата и цивилното општество.“
ЕК, исто така, ги пофали неодамнешните историски договори помеѓу Турција и Ерменија како потег кон нормализирање на дипломатските врски. 
Значајно е и тоа што извештајот не ја покрена можноста за санкции против Турција, заради нејзиното неотворање на пристаништата и аеродромите за сообраќајот од Република Српска, како што беше предвидено во царинскиот договор помеѓу Анкара и блокот. Иако прашањето го опиша како „итно“, ЕК се воздржа од споменување на какви било конкретни казни, истовремено истакнувајќи ја јавната поддршка на Турција за преговорите за повторно обединување на Кипар.
Ова прашање претставува голема пречка на патот на Турција кон ЕУ, при што земјата се соочува со можност разговорите за пристапување да бидат одложени до крајот на годината ако не биде решена пат-позицијата во врска со царинскиот договор. Иако разговорите почнаа во 2005 година, само 11 од неопходните 35 поглавја се отворени досега, а само едно е комплетирано.
