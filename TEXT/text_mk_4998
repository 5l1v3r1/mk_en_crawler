19/02/2010
Од Наташа Радиќ за Southeast European Times во Загреб -- 19/02/10
Иво Јосиповиќ положи свечена заклетва во четвртокот (18-ти февруари), како трет претседател на Хрватска откако државата прогласи независност. Церемонијата беше организирана на плоштадот „Свети Марко“, во стариот дел на Загреб. Јосиповиќ ја даде претседателската заклетва пред илјадници гости и десет колеги претседатели од Југоисточна Европа. Го придружуваа неговата сопруга и 18-годишната ќерка.
„Понизно ќе му служам на мојот народ и нашата прекрасна татковина“, рече Јосиповиќ. „Влегов во претседателската трка бидејќи имав визија за Хрватска која ќе биде европска, модерна и просперитетна држава.“ 
За да се оствари ова, рече новиот претседател, правдата и реформите мора да станат темели на едно „ново и подобро општество“. 
„Ќе дадам сé од себе за забрзување на реформските процеси, за да може Хрватска да стане членка на ЕУ што е можно поскоро“, рече Јосиповиќ. Борбата против корупцијата, и водењето на Хрватска кон ЕУ, се приоритетите за кои тој никогаш нема да се измори да работи, како што рече во својот инаугуративен говор.
Професор по право и композитор, Јосиповиќ долго време беше на маргините од хрватската политика и й припаѓаше на Социјалдемократската партија пред изборите на почетокот од јануари. Државните закони бараат од претседателот на Хрватска да не й припаѓа на ниту една политичка партија.
Иако голем дел од претседателската функција во Хрватска е церемонијална, Јосиповиќ има доволно политичка моќ за да одигра значајна улога во надворешната политика, војската и прашањата на националната безбедност. 
Јосиповиќ рече дека ќе работи на градење добрососедски односи со соседните земји, велејќи дека е во стратешки интерес на Хрватска да има добри односи со другите балкански држави. Тој предизвик беше нагласен со отсуството на инаугурацијата на Борис Тадиќ од Србија.
Тадиќ беше единствениот претседател од Југоисточна Европа кој ја одби поканата на Јосиповиќ, велејќи дека нема да присуствува ако претседателот на Косово -- Фатмир Сејиду -- биде присутен. 
Осврнувајќи се на иднината, Јосиповиќ рече: „Ќе ја градиме нашата држава врз основа на знаење, нови технологии и одржлив развој. Во нашата држава сите граѓани на Хрватска ќе се чувствуваат како граѓани на Европа и на светот“.
Пред Јосиповиќ, Стјепан Месиќ беше претседател една деценија. Месиќ беше предводник на многу реформи и останува харизматичен водач. Во Јосиповиќ се гледа повеќе интелектуална фигура, познат по тоа што посветува многу време на прашањата.
