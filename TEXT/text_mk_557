03/12/2012
Дражен Ремиковиќ, Марина Стојановска и Линда Карадаку за Southeast European Times во Сараево, Скопје и Приштина - 03.12.12
Додека регионот се опоравува од конфликтите од 90-тите, политичките партии се главно поделени по етнички линии -- појава за која аналитичарите велат дека има тенденција да промовира стагнантни влади кои имаат потешкотии да изградат цврст однос со соседните земји.
Многумина се согласуваат дека мултиетничките партии би биле од корист, но велат дека регионот мора да напредува во решавање на малцинските прашања пред да се развијат такви политички организации.
„Тешко е да има мултиетнички партии во општество каде што сè уште има нерешени суштински проблеми на малцинствата. Само откако соодветно ќе бидат решени овие проблеми, ние можеме да очекуваме да се појават мултиетнички партии“, изјави за SETimes Алберт Муслиу, политички аналитичар во Здружението на демократски иницијативи во Скопје.
Во Македонија сите етнички заедници споменати во Уставот имаат свои политички партиии и речиси сите нивни членови се од иста етничка припадност. Поголемите политички партии, како Социјалдемократскиот сојуз на Македонија (СДСМ) и ВМРО-ДПМНЕ имаат членови кои припаѓаат на различни етнички заедници, но тие имаат малку влијание.
„Јас мислам дека етничката поделба е толку раширена што е невозможно да постојат партии кои имаат членови од различни етникуми“, изјави за SETimes Андреј Жерновски, лидерот на Либерал-демократската партија.
Сафет Бишевац, независен пратеник, вели дека национализмот во една држава поттикнува национализам во друга држава. „Тоа е маѓепсан круг, кој за жал ќе трае подолго време во Западен Балкан“, изјави Бишевац за SETimes.
„Клучен проблем се политичките елити, кои во ситуација каде што немаат нови идеи и решенија за основните прашања со кои се соочуваат општествата, се свртуваат кон етноцентризмот како безбедна куќа“, вели Бишевац..
Алма Лама, пратеник од редовите на косовската опозициска партија Ветевендосје, рече дека партиите во Косово се моноетнички затоа што етничките идентитети се многу силни поради поранешниот конфликт.
„Процесот на помирување во формалниот аспект, во институциите, се случи, но тој не се случи навистина ако се земе предвид културниот аспект. Заедниците живеат одвоено и тоа се одразува и во политичките партии. Јавното мислење сè уште не е подготвено да ги измеша партиите“, изјави Лама за SETimes.
Но, многумина се согласуваат дека напредувањето кон мултиетнички партии ќе биде од корист за регионот.
„[Мултиетничките партии ќе] им помогнат на земјите да направат подобра работа кога станува збор за пристапување во ЕУ и постигнување на подобри односи со своите соседни земји ...Во најмала рака, ваквите партии би можеле да извршат притисок врз владата да ги исполнат прашањата кои излегуваат од границите на вообичаените грижи за етничка рамнотежа и имаат повеќе врска со јавните политики во согласност со законодавството на ЕУ“, изјави за SETimes Димитар Бечев, постар политички соработник и шеф на софиската канцеларија на Европскиот совет за надворешни односи. 
Расим Љајиќ, претседателот на Социјалдемократската партија на Србија (СДСП), порано ја предводеше Демократската партија на Санџак. Тој ја напушти оваа локална партија, која главно се занимаваше со проблемите на бошњачката етничка заедница, за да ја формира СДСП во 2009-та година.
„Сметам дека постои помалку простор за еднонационални партии, и дека во процесот на конгломерација на политичката сцена во Србија, шанса ќе им се даде на партиите засегнати со прашања од општ национален интерес“, рече Љајиќ.
Во Босна и Херцеговина има некои позитивни случувања во придвижувањето од целосно моноетнички кон мултиетнички партии. Секоја поголема моноетничка партија има мал број на членови од друга етничка група, но не надминува повеќе од 5 отсто од вкупното членство.
Има неколку помали партии, како што се Наша партија или Социјалдемократската Унија (СДУ БиХ), кои имаат еднаков број на различни етнички групи во своето членство. Иако оваа партија сè уште е мала во споредба со СНСД или СДП, нејзиниот рејтинг постојано расте. На изборите во октомври партијата доби четири пати повеќе од бројот на советнички места што ги освои на локалните избори одржани во 2008-та година.
„Ние ги претставуваме сите граѓани. Ние се залагаме за оние кои не сакаат да зборуваат за нивната етничка и верска припадност, и овие луѓе гласаат за оваа партија. Ние мора да сфатиме дека иднината на БиХ е во граѓански, а не национален, концепт. Тоа е тежок пат, но некој требаше да го започне. За сега, Наша партија е единствената која претставува еден таков концепт“, изјави Грац за SETimes.
Сојузот на независни социјалдемократи (СНСД), најголемата српска партија во БиХ, има социјалдемократска програма, но нејзиниот лидер Милорад Додик со години протажира една националистичка реторика, наместо да се обиде да ги подобри меѓуетничките односи.
Алекса Асановиќ, 45-годишен туристички менаџер од Бања Лука, рече дека реториката и идеологијата на политичките партии во БиХ се две различни нешта.
„Тука се социјалдемократите, кои се всушност најголемите националисти во земјата. Од друга страна, националните партии и нивната реторика изгледаат смешно кога ќе се споредат со социјалдемократите. Затоа, вистинските граѓански партии се мали и невидливи бидејќи националистичката реторика доминира во целата јавност и во сите медиуми“, изјави Асановиќ за SETimes.
Сите партии во Косово се моноетнички, но владината коалиција е мултиетничка и земјата се стреми да стане мешано етничко општество.
Јасмина Живковиќ, пратеник од редовите на српската Независна либерална партија во Косово, рече дека политичките партии не треба да бидат моноетнички но, „ситуацијата е таква“. Адем Грабовчи, шеф на парламентарната група Демократска лига на Косово (ПДК), најголемата партија во Косово, рече дека реалноста треба да се земе предвид, но партијата останува отворена за нови членови.
„Го гледаме Косово како едно, ги третираме граѓаните на Косово исто, подеднакво, и ПДК е отворена за сите косовски граѓани. Сите оние кои сакаат да ја развијат својата активност во редовите на ПДК се добредојдени, но земајќи ја предвид реалноста, заклучокот може да биде дека сè уште не се создадени услови некој од малцинствата да стане член на друга партија“, изјави Грабовчи.
Татјана Стојановска Иванова, член на Филозофскиот факултет во Скопје, изјави дека монолитното однесување и моноетеизмот доаѓаат како резултат на постоечкиот етноцентризам, или поврзаноста што едно лице ја дели со неговата нација.
„Овој стереотип во согласност со членството во одредена политичка партија има етничка боја и е резултат на ненадминатите предрасуди кои постоеле и ќе продолжат да постојат на Балканот“, изјави таа за SETimes.
Дописникот на SETimes Бојана Миловановиќ во Белград го даде својот придонес во овој напис.
