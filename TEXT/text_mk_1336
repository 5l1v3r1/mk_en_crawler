10/02/2009
Претседателот на Палестинската власт Махмуд Абас во саботата (7-ми февруари) во Анкара се состана со својот турски колега Абдула Ѓул. Тие разговараа околу потребата за помирување помеѓу Хамас и Фатах и за палестинска влада на национално единство. „Невозможно е да има две палестински држави“, рече Ѓул. Абас повика на итна хуманитарна помош за луѓето од појасот Газа.
*** 
Чешкиот министер за надворешни работи, Карел Шварценберг, рече дека очекува Aлбанијa и другите земји од Западен Балкан да се интегрираат целосно во ЕУ до 2014 година, објавија албанските медиуми во неделата (8-ми февруари). Шварценберг, чија земја моментно претседава со ЕУ, се состана со својот албански колега Лулзим Баша, за време на 35-тата Конференција за безбедност што се одржа викендов во Минхен. 
 *** 
*** 
Британската државна министерка за Европа, Каролине Флинт, во неделата (8-ми февруари) допатува во тридневна официјална посета на Кипар. Флинт ќе се состане со претседателот Деметрис Христофиас, други кипарски официјални претставници и британскиот претставник во Aтина, Aнкарa и Никозија. 
*** 
*** 
 Aлбанијa доби целосна поддршка од САД за нејзините напори за развој на демократското општество, рече премиерот Сали Бериша во четвртокот (5-ти февруари), по состанокот со американскиот заменик-претседател Џозеф Виден во Вашингтон. Биден вети поддршка од неговата земја за реформите во Албанија во врска со нејзините напори за пристап во НАТО и ЕУ. 
*** 
Главниот обвинител на Хашкиот трибунал за воени злосторства, Серж Брамерц, во четвртокот (5-ти февруари) беше во Загреб, каде што се состана со хрватските власти на разговори околу документите што се однесуваат на судењето на поранешниот генерал Анте Готовина. Брамерц изрази незадоволство во средата од нивото на соработка на Хрватска. 
*** 
 Грчката министерка за надворешни работи, Дора Бакојани, во понеделникот (9-ти февруари) ја повика Aлбанијa да ги зајакне напорите за гарантирање слободни и демократски избори во јуни со цел да ги оствари своите цели за интеграција. „Албанија постигна видлив напредок во текот на изминативе 18 години, но ... судските реформи и изборниот процес мора да ги исполнат стандардите на ОБСЕ“, рече таа. Бакојани, актуелна претседавачка на ОБСЕ, истакна дека организацијата ќе го следи спроведувањето на новиот, многу критикуван закон за лустрација во Албанија.
 (Разни извори -- 03/02/09-10/02/09) 
