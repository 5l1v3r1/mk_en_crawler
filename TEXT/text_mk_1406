22/09/2009

 Српскиот премиер Мирко Цветковиќ во понеделникот (21-ви септември) ја започна посетата на Словачка, каде што се состана со претседателот Иван Гаспаровиќ, премиерот Роберт Фицо и претседателот на парламентот, Павол Паска. Разговорите се фокусираа на процесот на интеграција на Србија во ЕУ, билатералните односи и економската соработка. Цветковиќ, исто така, присуствуваше на српско-словачкиот бизнис форум.
*** 
 Хрватскa го поддржува укинувањето на американското економско, трговско и финансиско ембарго врз Куба, изјави хрватскиот претседател Стипе Месиќ во петокот (18-ти септември), за време на состанокот со својот кубански колега, Раул Кастро, во Хавана. Тие разговараа околу огромниот потенцијал на Куба во туризмот и се согласија дека со оглед на успешноста на Хрватска во овој сектор, таа може да го сподели искуството со Хавана.
*** 
 Српскиот претседател Борис Тадиќ во неделата (20-ти септември) допатува во Њујорк, каде што ќе учествува на 64-тата седница на Генералното собрание на ОН. Тадиќ се очекува да одржи неколку билатерални состаноци и да има свое обраќање на форумот в петок.
*** 
Италија е една од најважните трговски партнери на Романијa, рече премиерот Емил Боц во средата (16-ти септември), по состанокот со италијанскиот колега Силвио Берлускони во Рим. Берлускони изрази надеж дека Италија ќе стане број еден трговски партнер на Романија. Тој, исто така, рече дека двете земји треба да продолжат со развивањето на својата соработка преку нови проекти, особено во енергетскиот сектор.
*** 
 Српскиот министер за одбрана, Драган Шутановац, и неговиот турски колега Веџди Гонул, се согласија на состанокот во саботата (19-ти септември) во Белград, дека постои голем потенцијал за понатамошен развој на соработката во одбраната помеѓу двете земји. Говорејќи на прес-конференцијата по состанокот, Шутановац рече дека разговорите се фокусираа на начините за проширување на соработката во областа на военото образование и обука, како и економските врски. Гонул рече дека постојат добри можности за заеднички одбранбени проекти во иднина.
*** 
 Српскиот министер за надворешни работи, Вук Јеремиќ, и неговиот израелски колега во посета на земјата, Авигдор Либерман, во средата (16-ти септември) потпишаа договор за безвизен режим. Министрите рекоа дека ќе ја зајакнат билатералната политичка и економска соработка. Либерман, исто така, се состана со претседателот Борис Тадиќ, премиерот Мирко Цветковиќ и министерот за одбрана, Драган Шутановац. Посетата беше прва официјална посета на Србија од страна на еден израелски министер за надворешни работи. 
*** 
 Косовскиот министер за правда, Некибе Келменди, и неговиот новоназначен албански колега, Бујар Нишани, се состанаа во петокот (18-ти септември) во Тирана. Тие рекоа дека двете земји тесно ќе соработуваат за подобрување на своите правни рамки, администрацијата на затворите, судската медицина и другите области. 
*** 
 Црногорскиот министер за надворешни работи, Милан Рочен, и неговиот израелски колега во посета на земјата, Авигдор Либерман, во четвртокот (17-ти септември) потпишаа договор за безвизен режим. Рочен рече дека договорот ќе ја зајакне економската соработка и туризмот. Либерман рече дека Израел е заинтересиран за инвестирање во туризмот на Црна Гора. Тој, исто така, ги посети Хрватскa и Србијa во рамките на својата балканска турнеја. 
