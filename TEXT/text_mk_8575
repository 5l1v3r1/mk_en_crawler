09/08/2011
Бојана Миловановиќ за Southeast European Times во Белград -- 09.08.11 
Кампањата пред општите избори во Србија следната година е веќе во полн замав, додека политичките партии работат на привлекување на гласачите, и плакати и билборди во корист на различни партии го преплавуваат Белград. 
Владејачката коалиција, предводена од Демократската партија на претседателот Борис Тадиќ, ги наведува отворањето работни места и напредокот во процесот на интеграција во ЕУ како примери за успешната политика. Опозицијата, пак, ги критикува неуспешните ветувања на владејачката коалиција, како и нискиот животен стандард и сеприсутната корупција. 
Аналитичарот на јавното мислење Срѓан Богосављевиќ истакнува дека јавното незадоволство од животниот стандард може да има големо влијание врз одѕивот на гласачите на следните избори.
„Граѓаните се многу несреќни. Просечната нето плата во Србија постојано се намалува во текот на изминативе три години. Има голема желба за промена, но граѓаните едноставно не знаат за кого да гласаат од сегашното мноштво кандидати“, вели Богосављевиќ.
Тој смета дека јавноста очекувала премногу од политичките промени во 2000 година, и дека нивното незадоволство почнува да се гледа. 
Богослављевиќ очекува претставниците на владејачката коалиција да истакнат „како никој не би можел подобро да се справи со економската криза од нив, и дека политичката промена ќе ја дестабилизира Србија“ на престојните избори.
Од друга страна, Богосављевиќ предвидува дека опозицијата ќе се фокусира на лошата економска ситуација за да ја зајакне својата кампања. Тој вели дека желбата на јавноста за промена може да биде адут на опозицијата, покрај „подгревањето на националистичкото чувство“ во врска со косовското прашање. 
„Косово е тема која може да се користи во време на сериозни тензии ... ако ништо не се случува таму и ситуацијата е мирна, тогаш предноста ја добиваат економијата и корупцијата.“ 
Портпаролката на Демократската партија, Јелена Триван, изјави за SETimes дека „ќе биде многу полесно за опозицијата на престојната кампања, бидејќи сé што треба да стори е да биде гласна во своите критики, додека властите мора да ги објаснат своите дејства и што сторија за да ги подобрат животите на граѓаните“.
Триван вели дека владата може да се фали дека знаците за економска обнова почнаа да се појавуваат. За разлика од некои земји на ЕУ, Србија не се соочи со банкрот или прекумерно задолжување кај меѓународните финансиски институции.
„Ние, исто така, ќе го истакнеме напредокот постигнат во европската интеграција, како и нашите успеси во борбата против организираниот криминал и спроведувањето на судските реформи“, вели Триван. 
Според многу анкети на јавното мислење Српската напредна партија (СНС), предводена од Томислав Николиќ, е во водство. Марко Ѓуриќ, претставник на СНС, вели дека во фокусот на партиската кампања ќе биде „длабоката и темелна промена“.
Тој додава дека владејачката коалиција придонесува за зголемување на богатството на привилегираните класи и осиромашување на мнозинството граѓани. 
„Ќе понудиме конкретна програма во секоја област и за секој сегмент од општеството. Веќе ја обелоденивме нашата анти-корупциска платформа и ќе им ги претставиме на граѓаните нашите планови за сите други области, особено економијата“, вели Ѓуриќ за SETimes. 
Тој очекува дека престојната кампања ќе биде „натпревар на идеи“ и ја смета Демократската партија на Тадиќ за најголем политички противник на Српската напредна партија. 
