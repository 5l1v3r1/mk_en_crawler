11/11/2010
Од Недељко Рудовиќ за Southeast European Times во Подгорица –11/11/10
Црна Гора е подготвена да добие кандидатски статус во ЕУ по препораката од понеделник (8-ноември) на Европската комисија. Само четири години по прогласувањето на независноста, оваа мала држава од само 650.000 луѓе, ќе направи клучен чекор кон пристапувањето. 
Сепак, колку и да е клучен кандидатскиот статус, патот до членството е прилично долг. За почеток, одлучувачкото тело на ЕУ, Советот на ЕУ, мора да ги усвои препораките на Комисијата. Тоа се очекува да се случи следниот месец. 
За да започнат разговорите за пристапување, Црна Гора мора да исполни неколку услови. Тука спаѓаат покажувањето видливи резултати во борбата против корупцијата и организираниот криминал, зајакнувањето на владеењето на правото и ставањето крај на влијанието на владејачката партија врз судскиот систем и административниот апарат. 
Може да поминат години додека земјата постигне напредок од кандидатски статус до конкретни преговори. Македонија, на пример, е кандидатка веќе пет години, но сé уште не започнала преговори, претежно поради својот нерешен спор за името со членката на ЕУ, Грција.
Иако црногорската временска рамка треба да е покуса, најверојатно ќе треба да помине најмалку една година за земјата да добие датум за отпочнување разговори.
Во меѓувреме, владата на премиерот Мило Ѓукановиќ -- кој се очекува наскоро да се повлече од премиерската функција, при што министерот за финансии, Игор Лукшиќ е негова најверојатна замена -- ќе мора да докаже дека се во тек вистински реформи.
Леополд Маурер, шефот на делегацијата на ЕУ во Подгорица, рече дека Црна Гора ќе мора да „покаже многу добри докази за случаи на корупција кои се изведени [на судење]“. 
Пораката од комесарот за проширување на ЕУ, Штефан Филе, беше дека Црна Гора мора да постигне антикорупциски резултати што „можат да се видат“.
ЕК ја повика Црна Гора да ја зголеми слободата на медиумите, да го примени правото на Европскиот суд за човекови права во Стразбур во врска со клеветата, и да ја зајакне соработката со граѓанското општество. 
Покрај тоа, Брисел очекува изборниот закон да биде во согласност со препораките на ОБСЕ и Венецијанската комисија, и очекува да ги зајакне законодавните и надзорни функции на парламентот. 
Црна Гора, исто така, мора да го зајакне управувањето со персоналот и Државната ревизорска институција. 
„Владеењето на правото треба да се зајакне особено преку деполитизацијата и повторното зајакнување на независноста, автономијата, ефикасноста и одговорноста на судиите и обвинителите“, подвлече ЕК во својот документ. 
Таа, исто така, објави дека Црна Гора треба да ја применува правната и политичката рамка против дискриминацијата во согласност со европските и меѓународните стандарди, гарантирајќи законски статус за раселените лица, вклучително и Ромите, Ашкалите и Египќаните. 
Министерката за европска интеграција, Гордана Ѓуровиќ, рече дека е задоволна. „Ова е многу сериозна порака која мора внимателно да се разработи“, рече таа, додавајќи дека „сите критериуми се тешки“. 
Момчило Радуловиќ, политички аналитичар и водач на Европското движење во Црна Гора, е прагматист. Никој во ЕУ не може да очекува целосни промени во следните шест месеци, рече тој за SETimes. 
Тој го наведе примерот на Хрватска, која на почетокот од своите преговори немаше министри, пратеници или моќни магнати зад решетки.
„Тоа се случи дури подоцна. Но, на почетокот тие покажаа политичка волја да отпочнат персонални и институционални промени“, објасни Радуловиќ, додавајќи дека сега Црна Гора е на потег.
„Од нас зависи колку брзо ќе добиеме зелено светло за отпочнување на преговорите, и со какво темпо треба да е напредокот кон ЕУ“, рече тој. 
