12/04/2011
(Софија екo - 12/04/11; ММФ, ВОА, Хуријет, Софиска новинска агенција, Dnevnik.bg, Meдиафакс, HotNews.ro - 11/04/11)
Светското економско заздравување добива на сила, вели ММФ во својата Светска економска перспектива (ВЕО), која излегува двапати годишно, а беше објавена во понеделникот (11-ти април). Истата предупредува дека прекините во дотурот на нафта претставуваат нов ризик за процесот и ги наведува високата невработеност и зголемувањето на цените на стоките како главни прашања што предизвикуваат загриженост.
„Со оглед на подобрувањето на финансиските пазари, растечките активности во многу нови економии и економии во развој, и растечката доверба во развиените економии, економските изгледи за 2011-2012 се добри“, вели вашингтонската финансиска институција.
Истакнувајќи дека има „стравувања“ во врска со потенцијалното влијание на високите цени на стоките врз светското заздравување, главниот економист на ММФ, Оливиер Бланшар, истовремено рече дека не верува оти зголемувањата целосно ќе го попречат процесот. 
„Цените на стоките се зголемија повеќе од очекуваното, одразувајќи ја комбинацијата од силниот раст на побарувачката и одредениот број шокови од страната на понудата“, рече тој. „Овие зголемувања го повикаа духот од стагфлацијата во стилот на 1970-тите, но мала е веројатноста дека ќе го попречат заздравувањето.“ 
Предвидувањата на Фондот се дека светскиот БДП ќе се зголеми за 4,4 отсто оваа година и за 4,5 отсто во 2012 година. Сепак, овие бројки покажуваат дека заздравувањето се движи со две брзини, при што реалниот БДП во напредните економии се очекува да се зголеми за околу 2,5 отсто во текот на тој период, а во новите економии и економиите во развој за 6,5 отсто.
Според ВЕО, новите европски економии со највисоки стапки на раст на реалниот БДП оваа година се Косово (5,5%), по што следат Литванија и Турција, со по 4,6%. Шест земји се предвидува да имаат раст на своите економии за повеќе од 4% следната година, кога на Косово (5,2%) и Турција (4,5%) се очекува да им се придружат Србија (5%), Романија (4,4%), како и Босна и Херцеговина (БиХ) и Латвија, двете со 4%.
Но, невработеноста се очекува да остане проблем за поголем дел од деветте нови економии. Во само три од нив -- Романија, Бугарија и Полска -- нивото на невработеност ќе биде пониско од просекот од 9,2 отсто за еврозоната. Во другите шест земји, истиот се очекува да се движи од 11,4 отсто во Турција до 19,6 отсто во Србија. 
Во согласност со претходните предвидувања, грчката економија се очекува да се намали за 3 отсто во 2011 година и да има позитивен раст од 1,1 отсто следната година. 
Според Бланшар, потребно е повеќе време за да се одреди дали мерките на штедење што Грција и Ирска ги спроведуваат за справување со проблемите на својот суверен долг „функционираат или не“.
Предвидувањата на Фондот за 14-те нови европски економии, вклучително и сите балкански земји, плус Унгарија, Латвија, Литванија и Полска се дека ќе има просечен раст на БДП од 3,7 отсто оваа година, што е повеќе од просечниот раст од 2 отсто за цела Европа и 1,7 отсто за еврозоната од 17 нации. Тој тренд се очекува да продолжи и во 2012 година, кога групата, во која сите освен Турција се поранешни комунистички држави, се очекува да достигне просечен раст од 4 отсто, во споредба со 2,2 отсто за целиот континент.
Италија и сите други напредни земји што се наоѓаат на запад од Германија и Швајцарија се очекува да достигнат економски раст меѓу 0% и 2%. Предвидувањето за Португалија, која минатата година стана трета членка на еврозоната што побара финансиска помош од ЕУ по Грција и Ирска, е дека нејзината економија ќе се намали за 1,5 отсто оваа година и за 0,5 отсто во 2012 година.
