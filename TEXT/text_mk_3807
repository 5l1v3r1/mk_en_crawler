18/12/2007
Од Ахмет Гормеза за Southeast European Times во Анкара – 18/12/07
Најмалку 300 турски војници, наводно, влегле во северен Ирак во вторникот (18-ти декември), два дена по големиот воздушен напад против базите на Курдистанската работничка партија (ПКК). Претставниците на ирачките Курди велат дека војниците влегле околу 2 километри во внатрешноста на ирачката територија. 
Запрашан за коментар во врска со овие извештаи, турскиот претседател Абдула Ѓул, рече само дека војската прави „сé што е потребно“ за да го спречи тероризмот, објави СНН Турк. Според претставник на турската војска цитиран од Ројтерс, војниците презеле акција откако забележале милитанти на ПКК преку границата и утврдиле дека тие планираат напади.
Во неделата, десетици авиони спроведоа напад против позициите на ПКК во северен Ирак. ПКК објави дека петмина од нејзините милитанти загинале, а двајца биле повредени, додека според ирачките извори, помеѓу жртвите имало и една жена цивил.
Авионите гаѓаа цели во „регионите Зап, Хакурк и Авасин, како и на планината Ќандил“, се вели на веб-страницата на турскиот Генералштаб. 
Премиерот Реџеп Тајип Ердоган во понеделникот ја пофали операцијата, велејќи дека беше успешна. „Нашата борба [против ПКК] ќе продолжи во и надвор од Турција“, рече Ердоган, заблагодарувајќи им се на пилотите и воените претставници кои учествуваа. 
Портпаролката на Американската амбасада, Кетрин Шелоу, истакна дека „Турција не побара од нас никаква дозвола. Ова беше одлука на Турција и тие ни дадоа информации претходно. Американските власти велат дека Вашингтон не може да даде овластување за ваков еден потег.
САД веќе се согласија да разменуваат разузнавачки информации со Турција за време на состанокот претходно оваа година помеѓу Ердоган и американскиот претседател Џорџ В. Буш, додаде Шелоу. 
Турските власти рекоа дека операцијата била стриктно насочена против ПКК, а не против цивилите. „Како што беше кажано од самиот почеток, операциите се насочени само против терористичката организација ПКК, и луѓето што живеат во северниот дел од Ирак и локалните групи кои не вршат никакви непријателски напади, не се цели“, се вели во соопштението на турската војска.
Сепак, во изјавата што Ројтерс за цитираше во средата, агенцијата на бегалци на ОН, УНХЦР, објави дека околу 1.800 селани избегале од своите домови. 
Авионите кои се користеле во операцијата биле од четири воени бази низ земјата, а војската користела и авиони-танкери за помош во дополнувањето гориво, според извештаите. Турската војска објави дека гаѓала цели во овие области со артилериски оган по воздушните напади, како и дека хеликоптерите спровеле операции долж границата.
Ирачкиот парламент ги осуди бомбашките напади, велејќи дека истите го нарушиле суверенитетот на земјата. Осуда дојде и од страната на водачите на ирачките Курди.
„Овие напади ги попречија политичките напори што се вложуваат за изнаоѓање мирно решение засновано на взаемно почитување“, рече портпаролот на претседателството на ирачките Курди во изјавата објавена на веб-страницата на Патриотската унија на Курдистан.
ПКК спроведува терористички напади од 1984 година, предизвикувајќи повеќе од 37.000 жртви во процесот. По фаќањето на водачот на групата, Абдула Оџалан, во 1999 година, терористите почнаа да ги менуваат своите бази во области надвор од Турција и главно во северен Ирак. Турската војска вели дека 3.800 милитанти сега имаат бази на другата страна од границата, а 2.300 оперираат во Турција.
