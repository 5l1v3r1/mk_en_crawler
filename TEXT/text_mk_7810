19/02/2013
Пол Чикои за Southeast European Times во Букурешт – 19.02.13
Молдавија треба да ги зајакне напорите за подобрување на своите остварувања во врска со човековите права, кои и понатаму се едвај задоволителни, и покрај владините мерки, велат експертите на граѓанското општество.
Молдавскиот Информативен центар за човекови права го организираше првиот барометар за човекови права откако Молдавија стекна независност во 1991 година и објави извештај минатиот месец.
Во истиот се предупредува дека Молдавија заостанува во следењето, заштитата и гарантирањето на човековите права и заработи севкупна оценка од 5,7 на скалата до десет.
Во извештајот се вели дека најсериозен проблем е дискриминацијата на сексуалните малцинства, област што доби оценка од 3,1 на скалата од 10 поени, како и на етничките малцинства, што доби оценка од 4,7.
Центарот, исто така, ги поздравува и подобрувањата, вклучително и во врска со слободата на говорот, која во извештајот се оценува со 6,3, и заштитата на имотните права, исто така со оценка од 6,3.
„Постои многу висок степен на ксенофобија во општеството“, рече заSETimesАнгела Фролов, програмски координатор за поддршка во Гендердок-М, организација која се застапува за геј правата.
„Ситуацијата од ден на ден се влошува, бидејќи црквата објавува изјави на омраза и поттикнува дискриминацијата против геј-луѓето, но и поради политичките водачи кои ја користат ксенофобијата за да добијат поени кај електоратот“, додаде Фролов. 
Минатиот мај парламентот го усвои првиот сеопфатен антидискриминаторски закон за гарантирање на еднаквоста, кој влезе во сила на 1-ви јануари. Но, експертите велат дека законот ќе ги исполнува меѓународните стандарди.
„Законот никогаш не вклучува родов идентитет како забранета основа“, изјавиSETimes Хедер Мекгил, истражувач во Амнести интернешнал.
Молдавската влада тврди дека листата е отворена, бидејќи ја вклучува фразата „други слични критериуми“, рече Мекгил.
Но, со оглед на предрасудите кон геј-луѓето, лезбејките, бисексуалците и трансродовите луѓе, сексуалната ориентација не може да се толкува од молдавските судови и обвинителството како дискриминација слична на дискриминацијата на други основи, како инвалидитет или верување.
Амнести интернешнал даде 12 препораки за Молдавија да ги исполни меѓународните стандарди за човекови права.
Меѓу нив е и измената на законот за гарантирање еднаквост, за да ја вклучува и сексуалната ориентација, сексуалниот идентитет и здравствената состојба како забранета основа за дискриминација, регрутирање на членови на Советот за гарантирање еднаквост меѓу адвокатите, но и претставници на граѓанското општество со докажано знаење во оваа област и претставници на заедниците против кои најчесто се врши дискриминација.
Во декември во Кишињев се одржа национален форум за човекови права.
Присутните ги наведоа приоритетите кои вклучуваат формирање совет за спречување и борба против дискриминацијата, легализација на родовите квоти за изборните листи и воведување казни за непочитување на квотите.
„Тенденцијата на земјата кон европската интеграција е единствена сила за подобрување на ситуацијата на оваа заедница“, рече Фролов.
