16/03/2012
Мухамет Брајшори и Бојана Миловановиќ за Southeast European Times во Приштина и Белград -- 16.03.12
Спротивставените толкувања на договорот за претставувањето на Косово во регионот ја поттикнаа косовската делегација да ја напушти Регионалната конференција за соработка на граѓанските општества во Западен Балкан и Турција, што се одржа во Белград во четвртокот (15-ти март).
Поради истиот спор, белградската делегација го напушти собирот на Регионалниот совет за соработка во Сараево претходно оваа недела.
Се работи за натписот на земјата -- Косово беше напишано како „Косово*“ на белградската конференција, со фуснота која гласеше „Овој натпис не го прејудицира статусот, и е во согласност со ОНСБ 1244 и Мислењето за косовската декларација за независност на МСП“.
Приштина вели дека фуснотата за Косово треба да се споменува само во договорите и официјалните документи, а на натписот треба да стои само „Косова“. Ова уште повеќе ги усложни работите, бидејќи во приштинската верзија на договорот името на земјата се пишува на албански јазик, нешто со што Белград не се согласува.
Во договорот постигнат во Брисел минатиот месец се вели дека „Косово*“ е натпис што треба да се користи во рамките на регионалната соработка.
Шефот на српскиот преговарачки тим, Борислав Стефановиќ, рече дека се во тек разговори за решавање на проблемите.
„Договорот мора да се почитува. Очекувам владата за брзо време да одлучи како српските претставници ќе постапуваат на регионалните состаноци“, рече Стефановиќ за белградските медиуми.
Претставниците на српското Министерство за надворешни работи рекоа дека делегацијата го напуштила состанокот во Сараево постапувајќи во согласност со владините инструкции за случаите кога косовската делегација нема да биде претставена како што е договорено.
Но, Приштина вели дека Србија го прекршила членот 2 и 4 од договорот во согласност со својата улога како посредник и гарант на договорите за преземање на сите неопходни дејства за да го гарантира спроведувањето во практика на договорите.
Албер Гаши, експерт за ЕУ во Институтот за европска и турска политика, изјави за SETimes дека тоа не е само технички проблем. 
„Главниот проблем е дека нема конкретно споменување на тоа како натписите со името треба да се пишуваат, и договорот е многу нејасен во овој поглед, со што се остава простор за различни толкувања“, рече Гаши за SETimes. 
ЕУ треба да преземе поактивна улога во спроведувањето на договорите, рече тој. 
„Нема јасни механизми за тоа како ЕУ ќе го обезбеди спроведувањето. Во моментов, тие [претставниците на ЕУ] ќе го остават ова на добрата волја на двете страни“, рече Гаши.
Крешник Мифтари од Центарот за стратешки студии изјави за SETimes дека неодамнешните проблеми со српските избори предизвикуваат тврди позиции од Приштина и Белград.
„Косово и Србија се сега во најтешкиот конфликт од минатото лето, и двете страни се наклонети на заземање тврд став за да го наметнат својот збор кон развојот на настаните“, рече Мифтари.
Тој вели дека ова недоразбирање околу деталите на договорот е грешка на ЕУ. 
„Додека некои можеби ги обвинуваат Белград и Приштина, единствената страна што треба да се обвини е ЕУ, која не го зеде предвид ова прашање. Сега двете страни се во конфликт поради изборите, ова недоразбирање само ја засилува реториката“, рече Мифтари. 
Косовскиот вицепремиер и министер за правда, Хајредин Куци, изјави за КТВ дека ЕУ треба да преземе мерки за да го загарантира спроведувањето. 
Тој ја остави отворена можноста Косово да ги напушти разговорите ако Србија продолжи да не ги извршува своите обврски, а ЕУ да биде тивка без да изврши притисок.
„Ќе преземеме дејства. Ако тие продолжат со ваквата политика, тоа ќе се одрази на [нашите] односи со Србија“, рече Куци.
