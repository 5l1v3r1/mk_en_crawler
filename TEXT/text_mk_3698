27/12/2007
(ББС, Б92 - 26/12/07; AФП - 21/12/07; AП, Еуроњус, Балкан инсајт, словенечко Министерство за надворешни работи - 20/12/07; EурАктив - 28/11/07)
Подготвувајќи се за преземање на ротирачкото претседателство на ЕУ од Португалија во вторник (1-ви јануари) Словенија го посочи Косово како еден од најголемите предизвици за својот шестмесечен мандат на чело на блокот од 27 нации. „На Косово му треба особено внимание“, рече словенечкиот министер за надворешни работи, Димитриј Рупел, во четвртокот, посочувајќи ги приоритетите на претседателствувањето на неговата земја со Унијата.
Словенија, која беше прва од шесте републики во поранешна Југославија која прогласи независност во јуни 1991 година „смета дека е крајно време југословенската криза да заврши“, додаде министерот. 
Тој го изјави ова еден ден откако Советот за безбедност на ОН не успеа да постигне согласност за следните чекори во процесот на одредување на конечниот статус на Косово. По 18-месечните меѓународно посредувани разговори, Белград и Приштина се пооддалечени во своите позиции од кога и да е, при што косовските Албанци се за независност, а Србија е решена да задржи одреден вид сувереност.
САД и повеќето земји-членки на ЕУ ја сигнализираа својата подготвеност за признавање на независноста за Косово, дури и без одобрение на ОН. Но, неколку земји на ЕУ и понатаму се спротивставуваат на ваквиот чекор, стравувајќи дека истиот ќе ги охрабри сепаратистичките движења насекаде. 
Изразувајќи загриженост дека прашањето може да предизвика поделеност во блокот и да ја доведе во прашање неговата заедничка надворешна политика, Рупел вети дека неговата земја ќе „работи напорно на одржувањето на единството на ЕУ“. 
Блокот мора да дејствува „на разумен начин без каква било уцена, иако е јасно дека одредени процеси не можат да се задржат“, рече тој. Тој изрази надеж дека прашањето на статусот на Косово ќе биде решено пред Словенија да й го предаде претседателствувањето со ЕУ на Франција, на 1-ви јули 2008 година. 
Еден од првите тестови со кои Рупел ќе се соочи ќе биде на 28-ми јануари, кога тој претседава со состанокот на министрите за надворешни работи на ЕУ, на кој ќе се разговара за „акциониот план“ за распоредување на правната и полициската мисија во Косово од 1.800 припадници. 
Во обид да ја зајакне регионалната стабилност, Словенија го постави забрзувањето на интеграцијата во ЕУ на поранешните југословенски републики за централна точка на својата агенда на чело на блокот. 
„Словенија би сакала да види интензивирање на овој процес на пристап“, рече Рупел минатата недела. „Ако има динамика, работите многу брзо ќе напредуваат, особено ако Србија и Хрватска напредуваат брзо.“
Хрватска ги започна своите разговори за пристап во ЕУ во октомври 2005 година и според широкото очекување, ќе стане 28-ма членка на блокот до 2010 година, додека Македонија, која беше признаена како официјална кандидатка за членство пред околу две години, сé уште чека датум за почеток на преговорите за членство. Другите земји-кандидатки ги завршија разговорите за Спогодбата за стабилизација и асоцијација, додека Србија се надева дека ќе го финализира својот договор до крајот на јануари. 
Помеѓу другите главни прашања за Словенија за време на нејзиното претседателство се забрзувањето на ратификувањето на Лисабонската спогодба, која вклучува многу реформи што беа дел од пропаднатиот Устав на ЕУ, и зајакнување на напорите за справување со климатските промени. Земјата, исто така, ќе се заложи за понатамошен напредок во енергетската политика на ЕУ. 
