23/05/2008
(Будапест бизнис џрнал - 23/05/08; AФП, АП, Ројтерс, ДПА, ЦТК, Дојче веле - 22/05/08)
Придружувајќи им се на другите застапници на идејата за зголемување на нуклеарната енергија, претседателот на Европската комисија (ЕК), Жозе Мануел Баросо, во четвртокот (22-ри мај) тврдеше дека истото би можело да помогне во борбата на ЕУ против климатските промени. 
„Нуклеарната енергија може да даде голем придонес во оваа битка“, рече претседателот на ЕК на почетокот од конференцијата на Европскиот форум за нуклеарната енергија.
Сé позагрижен во врска со глобалното затоплување, блокот од 27 земји бара намалување на емисијата на гасови со ефект на стаклена бавча, за најмалку 20 отсто до 2020 година, во споредба со нивоата од 1990 година. Поддржувачите на атомската енергија инсистираат на тоа дека поголемата употреба може да помогне во остварувањето на таа цел, бидејќи истата создава малку јаглероден диоксид.
Високите цени на нафтата и зголемената зависност на земјите од ЕУ од увозот на јаглероден водород, исто така, доведуваат до повици за диверзификација на дотурот со енергија на блокот. 
Баросо во четвртокот истакна дека нуклеарната енергија не само што претставува единствен извор на нискојаглеродна енергија, туку е и поевтина и помалку подложна на промена на цените отколку фосилните горива.
„Нуклеарната енергија, исто така, помага да се зајакне сигурноста на дотурот со енергија на ЕУ, и ја зголемува диверзификацијата на нашите енергетски извори и ја намалува нашата зависност од увезениот гас“, рече претседателот на ЕК на форумот, на кој присуствуваа и чешкиот и словачкиот премиер, Мирек Тополанек и Роберт Фицо, како и високи претставници за енергија од цела ЕУ. 
ЕУ, каде што 15 од земјите-членки моментно имаат нуклеарна енергија, останува поделена по однос на ова прашање. Германија, која ги затвори своите реактори по незгодата во Чернобил во април 1986 година, и Австрија, се земји кои највеќе се спротивставуваат на нуклеарната енергија во ЕУ. 
Чешкиот премиер говореше во корист на обновувањето на нуклеарната енергија, предупредувајќи дека „сега е навистина пет минути до полноќ“.
Неговиот словачки колега, исто така, ја смета нуклеарната енергија за основна за енергетската сигурност на Европа. 
„Јасно ни е на сите дека без нуклеарна енергија ние нема да можеме да обезбедиме енергетска сигурност во Европа“, рече Фицо во четвртокот.
Пред да влезе во ЕУ, Словачка се согласи да ги затвори двата реактори од времето на Советскиот Сојуз до 2009 година. 
Фицо рече дека „невнимателната одлука“ би ја принудила „Словачка ... да увезува 20 отсто од своите потреби за електрична енергија“. Единствено можно решение би било „нов договор“ со ЕУ.
Литванија и Бугарија, кои презедоа слични обврски пред да пристапат во блокот, исто така, ја повикуваат ЕУ да ја преиспита одлуката. Бугарија некогаш имаше шест нуклеарни реактори кои работеа, но затвори четири од нив. Поранешниот енергетски извозник сега планира отворање на нова нуклеарна централа, околу 250 километри североисточно од Софија. 
