06/03/2008
Од Антонио Прленда за Southeast European Times во Сараево – 06/03/08
Филмскиот режисер од Босна и Херцеговина (БиХ), добитник на Оскар, Данис Тановиќ, планира да формира нова политичка партија, која ќе се бори против раширената корупција во земјата. 
Слаткогорчливиот антивоен филм на Тановиќ „Ничија земја“ освои бројни награди, вклучително и Оскар за најдобар филм од странско говорно подрачје во 2001 година.
Триесетиосмогодишниот филмски режисер ја истакна својата желба за борба против раширената апатија и корупција во БиХ во интервјуто минатиот месец за сараевскиот весник Oслобоѓењe.
Тановиќ рече дека сака да ја промени перцепцијата дека „ништо не може да се стори“ за подобрување на животот во БиХ, која е во бавна транзиција од поствоена земја да стане кандидатка за членство во ЕУ. 
„Пред пет месеци се вратив во Сараево да живеам со мојата сопруга и деца, но веднаш сфатив дека таму не е возможно да се води нормален живот“, објаснува тој.
„Не можам да го прифатам фактот дека децата во градинките се делат според верскиот идентитет на своите родители со цел да се спроведува верско образование, или дека децата мора да чекаат пет месеци за едноставна лекарска операција, или дека некои луѓе ги продаваат своите бубрези за да си ги прехранат семејствата, или дека некои полицајци бегаат од местата на злосторствата“, вели тој.
Тановиќ додаде „Сит сум од читање на нашите весници или гледање телевизија поради секојдневниот доказ за бескрупулозните власти и криминалците кои се заштитени од нив“.
Тановиќ не го објави името на неговата партија, но рече дека ќе учествува на локалните избори во октомври. Платформата на партијата е сé уште во фаза на развој, макар што првична цел ќе биде подобар живот за обичниот граѓанин.
Тој истакна дека негов партнер може да биде секој кој ги дели неговите принципи и е политички активен.
„Ние, исто така, ќе ги поддржиме кандидатите на другите партии во некои региони каде што се докажало дека работат за општото добро“, рече Тановиќ. „Сепак, ако некои од актуелните владини партии сакаат да соработуваат со нас, тие ќе мора радикално да се променат“, додаде тој.
Реакцијата на јавноста е генерално позитивна. Менаџерот на сараевскиот весник Дани, Сенад Пецанин, рече „За првпат БиХ добива водач кој не влегува во политиката да стане богат, познат и влијателен -- тој е веќе сето тоа.“ 
