28/08/2006

Романски софтверски решенија ќе бидат искористени во 26 европски болници во рамките на регионалниот проект за медицинска компјутеризација, кои ги обезбеди „Инфо ворлд компани“ -- една од најважните провајдери на интегрирани ИТ решенија за здравствениот сектор во Романијa -- и Алкател. Проектот, насловен како „Оптимално здравје“ е финансиран во рамките на ТЕН програмата на ЕУ и има за цел менаџирање на телемедицинските услуги -- лабораториите, грижата и консултациите -- за 184 лекари и медицински персонал од јавни и приватни болници во Италија, Шпанија, Данска, Белгија, Шведска и Романија. Истиот предвидува лекарите од општа пракса и специјалистите да имаат полза од далечната поддршка на познатите специјалисти, кога ќе носат клучни решенија или во ретки клинички ситуации. „Инфо ворлд“ - Романија ќе се приклучи на овој проект, обезбедувајќи ја својата менаџерска платформа „Хоспитал менаџер“ и ИТ решението IQPACS. 
*** 
Српското претпријатие Ре-енерџи планира да изгради 11 елетроцентрали на ветар во регионот на Војводина во следните три години, според соопштението од 21-ви август. Првата од нив, чија изградба треба да започне во следните месеци, предвидува градење на генератор на ветар, со капацитет од 1,1 мегават и се предвидува да произведува енергија за 1.200 домаќинства. Вкупната цена на проектот изнесува 30 милиони евра.
*** 
11.658 државни службеници во Бугаријa ги поминаа ИТ курсевите од минатиот август, со што вкупниот број достигна 23.742, објави на 22-ри август Министерството за државна администрација. Тоа, исто така, објави дека сите регионални и општински администрации се снабдени со компјутери и сервери во 2005 година, во согласност со програмата за е-влада. Вкупно 1.500 компјутери и 300 сервери им беа предадени на локалните власти минатата година. Министерството, исто така, обезбеди 100 компјутери за Високиот судски совет. 
*** 
Третата класа орнитолози официјално го заврши курсот на црногорскиот Центар за заштита и проучување на птиците, во рамките на програмата Меѓународни области на птиците, иницијатива за конзервација координирана од „Брд лајф интернешнал“. Вкупно 13 научници учествуваа во четиримесечната обука, која вклучуваше проучувања на теренот во областите на Дурмитор, Сињавина, Проклетије и Скадарското Езеро, како и подготовка на база на податоци за видовите птици регистрирани во Црна Гора, од важност на европско ниво. Познатите словенечки орнитолози Лука Божиќ и Борут Рубиниќ беа предавачи.
