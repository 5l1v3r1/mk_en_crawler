21/12/2005
Од Влатко Вукотиќ за Southeast European Times во Бања Лука – 21/12/05
На 1-ви јануари 2006 година Босна и Херцеговина (БиХ) ќе го воведе данокот на додадена вредност (ДДВ) со единствена стапка од 17 отсто. Како резултат на тоа БиХ повеќе нема да биде единствената земја во Европа што нема ваков вид данок. 
Овој потег се очекува да донесе дополнителни 75 милиони евра во државниот буџет, како и да ја намали нелегалната трговија. Истиот беше преземен по жестоката јавна дебата во која опозициските партии и синдикатите ја доведоа во прашање идејата за единствена стапка. Некои тврдат дека одредени основни продукти -- како што се лебот, млекото, лекарствата и книгите -- треба да бидат ослободени од даноци. Синдикатот на работодавците на Република Српска (РС) спроведе кампања за воведување на две стапки на ДДВ, во согласност со практиката во голем број европски земји. 
Сепак, претставниците на владата и на меѓународната заедница се убедени дека единствената стапка ќе ја спречи злоупотребата на ДДВ.
Босанците се подготвуваат за последиците од промената, кои според бројни економисти ќе доведат до зголемување на цените и до 20 отсто. Најголемиот удар од овие зголемувања ќе го почувстуваат сиромашните и економски обесправените, така што високиот претставник Педи Ешдаун ги повика властите да преземат чекори за ублажување на последиците. 
„ДДВ ќе предизвика хаос во текот на првите неколку месеци, исто како и во другите земји во светот, и затоа би било добро владата да подготви одредени механизми за заштита на сиромашните“, рече Ешдаун. 
Властите во двата ентитета на БиХ предвидоа дека околу 25 милиони евра ќе бидат искористени за амортизирање на последиците од ДДВ, но синдикатите сметаат дека тоа нема да биде доволно. „Ако тие навистина сакаат да им помогнат на луѓето да го преживеат ДДВ ќе биде подобро пратениците и министрите да ги намалат своите плати и дополнителни хонорари“, рече претседателот на Конфедерацијата на синдикатите на РС, Обрад Белензада.
Министерскиот совет на БиХ предложи весниците и книгите да бидат ослободени од даноци, поради предупредувањата од издавачите дека нема да можат да продолжат со работата поради понатамошните намалувања на и онака малите плати. Сепак, Европската комисија со неодобрување гледа на еден ваков исклучок, инсистирајќи на тоа дека ништо не би требало да се менува во концептот на ДДВ. 
Централната влада, пак, ги советуваше администрациите на ентитетите да формираат тимови задолжени да ги контролираат цените по воведувањето на ДДВ и да ги спречат евентуалните незаконски профити на претпријатијата. Досега таков тим е формиран во Федерацијата на БиХ. Но, во РС Министерството за трговија тврди дека сé уште нема добиено никакво официјално известување од Сараево и дека за оваа идеја знае само од медиумите. 
