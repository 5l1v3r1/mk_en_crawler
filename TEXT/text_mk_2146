15/04/2005
(ФТ - 15/04/05; Ројтерс, ББС, АФП, ХИНА, УПИ - 14/04/05)
Хрватскиот претседател Стипе Месиќ во четвртокот (14-ти април) изрази уверување дека неговата земја наскоро ќе ги започне разговорите за влез во ЕУ. Според премиерот Иво Санадер процесот на преговори, најверојатно, ќе започне пред крајот на јуни, што ќе й овозможи на Хрватска да влезе во Унијата во 2009 година. 
„Убеден сум дека ќе ги започнеме преговорите пред крајот на претседателството на Луксембург со ЕУ [на 30-ти јуни]“, рече Санадер во четвртокот. „Нашата стратешка цел е учество во изборите на Европскиот парламент во 2009 година“, додаде тој во својот говор на форумот Кран Монтана. 
Во декември водачите на ЕУ дадоа зелено светло за започнување на разговорите за членство на Хрватска на 17-ти март, сепак условувајќи го истото со целосната соработка на Загреб со Меѓународниот кривичен трибунал за поранешна Југославија (МКТЈ) и особено предавањето на пензионираниот хрватски генерал Анте Готовина. Со оглед на тоа што властите не успеаја да му го предадат бегалецот на Хашкиот суд пред закажаниот почеток на преговорите, Брисел одлучи да ги одложи разговорите. 
Главната обвинителка на ОН за воени злосторства Карла дел Понте рече дека не може да ја верификува целосната соработка со МКТЈ додека Готовина сé уште е на слобода. Пред одлуката на ЕУ за одложување на почетокот на разговорите таа, исто така, рече дека Готовина е на дофат на властите, кои не сторија сé што е во нивна моќ за да го предадат. 
Хрватските власти инсистираат на тоа дека Готовина не се наоѓа во земјата, поради што е невозможно да го уапсат и предадат на Хашкиот трибунал. Во средата Месиќ рече дека има нови докази за тоа дека бегалецот не се наоѓа во Хрватска. Тој смета дека истите треба да бидат задоволителни за специјалната работна група на ЕУ формирана за проценка на нивото на соработка на Загреб со МКТЈ, кој треба да ја посети Хрватска следната недела, пред состанокот со официјалните претставници на ЕУ на 26-ти април во Брисел. 
„Хрватска е целосно посветена на целосната соработка со Трибуналот со последниот преостанат случај на Готовина“, рече Санадер во четвртокот. „Ние се надеваме дека можеме, во соработка со земјите-членки и главната обвинителка да го решиме ова прашање или барем ако генералот не се наоѓа во Хрватска, да ги убедиме нашите партнери дека ги преземаме сите мерки за решавање на ова“, рече тој. 
Сепак, некои дипломати изразија скепса дека хрватските разговори би можеле да започнат пред крајот на претседателството на Луксембург. 
„Ако Готовина биде предаден до крајот на јуни, случајот дефинитивно ќе биде завршен. Ако не биде така, од која било причина, на ЕУ ќе й треба повеќе време за да ја процени ситуацијата“, Ројтерс го цитира шефот на делегацијата на Европската комисија (ЕК) во Хрватска, Жак Вуненбергер, во средата. 
Во меѓувреме, Фабрицио Барбасо, шефот на Генералниот директорат на ЕК за проширување и шеф на преговарачкиот тим на ЕУ за Хрватска, во четвртокот рече дека започнувањето на разговорите за членство со земјата која не успеала да ги предаде сите свои обвинети за воени злосторства ќе испрати погрешен сигнал. 
„Ако й дозволиме на Хрватска да започне преговори без целосна соработка, каква порака ќе испратиме до Србија во врска со сериозноста на ЕУ?“, рече Барбасо. Тој рече дека се надева оти до 2007 година, кога Бугарија и Романија се очекува да влезат во Унијата, разговорите за пристапување на Хрватска „веќе ќе бидат во тек“. 
Во меѓувреме, унгарскиот премиер Ференц Ѓурчану, чија земја беше помеѓу неколкуте кои сакаа да продолжат разговорите со Хрватска, ги критикуваше земјите-членки што ја поддржаа одлуката за нивно одложување. 
„Не верувам дека цела нација треба да биде казнета поради еден човек. Сметам дека хрватската влада стори тоа што можеше [за да го фати Готовина], рече Ѓурчану во четвртокот.
