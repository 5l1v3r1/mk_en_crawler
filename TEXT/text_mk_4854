28/09/2009
(AП, Еурактив, Б92 - 25/09/09; Ројтерс - 24/09/09; AФП - 23/09/09; Фенa -- 24/09/09 - 27/09/09; Канцеларија на високиот претставник -- 18/09/09 - 25/09/09)
Водачите на босанските Срби го оспорија Дејтонскиот мировен договор (ДМД), отфрлајќи ги наредбите на највисокиот меѓународен претставник, објави во петокот (25-ти септември) меѓународното тело што го надгледува мировниот процес во Босна и Херцеговина (БиХ). 
Амбасадорите на Управниот одбор на Советот за спроведување на мирот (ПИК) предупредија дека „последователната надолна спирала во политичките односи и предизвиците“ на ДМД „само ќе им наштети“ на интересите на граѓаните на РС и БиХ. 
Активностите од овој вид, исто така, ќе го поткопаат „кредибилитетот на БиХ како потенцијален иден член на ЕУ и НАТО“, истакнаа дипломатите во изјавата издадена по нивниот состанок во Сараево.
Владата на премиерот на РС Милорад Додик во четвртокот одлучи да не ги спроведува одлуките на високиот претставник Валентин Инцко на 18-ти септември, со цел обезбедување континуирано работење на претпријатието за електрична енергија под државна контрола, Електропренос. 
Владата, исто така, побара од претставниците на РС во телата на претпријатието за електродистрибуција, особено членовите на неговиот одбор на директори, да ја бојкотираат работата на претпријатието додека акционерите не се договорат околу тоа како да ги решат неговите проблеми. 
„Заклучоците на владата на РС претставуваат јасен обид за заслабнување на едно важно државно претпријатие, формирано во согласност со уставот на БиХ“, објави Управниот одбор на ПИК. „Тоа е, исто така, голем чекор назад во исполнувањето на неопходните приоритети во врска со ЕУ.“ 
Амбасадорите ја повикаа владата на Додик и особено парламентот на РС да го приспита својот курс на својата специјална седница в среда, кога пратениците треба да дискутираат околу одлуките на Инцко од 18-ти септември.
„Електропренос“ беше формирано како дел од договорот од 2006 година, според кој трите постојни српски, хрватски и бошњачки оператор, беа споени во заедничко претпријатие за електродистрибуција. Потегот имаше за цел да ѝ овозможи на БиХ да се приклучи на единствената енергетска заедница на Југоисточна Европа. РС има 41 отсто удел во претпријатието, а Федерацијата на БиХ (ФБиХ) ги држи преостанатите 59 отсто. 
Високиот претставник ги објави одлуките за Електропренос еден ден пред истекувањето на мандатот на генералниот директор на претпријатието. 
Мандатот на четворицата членови на управниот одбор истече пред повеќе од една година, но управните тела на Електропренос не се обидоа досега да иницираат процедури за назначување на која било од овие позиции, истакна Инцко. Тој рече дека ситуацијата во фирмата е „сериозно влошена како резултат на континуираниот бојкот од страна на властите на РС“.
Повикувајќи ја владата на РС „на брз и конструктивен ангажман во претпријатието, како и придонес за негово непречено функционирање“, австрискиот дипломат им нареди на членовите на управниот одбор на ова енергетско претпријатие да назначат нов генерален директор без одложување.
Управниот одбор на ПИК објави дека потегот на владата на РС да му нареди на Службениот весник на ентитетот да не ја објавува одлуката на Инцко од 18-ти септември, претставува, исто така, „директно оспорување“ на ДПА.
Пред една година властите на РС се заканија дека ќе се повлечат од енергетското претпријатие и ќе формираат свој сопствен оператор. 
Покрај одлуките на Инцко, заменик високиот претставник и надзорникот на Брчко Рафи Грегоријан издадоа наредба на 19-ти септември, со која би се спречил кој било од двата ентитети на БиХ да купи имот на Електропренос во областа на Брчко, ако претпријатието биде расформирано. 
Владата на РС ја отфрли и наредбата на Грегоријан, опишувајќи ја како неприфатлива и финансиски потенцијално штетна.
На 18-ти септември, Инцко, исто така, издаде пакет други одлуки кои ќе го отворат патот за конечно затворање на специјалниот надзор на Брчко до крајот на оваа година, што е еден од главните предуслови за евентуално затворање на Канцеларијата на високиот претставник.
