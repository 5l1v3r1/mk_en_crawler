30/08/2011
Линда Карадаку за Southeast European Times во Тирана -- 30.08.11
Министерството за внатрешни работи поднесе тужба со која бара расформирање на албанскиот Центар против тероризам и организиран криминал за наводно неуставно однесување и незаконски активности.
„Оваа организација практично функционира како приватна истражна полиција со примена на методи карактеристични за државата. Со таквите дејствија, основните уставни права и слободи на граѓаните се повредени. Многу активности на оваа организација може да се извршуваат само со одобрение на судот или други државни структури“, изјави заменик-министерот за внатрешни работи Авенир Пека за SETimes. 
Тој додаде дека државната полиција открила „многу луѓе со криминални досиеја или дека биле вклучени во криминални активности; членовите на центарот имале лични и други документи со кои ги залажувале граѓаните". 
Иако судот во Тирана допрва треба да одлучува по барањето на министерството, државната полиција започна постапка која вклучува обвинувања за проневера против центарот, како и користење на нејзиниот назив. Имитацијата или копирањето на амблеми, слики и називи на државната полиција или други државни институции се смета за кривично дело.
Максим Фера, поранешен вработен во Државната служба за информации, за SETimes изјави дека обвиненијата на министерството се „смешни“ и „бесмислени“. 
„Во последните пет години, не сме добиле никаква пријава или поплака од граѓаните, државните полициски власти, односно Министерството за внатрешни работи за работата на овој центар“, вели Фера. 
„Членските книшки немаат никакво присвојување на називот на државната полиција, туку го имаат амблемот на Албанскиот центар за борба против тероризмот и организираниот криминал на албански и англиски јазик, податоците на членот, неговиот/нејзиниот личен код регистриран во центарот, како и позицијата на лицето во рамките на одборот за регистрација“, изјави тој за SETimes. 
Фера додаде дека членските книшки укажуваат на тоа дека членовите на оваа невладина организација немаат имунитет, а во овој случај, делата на поединецот се само негова одговорност. 
Албанскиот аналитичар Генц Млоја за SETimes изјави дека издавањето на членски книшки на погрешни луѓе -- особено за една невладина организација која се занимава со прашања за безбедноста -- е важен проблем.
„Тоа претставува опасност, се разбира, бидејќи невладините организации се активни во различни области и треба да предвидат до каде оди оваа опасност. Треба да постојат критериуми за издавање на членски книшки, спроведени со закон“, изјави Млоја за SETimes. 
Тој вели дека невладините организации мора да бидат предмет на владеењето на правото. „Тоа станува уште позначајно имајќи во предвид дека Албанија е членка на НАТО, која се обидува да стане членка на ЕУ. Во овој случај, ваквите прашања не се само грижа за Албанија, туку, исто така, и за сојузничките земји“, изјави Млоја за SETimes. 
Тој истакнува дека владеењето на правото мора да преовладува, со последици во случаите на законски прекршувања. „Албанија го дискутира укинувањето на имунитетот дури и за пратениците [членовите на парламентот], што значи, никој не може да биде имун пред законот“, рече тој. 
Пека вели овој случај е изолиран инцидент. „Некои угледни непрофитни организации вклучени во истражување на безбедносните прашања работат во Албанија и нивната активност е во целосна согласност со домашното законодавство“. 
Според него, нивото на криминални активности во Албанија во просек е пониско отколку во земјите на ЕУ. 
„Сега борбата против тешкиот и организираниот криминал влезе во нова фаза, која не се состои само од истрага, апсење и гонење на лицата вклучени во криминални активности, туку, исто така, и следење, запленување и конфискација на средствата добиени од криминална активност“, рече тој.
