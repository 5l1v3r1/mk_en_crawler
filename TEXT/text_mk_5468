17/05/2010
Од Билјана Пекушиќ за Southeast European Times во Белград -- 17/05/10
Повеќе од две години откако Косово прогласи независност, српските водачи посочуваат дека сé уште има опција за враќање на преговарачката маса.
Министерот за надворешни работи, Вук Јеремиќ, е уверен дека очекуваната пресуда на Меѓународниот суд на правдата ќе потврди дека декларацијата за независност била спротивна на меѓународното право. Ако се случи тоа, велат властите, вратата ќе биде отворена за нови разговори околу статусот, како и дека за Белград е прифатлив компромис. 
„Една страна ќе мора да попушти и, се разбира, тоа ќе биде Косово“, инсистира српскиот државен секретар за Косово, Оливер Ивановиќ. 
Сепак, многу косовски Срби се скептични. Според претставничката Рада Трајковиќ, на Белград му недостасува влијание за да постигне решение какво што сака. 
„Србија е слаба политички и во поглед на безбедноста, економски е зависна од донатори и нема јасно дефинирана стратегија за Косово и Метохија“, изјави Трајковиќ за SETimes. „Дури и ако со сите овие слабости таа успее да отпочне преговори за статусот, тие нема да резултираат со успех.“ 
Техничките разговори за прашањата што влијаат на животите на косовските Срби се пореална можност, рече таа. Таквите разговори „ако бидат добро подготвени, може да ја зајакнат позицијата на Србите и Српската православна црква во Косово“, рече таа.
Трајковиќ, исто така, ја повика Србија да биде внимателна во евентуалните преговори. Албанските екстремистички групи почнаа да се прегрупираат во Македонија, рече таа, и секој лошо обмислен потег од страна на Белград може да води до нови конфликти. 
Од друга страна, тврдокорните националисти се противат на преговори Белград-Приштина, дури и оние ограничени на подобрување на условите за Србите во Косово, врз основа на тоа дека истите би значеле признавање на независноста.
„Приказната за техничките преговори е мамец за Србија“, рече заменик-претседателот на Советот за Косово и Метохија, Марко Јакшиќ, за SETimes. „Тоа нема да го подобри нашиот живот тука, бидејќи ние живееме лошо само поради тоа што се противиме на независноста на Косово.“ 
Бегалците од косовските Срби, пак, чекаат да видат конкретни подобрувања во нивната ситуација. Многумина сметаат дека со сите говорења за преговори, Белград прави малку за да им помогне. 
Откако ги напуштиле своите села Љипљан и Штрпце во 1999 година, семејствата Јелисавчиќ и Ѓурѓевиќ го делат двособниот стан во белградската населба Калуѓерица. Двете семејства се издржуваат себеси со физичка работа. 
„Мојот син Бојан носи различни чевли, на левата нога еден модел и број, а на десната друг модел и број. Едниот број е 38, а другиот 40. Ги нашол во контејнер во Нов Белград“, рече Стојан Јелисављевиќ. 
„Не можеме да им купиме облека на децата веќе десет години“, додаде тој. 
Министерот за социјални прашања, Расим Љајиќ, отворено ја критикува косовската политика на земјата. „Србија одвојува 500 милиони евра годишно за Косово, но јас не сум сигурен дали тие пари се трошат на најдобар начин“, рече тој.
Ако разговорите продолжат, велат аналитичарите, Србија најверојатно ќе бара различна структурираност за северно Косово и териториите околу српските манастири, што ќе дозволат специјални, паралелни односи со Белград.
„Северна Ирска е добар пример, како и кое било решение кое се нуди во планот на [поранешниот претставник на ОН Марти] Ахтисари“, рече Предраг Симиќ, поранешен српски амбасадор во Париз и професор по меѓународно право.
Потврдувајќи дека Србија официјално го отфрли планот на Ахтисари, Симиќ истакна дека Резолуцијата 1244 на ОН и Кумановскиот договор, исто така, се сметаа неприфатливи во еден момент, за подоцна да бидат прифатени.
Што се однесува до статусот, за промена на кој било аспект од независноста на Косово има многу малку шанси, рече политичкиот аналитичар, Душан Јањиќ, за SETimes. 
„Белград би било мудро да отвори разговори со Брисел за соработка околу статусот на управувањето со кризи. Ова ќе стави крај на уценувањето на Србија во врска со Косово, кога ќе се доближува до ЕУ“, рече тој. 
