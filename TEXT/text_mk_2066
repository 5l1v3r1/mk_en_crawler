23/11/2004
(ОН, АП, Ројтерс, УПИ, Биг њус нетворк - 22/11/04)
Советот за безбедност на ОН во понеделникот (22-ри ноември) едногласно го одобри воспоставувањето на силите предводени од ЕУ (ЕУФОР) во Босна и Херцеговина. ЕУФОР ќе ги преземе миротворните задачи од СФОР на почетокот на следниот месец. 
Усвојувајќи ја резолуцијата 1575, Советот од 15 нации ја поздрави одлуката на НАТО за завршување на операцијата на СФОР до крајот на оваа година и отворање на седиште во Сараево кое ќе продолжи да й помага на Босна и Херцеговина во спроведувањето на Дејтонскиот мировен договор, во соработка со ЕУФОР. 
СФОР беше формиран во декември 1996 година, како легален наследник на мултинационалните сили за имплементација предводени од НАТО (ИФОР), откако заврши нивниот едногодишен мандат од ОН. Тие требаше да ги спроведат воените аспекти на Дејтонскиот договор, со кој беше ставен крај на конфликтот во БиХ 1992-1995 година. 
Подобрувањето на безбедносната ситуација во текот на изминатите девет години обезбеди значително намалување на присуство на НАТО во земјата. Над 60.000 војници од повеќе од 40 земји беа распоредени во БиХ на крајот од 1995 година. Денес СФОР брои 7.000 војници. 
ЕУ планира да го одржи непроменето нивото на војниците, започнувајќи ја својата најголема воена операција досега на 2-ти декември. Според британскиот генерал-мајор Дејвид Лики, кој треба да стане прв командант на ЕУФОР, 80 отсто од сегашните сили ќе ги променат само командантите, заменувајќи ги своите ознаки на НАТО со оние на ЕУ. 
Повеќе од 1.000 американски војници се очекува да заминат од БиХ како дел од транзицијата. Нив ќе ги замени воениот персонал на ЕУ, при што Финска, наводно, ќе испрати најголем контингент. 
Со резолуцијата на Советот за безбедност ЕУФОР доби почетен мандат од 12 месеци, со можност за понатамошно продолжување, во зависност од условите во земјата. 
По пренесувањето на ингеренциите, НАТО ќе формира ново седиште во Сараево. Неговиот персонал ќе има задача да им помага на властите во БиХ во одбранбените реформи, да му се спротивставува на тероризмот и да ги апси обвинетите за воени злосторства барани од страна на Меѓународниот кривичен трибунал за поранешна Југославија (МКТЈ). 
Според резолуцијата од понеделникот, ЕУФОР и останатото присуство на НАТО ќе бидат легални наследници на СФОР. 
Барајќи од сите партии стриктно да се придржуваат на своите обврски од мировниот договор, Советот истакна дека примарната одговорност за нивното понатамошно успешно спроведување лежи во рацете на властите на БиХ. Нивното придржување и активно учество во процесот, особено нивната целосна соработка со МКТЈ, рече Советот, ќе ја одреди континуираната подготвеност на меѓународната заедница и големите донатори за преземање на политичкиот, воениот и економскиот товар на напорите за спроведување и реконструкција. 
Според резолуцијата, сите партии „се посветени на целосната соработка со сите ентитети вклучени во спроведувањето на овој мировен договор“, вклучувајќи го и МКТЈ. Целосната соработка, додава Советот, „го вклучува, помеѓу другите работи, предавањето на сите лица обвинети од страна на Трибуналот и обезбедување на информации за да им се помогне на истражителите на Трибуналот“. 
ОН, исто така, ја изрази својата почит и целосна поддршка за континуираната улога на највисокиот претставник во БиХ на меѓународната заедница, Педи Ешдаун, потврдувајќи дека тој претставува финалната власт во толкувањето на граѓанското спроведување на мировниот договор. 
