24/04/2007
(AП, Фена - 23/04/07; Javno.hr - 22/04/07; Балканска мрежа на истражувачко новинарство - 19/04/07; Фенa -- 13/04/07 - 17/04/07)
Националното собрание на Република Српска (РСНА) во понеделникот (23-ти април) ја поддржа одлуката за вето од страна на претседавачот на претседателството од Босна и Херцеговина (БиХ), блокирајќи ги плановите да се повика Србија да ги уапси осомничените за воени злосторства обвинети за геноцид.
Шеесет и девет пратеници во собранието од вкупно 81 место гласаа за ветото на Небојша Радмановиќ, српскиот претставник во трипартитното претседателство на БиХ и негов актуелен претседавач. Документот што тој го отфрли го иницираа бошњачкиот и хрватскиот член на претседателството, Харис Силајџиќ и Жељко Комшиќ, и беше поттикнато од неодамнешната одлука на Меѓународниот суд на правдата (МСП) за геноцидот во Сребреница во 1995 година. 
Со него би се повикал Белград да ги исполни своите обврски и да соработува со Меѓународниот кривичен трибунал за поранешна Југославија (МКТЈ). 
Но, Радмановиќ го критикуваше предлогот на своите колеги од претседателството како „деструктивен“ и спротивен на интересите на ентитетот на босанските Срби. 
„Претседателството на БиХ не може да се однесува на ваков начин и да објавува одлуки кои се штетни за БиХ и нејзините ентитети“, им рече тој на пратениците во понеделникот. Документот има ултимативен тон, кој е „несоодветен за дипломатската комуникација помеѓу две суверени и пријателски земји“, додаде тој.
„Тој е, исто така, спротивен на Договорот за специјални и паралелни односи помеѓу РС и Србија и не смее да биде дозволено да го уништи овој договор“, рече тој.
Покрај тоа, тврди Радмановиќ, претседателството на БиХ не доби овластување да прави вакви потези. Ниту пак, рече тој, истото има овластување да ја толкува одлуката на МСП за Сребреница.
И покрај тоа што ја ослободи Србија од директна одговорност, судот пресуди дека Србија ја прекршила конвенцијата на ОН за геноцид со тоа што не го спречила истиот. МСП, исто така, й наложи на Србија да ги исполни своите обврски и веднаш да ги уапси и предаде сите оние што се бараат од страна на МКТЈ за геноцид, вклучувајќи го и поранешниот воен командант на босанските Срби, Ратко Младиќ. 
Потегот на Радмановиќ за ставање вето на одлуката „ја претвора Република Српска во агент на Србија“, АП го цитираше бошњачкиот член на претседателството, Силајџиќ. 
Според Тања Топиќ од фондацијата „Фридрих Еберт“, ваквите настани фрлаат светлина на поделеноста помеѓу главните етнички заедници во БиХ. 
„Нашите институции вклучуваат луѓе кои ги претставуваат интересите на Србија и Хрватска повеќе од оние на Босна и Херцеговина“, Балканската мрежа на истражувачко новинарство ја цитираше нејзината изјава. 
