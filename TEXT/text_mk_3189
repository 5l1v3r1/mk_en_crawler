06/06/2006
(Интернешанл хералд трибјун, Еуроњус, ББС - 06/06/06; AФП, АП - 05/06/06)
Косовските Срби прогласија „вонредна состојба“ во Звечан и во уште три други северни градови во понеделникот (5-ти јуни) и одлучија да ги заострат сите контакти со УНМИК и домашните институции поради неодамнешните напади врз членови на нивната заедница. 
„Денес на територијата на четирите општини во северно Косово се прогласува вонредна состојба“, АФП го цитираше Драгиша Миловиќ, официјален претставник на косовските Срби во Звечан. „Сите контакти со косовските институции, особено со УНМИК, се прекинати, додека не бидат фатени оние што извршија голем број кривични дела врз Србите.“ 
Одлуката за ова уследи неколку дена отккако во четвртокот Милан Весковиќ, 22-годишен косовски Србин од северното село Житковац, беше убиен од вооружен напаѓач во заседа додека се враќал дома од некоја забава. 
Две лица се сослушани во врска со инцидентот, рече во понеделникот Каи Витруп, полициски комесар на ОН во Косово. Истрагата „до досега не откри меѓуетничка поврзаност“, додаде тој. 
Во претходниот инцидент со пукање, при кој двајца косовски Срби кои работеа на една бензиска пумпа, беа сериозно ранети и сé уште заздравуваат во болница, исто така, „се чини дека не бил етнички мотивиран“, рече официјален претставник на полицијата на ОН. Сепак, не е откриен идентитетот на извршителите.
Во понеделникот неколку илјадници косовски Срби се собраа на митингот во Звечан во знак на протест поради насилството во текот на изминативе десет дена. 
„Нападите беа систематски, планирали кривични дела за заплашување и етничко чистење на српското население од Косово“, рече Момир Касаловиќ, претставник на неколку општини на косовските Срби. Обвинувајќи ги за последните инциденти сепаратистите од косовските Албанци, тој, исто така, рече дека УНМИК не обезбедил заштита на неговата заедница. 
Водачите на околу 50.000 косовски Срби што живеат на северниот дел од покраината побараа враќање на српската полиција, која замина од Косово по конфликтот во периодот 1998-1999 година. Тие, исто така, побараа од припадниците на нивната етничка група што работат во здравствената заштита, образованието и локалната власт да не ги земаат платите од овие органи, туку директно од Белград. 
Законски сé уште дел од Србија и Црна Гора, Косово е под администрација на ОН уште од јуни 1999 година. Разговорите за конечниот статус на покраината започнаа во февруари и се очекува да бидат завршени до крајот на оваа година. Мнозинството косовски Албанци, кои сочинуваат 90 отсто од населението на оваа територија од вкупно 2 милиони жители, се надеваат дека преговорите што ги водат ОН ќе доведат до целосна независност. Белград вели дека е подготвен да даде само значителна автономија. 
Западните власти вклучени во процесот на одредување на иднината на Косово ја орфрлија можноста за враќање на ситуацијата од пред 1999 година или поделба на покраината по етнички линии како можен исход на разговорите за статусот. Според извештајот на Интернешанл хералд трибјун од вторникот, дипломатите изразија загриженост дека ако Косово постигне независност, отпорот од страна на етничките Срби на северниот дел би можел да ескалира во унилатерален обид за поделба на покраината. 
Во понеделникот во Приштина Витруп рече дека УНМИК „воведува дополнителни безбедносни процедури за осигурување на безбедноста на сите косовски граѓани“. 
Минатата недела НАТО објави планови за повторно отворање на база во северниот дел од Косово пред конечното решение. „Од оперативни причини сметаме дека има потреба повторно да се користи оваа инсталација“, рече портпаролот на КФОР, полковник Пио Сабета, за Ројтерс. 
