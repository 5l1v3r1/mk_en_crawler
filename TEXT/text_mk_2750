05/01/2006
Од Блерта Фониќи за Southeast European Times во Приштина – 05/01/06
Косовската полициска служба (КПС) во вторникот (3-ти јануари) уапси четири млади лица од селото Мируша во општината Малишева. Според полицијата, уапсените биле во толпата што го каменуваше автобусот на ОН кој превезуваше група од 55 Срби во Митровица. 
„Инцидентот се случи во 8:45 утрово и повредени немаше“, соопшти портпаролот на полицијата, Фатмир Ѓурѓеали.
Заменик-градоначалникот на Малишева, Рагип Бегај, го осуди нападот. „Не ни се потребни вакви инциденти“, рече тој, истакнувајќи дека насилството има штетни последници за процесот на решавање статусот на Косово.
Србите од општината Раховеци двапати неделно одат со автобус во Митровица за купување. Виолета Крстиќ, задолжена за овие патувања, рече дека не е првпат автобусот да биде каменуван. „Ние бевме нападнати и на крајот на декември“, рече таа. 
Овој инцидент е последен во редицата кривични дела кои фрлија сенка врз безбедносната ситуација во покраината, во период кога започнуваат преговорите за статусот. Косовската полиција инсистира на тоа дека криминалот воопшто е во опаѓање и дека Косово е „мирно“. Но, нападите и понатаму предизвикуваат вознемиреност и ја доведуваат во прашање способноста на локалните власти за одржување на мирот. 
Во декември шефот на УНМИК, Сорен Јесен-Петерсен, им нареди на силите на ОН да ги засилат полициските патроли и да постават дополнителни контролни пунктови по нападот со проектил на автобус во близина на градот Призрен. 
Ваквите инциденти „покажуваат дека, за време на процесот на одредување на статусот кој само што започна, изолирани поединци или групи, на кои Косово не им е главен интерес, може да се обидат да го попречат напредокот на Косово за свои скриени мотиви“, Ројтерс ја цитираше изјавата на Јесен-Петерсен. 
Според комесарот на полицијата на УНМИК, Каи Витруп, безбедносната ситуација во Косово е влошена. Тој ја наведе „серијата терористички напади врз автомобили и полицајци на УНМИК и КПС“. 
На 14-ти декември беше отворен оган врз Романската специјална полициска единица во УНМИК, додека истата реагираше на обидот за бегство од затвор во западно Косово. Три лица беа повредени, а две возила беа погодени со пушки.
