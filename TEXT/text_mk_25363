26/10/2009
СОФИЈА, Бугарија -- Извештај на Агенцијата за национална безбедност, стар една година, за влијанието на криминалните организации во одредени министерства и државни агенции, предизвика скандал изминатиот викенд. Премиерот Бојко Борисов во саботата (24-ти октомври) објави дека го добил извештајот од Алексеј Петров, поранешен командант на специјалната антитерористичка полициска единица, кој, исто така, му бил советник на Петко Сертов, поранешен директор на агенцијата. Според Борисов, извештајот, напишан пред една година, бил обележан како копија испратена до премиерот. Не е јасно како истиот завршил кај Петров. Според безбедносните протоколи, сите копии на доверливи извештаи се враќаат во агенцијата за безбедност. Борисов рече дека задолжил експерти најпрво да утврдат дали извештајот е веродостоен. Ако се покаже дека е, тоа ќе значи дека претходникот на Борисов, Сергеј Станишев, претседател на Бугарската социјалистичка партија, извршил директно кршење на законот. Борисов посочи дека Станишев можеби бил уценуван од луѓето споменати во извештајот, поради што можеби истиот не бил вратен во агенцијата за безбедност. (БГНЕС, Дарик, Новинар, бТВ, Фокус - 24/10/09)
