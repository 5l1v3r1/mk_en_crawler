02/06/2008
Од Горан Трајков за Southeast European Times во Скопје – 02/06/08
Предвремените парламентарни избори во Македонија во неделата (1-ви јуни) резултираа со убедлива победа на владејачката партија ВМРО-ДПМНЕ, која обезбеди повеќе од 60 гласови во парламентот од 120 места. Но, меѓународните претставници изразија загриженост поради судирите во кои едно лице загина, а неколку беа повредени.
Никола Груевски, актуелниот премиер, рече дека неговата партија постигна „историска победа“. 
„Преродбата на Република Македонија продолжува“, рече Груевски. „Ова е огромна победа за Македонија и за силите кои покажаа дека може да ги исполнат своите ветувања“. И покрај нерегуларностите во северозападниот дел од земјата, рече тој, изборите беа во најголем дел фер и демократски.
Со околу 98 отсто пребројани гласови, ВМРО-ДПМНЕ освои околу 440.000 гласови, за разлика од 215.000 гласови за опозициската коалиција Сонце, предводена од социјалдемократите. Излезеноста изнесуваше 805.844, односно гласаа вкупно 58 отсто од граѓаните со право на глас.
Резултатите очигледно ја оправдаа одлуката на Груевски -- за која се водеше жестока дебата тогаш -- да се распишат предвремени избори, во надеж дека ќе се оствари посилен мандат. Но, насилството е можно да му наштети на имиџот на Македонија, во време кога земјата се бори да покаже дека е подготвена за пристапување во ЕУ.
Најсериозниот инцидент се случи во Арачиново, село во непосредна близина на Скопје, пред да бидат отворени избирачките места. Во инцидентот едно лице го загуби животот, а девет лица беа повредени, од кои едно критично. 
До насилството дојде како резултат на жестоката политичка борба помеѓу двете партии на етничките Албанци -- Демократската унија за интеграција (ДУИ) на Али Ахмети и Демократската партија на Албанците (ДПА), предводена од Мендух Тачи. 
Партијата на Ахмети освои 11,1 отсто од гласовите на изборите во неделата, за разлика од 10,2 отсто за ДПА, која беше коалициски партнер во претходната влада на Груевски. 
ДУИ вели дека неколку од нејзините канцеларии биле вандализирани и го обвини својот политички противник дека се обидува да го убие Ахмети. ДПА, пак, објави дека активисти на ДУИ ги заплашуваат гласачите и се мешаат во работата на полицијата. 
„Ваквите инциденти нема да ги подобрат конечните оценки што ги добива оваа земја за спроведувањето на изборите“, рече Јован Јосифовски, претседател на Државната изборна комисија. Претставниците на ЕУ изразија загриженост и побараа прегласување на местата каде што гласачите не можеа да гласаат.
Претседателката на социјалдемократите, Радмила Шеќеринска, која се надеваше дека ќе стане првата премиерка на Македонија, го призна поразот во неделата и му честиташе на Груевски. Но, таа, исто така, искажа остри критики за проблемите при гласањето.
„Македонија ќе плати висока цена за овие избори“, рече таа, нарекувајќи ги „најлошо организирани избори досега во Македонија“. 
Maрина Стојановска даде свој придонес за овој извештај. 
