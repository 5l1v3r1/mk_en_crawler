03/10/2012
Константин Калахан за Southeast European Times во Никозија - 03.10.2012
Додека Кипар ја слави 52-годишната независност од ОК, претседателот на нацијата предупредува дека ако не се надмине поделеноста, во опасност се мирот и сигурноста на островот.
„Како што поминува времето, условите само ќе стануваат полоши“, рече претседателот Деметрис Кристофијас.
Поделеноста на островот е „катастрофална“, рече Кристофијас.
Тој ја искажа оваа забелешка во понеделникот (1. октомври), на денот на прославата на независноста и таа го обои неговото обраќање до Генералното собрание на ОН во Њујорк минатата недела.
„Независно од надворешните интервенции и завери, да дејствувавме внимателно и реално, да ги проценевме правилно условите и рамнотежата на силите, многу е можно дека ќе ги избегневме трагедиите, како и лошата ситуација во која се наоѓаме денес“, рече Кристофијас.
Во 1974 година, Кипар беше поделен по турската воена инвазија предизвикана од неуспешниот удар за обединување на островот спонзориран од грчка страна.
По турската воена офанзива, островот беше поделен, и сè уште е поделен на северен дел под контрола на кипарските Турци и на јужен дел под контрола на кипарските Грци. Според меѓународниот закон, сувереноста на островот, вклучувајќи ја самопрогласената Турска Република Северен Кипар, признаена само од Турција, е на Република Кипар.
На денот на независноста, Кристофијас ги повика „сонародниците кипарски Турци“ да помогнат да се надмине поделеноста и да се создаде федерација со две зони и две заедници.
„Не смееме да ја заборавиме визијата за решавање на кипарскиот проблем“, рече тој.
Многуте обиди да се најде функционално решение беа блокирани од неколку проблеми, како на пример, сопственоста врз имот, територија, турски доселеници, државјанството и од скоро, правата на природни ресурси.
Референдумот од 2004 година, како дел од мировниот план на поранешниот Генерален секретар на ОН, беше прифатен од 65 отсто од кипарските Турци, но беше мнозински отфрлен од 76 отсто кипарски Грци.
Планот Анан можеше ефективно да создаде решение на две држави. Турција која вложи голем политички капитал во Планот Анан, го толкуваше неуспехот на кипарските Грци да го одобрат референдумот и последователното влегување на Кипар во ЕУ како шамар, сигнал дека ниту ЕУ ниту Кипар се сериозни во однос на изнаоѓањето на праведно решение на спорот на островот и на прекинувањето на изолацијата на кипарските Турци.
Панос Ионидес, претседател на движењето на мир и за правда во Кипар, влијателна лоби група со седиште во Никозија, изјави заSETimes дека Планот Анан не бил „валидно решение“ за кипарските Грци, додавајќи дека заложбата на Кристофијас за федерација на две заедници и на две зони во ОН била „Планот Анан ставен во друг коверт“.
Во периодот мај 2010 година и мај 2012 година, ОН ги олеснуваше интензивните разговори помеѓу кипарскиот претседател и водачот на кипарците Турци Дерис Ероглу. Ниедна од страните не сакала да понуди концесии и разговорите биле сведени на разговори од техничко ниво кога Кипар го презела шестмесечното ротирачко претседателство на ЕУ во јули, кое го бојкотира Турција.
На состанокот на Генералното собрание на ОН минатата недела, Кристофијас го обвини Ероглу дека не сакал да разговара, повикувајќи го „да се врати на преговарачката маса и да ги продолжи преговорите во добра воља“.
Но бидејќи Кристофијас објави дека нема да се кандидира на националните избори следниот февруари, тешко дека ќе има разговори на високо ниво во следните пет месеци, оставајќи го кипарскиот конфликт нерешен.
Сепак, под површината се појавува нов фактор.
Изворите на природен гас, што се проценуваат дека се колку вкупното количество што се користи годишно во светот, ги става Труција, Кипар, Израел, Либан и потенцијално Сирија во геополитичка борба за новооткриениот природен извор.
Во последните неколку години, тензиите во источниот Медитеран ескалираа драматично по кипарската одлука да ги буши полињата со гас надвор од брегот. Турција се побуни против чекорот на Никозија - експлоатирање на нејзините природни ресурси - со поставување на воени бродови околу областите каде што се дупчи и се експлоатира гасот и со потпишување на договори за истражување со турските Кипарци.
Минатата недела во Њујорк, Кристофијас ги отфрли „провокативното однесување и дипломатијата со воени бродови“.
Според еден извештај на меѓународната кризна група, кипарскиот гас би можел да претставува поттик за нов дијалог.
Но Вилијам Малинсон, поранешен британски дипломат и автор наКипар, дипломатска историја и судирањето на теоријата во меѓународните односи, изјави за „Сест туркие“ дека официјалното признавање би било клучниот чекор.
„Турција нема да потврди дека Кипар има права над гасот ако законската власт не ја признае посебната држава на кипарските Турци“, рече тој.
