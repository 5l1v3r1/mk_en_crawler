15/08/2012
Светла Димитрова за Southeast European Times во Софијa -- 15.08.12
Министерот за земјоделство, Мирослав Најденов, постигна договор со три од најголемите синџири за малопродажба во Бугарија, за замрзнување на цените на 10 локално произведени основни производи за период од три месеци, но критичарите велат дека тоа е најновиот удар на малите бизниси во земјата.
„Одгледувачите на стока, претпријатијата за преработка на месо и млечни производи и синџирите продавници, тврдат дека работат со загуба. Сепак, потрошувачите не ги купуваат крајните производи по пониски цени“, рече Најденов.
Овие прехранбени производи ги вклучуваат: лебот, јогуртот, сирењето и кашкавалот, путерот, јајцата, пилешкото месо, свинското месо и колбасите. 
Најденов го објави договорот со бугарските претставништва на Метро кеш eнд Кери, Кофланд и Била, еден ден откако ги информираше медиумите дека државната агенција за национална безбедност, националната агенција за приходи, како и економската полиција, ги испитуваат можните нерегуларности по целата трговска линија од производител од продавница.
Тања Тодорова, која поседува мини-маркети во селото Кокалјане во близина на Софија, го искажа раширеното незадоволство дека договорот претставува значителен удар за бугарските мали бизниси.
„Цените кои производителите бараат од нас да им ги плаќаме не се исти со оние што им се нудат на големите синџири продавници. Ние не ги добиваме попустите што тие ги добиваат“, изјави Тодорова за SETimes. „Кога ќе дојде еден пензионер и ќе види дека цената на неговиот омилен јогурт е околу 10 центи повисока од онаа во големите синџири за малопродажба, тој вели ќе купувам од нив.“ 
Политичарите од двете страни на политичката поделба, исто така, го критикуваат потегот. Десничарската Демократите за силна Бугарија го нарече картелски договор, кој директно го крши законот на Бугарија за заштита на конкуренцијата.
Бугарското индустриско здружение и Синдикатот „Произведено во Бугарија“ предупредија за потенцијалните банкроти по целата линија производство-пазар.
Лучезар Богданов, аналитичар во софиското консалтинг претпријатие Индустри воч, вели дека политичарите ќе се секогаш во искушение да направат нешто кога ќе има проблем.
„Бидејќи тие немаат многу фантазија, нивниот типичен одговор доаѓа во вид на забрана, санкција, [нови] регулативи или обиди за фиксирање на цените“, рече Богданов за SETimes.
Договорот што Најденов го постигна на почетокот од август, најверојатно, нема да даде траен резултат.
По уличните протести против зголемените цени на горивото, владата на премиерот Бојко Борисов потпиша договор во март 2011 година со бугарското претставништво на руското нафтено претпријатие Лукоил, замрзнувајќи ги малопродажните цени на горивото за период од еден месец. Набргу по истекот на замрзнувањето, цените ги надминаа нивоата од пред замрзнувањето.
Бугарскиот претседател Росен Плевнелиев, кој беше министер за регионален развој во актуелната влада пред неговата кандидатура минатиот септември, исто така го критикуваше договорот.
„Цените не може да се намалуваат со постигнување договори со неколку синџири на продавници. Тие може да одат надолу со создавање конкурентна клима со правичен натпревар меѓу снабдувачите и производителите“, Софиската новинска агенција ја цитираше неговата изјава.
