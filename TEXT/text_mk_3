25/10/2004
Од Арди Пулај за Southeast European Times во Тирана -- 25/10/04
Southeast European Times: Како би ги оцениле подготовките за парламентарните избори во 2005-та година? Со какви проблеми се соочувате?
Илиријан Целибаши: Малку е доцна подготовките за изборите да започнат во февруари 2005-та година. Иако овој датум е во согласност со роковите утврдени со измените на Изборниот закон, ЦИК одлучи да започне со работа порано и да превземе организациски мерки поврзани со изборниот процес.
SETimes: Точноста на гласачките списоци беше оспорувана за време на последните избори. Што направи ЦИК за да се осигура дека списоците се точни?
Целибаши: Измените поврзани со гласачките списоци се во центарот на работењето на парламентарната двопартиска комисија за изборни подобрувања. Активноста на оваа комисија беше во мирување долго време, се додека политичките партии не постигнаа договор околу структурата на ЦИК. Можните подобрувања на гласачките списоци зависеа од постигнувањето консензус околу проблемот со ЦИК.
Тој консензус -- финализиран со парламентарно гласање на 21-ви октомври --го отвори патот за комплетирање на гласачките списоци за парламентарните избори во 2005-та година. ЦИК ја разбира потребата од создавање на соодветни услови за изготвување на ажурни и неоспорувани гласачки списоци, имајќи ги предвид техничките проблеми кои се појавија за време на локалните избори во 2003-та година. Изборните експерти поднесоа неколку предлози во поглед на постапките кои треба да се следат за изготвување на прелиминарен и дефинитивен гласачки список. Еден позитивен чекор досега е иницијативата на ЦИК и Министерството за локална самоуправа и децентрализација да ги отстрани имињата-дупликати од граѓанските списоци.
SETimes: Додека позицијата и опозицијата се расправаат околу различни прашања, вклучувајќи ја рамнотежата на ЦИК, меѓународната заедница повикува на слободни и општоприфатени избори. Ќе се случи ли тоа во 2005-та година?
Целибаши: Годинава, потребна е имплементација на измените во Изборниот закон, бидејќи тие ќе го отворат патот за конкретни подготовки за гласањето во 2005-та година. Доколку сите политички и институционални фактори работат заедно и ги координираат нивните напори тогаш замислените стандарди ќе станат реалност.
SETimes: Покрај имплементацијата на препораките на меѓународната заедница, што уште мора да направи ЦИК за обезбедување на фер и општоприфатени избори?
Целибаши: ЦИК мора да го почитува законот, Изборниот закон на Република Албанија.Таа, исто така, треба да ги исполни препораките на ОБСЕ/ОДИХР кои следуваа по локалните избори во 2003-та година. Мора да го имаме на ум фактот дека овие препораки беа упатени до албанските политички партии, во очекување дека тие ќе ги здружат силите за да ги направат потребните подобрувања на изборниот закон. 
SETimes: Побара ли ЦИК присуство на меѓународни набљудувачи? Доколку е така, колкав број? 
Целибаши: ЦИК отсекогаш го цени присуството на набљудувачи, било тоа да се странски или локални. Мисијата на ОБСЕ/ОДИХР мора да ги одржи одличните односи помеѓу набљудувачите и ЦИК. ЦИК очекува меѓународните набљудувачи да одлучат дали сме ги постигнале стандардите поставени од страна на ОБСЕ и Советот на Европа (СоЕ). Бидејќи се наближува датумот на изборите, ЦИК ќе побара присуство на меѓународни набљудувачи. За бројот ќе одлучат релевантните институции како ОБСЕ/ОДИХР и КоЕ.
SETimes: Што се прави за обука на локалните членови на комисијата и за подготвување на изборната инфраструктура?
Целибаши: ЦИК изготви програма за обука на локалните комисии. Тоа е детална програма, која ги покрива организацијата, логистичката инфраструктура и финансиските трошоци. Програмата ќе биде спроведена на две нивоа: обука на комисиите во изборните зони и обука на комисиите во гласачките центри. ЦИК ќе ангажира приближно 200 обучувачи за спроведување на проектот. ЦИК, исто така, има намера да воспостави информативен систем за членовите на изборната комисија, советувајќи ги за времето и местото на сесиите за обука. Програмата за обука ќе се одвива во блиска техничка и финансиска соработка со канцеларијата на ИФЕС во Тирана.
SETimes: Имајќи ги предвид сите предизвици, дали Албанија е способна да одржи општоприфатени и слободни избори?
Целибаши: Албанија ќе одржи фер избори прифатени од сите, ако се следи професионалноста на ЦИК и доколку политичките партии го почитуваат законот и нивните обврски.
