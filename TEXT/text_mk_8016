07/05/2013
Билјана Лајмановска за Southeast European Times во Скопје -- 07.05.13
Експертите велат дека новиот систем на комуникација воспоставен од страна на балканските држави ќе им овозможи подобро да управуваат со ризиците и ќе ја поттикне навремената размена на информации за каква било опасност од млекото и за безбедноста на храната.
На состанокот претходно овој месец во Сараево, земјите се согласија загрепскиот Институт за јавно здравство да биде референтна институција која ќе ги врши потребните тестирања за безбедноста на храната.
„Хрватска веќе има референтна лабораторија, кој ги исполнува највисоките европски стандарди, така што истата сега ќе биде регионална референтна лабораторија за анализа на млекото“, рече за SETimes Мирко Саровиќ, министер за надворешна трговија и економски односи на Босна и Херцеговина (БиХ).
Државите од регионот, исто така, се согласија за основата на контролите на нивоата на афлатоксин во животинската храна, како и млекото, кои ќе ги следат постојните параметри дефинирани со регулативите на ЕУ. Конечно, тие се согласија да се формира регионална експертска група која ќе ја сочинуваат лица назначени со конкретен мандат да дискутираат околу прашањата поврзани со нивоата на микотоксинот.
Властите велат дека соработката е особено важна поради загубите што беа предизвикани со падот во купувањето млеко, кој започна на крајот од минатата година, кога јавноста дозна за високите нивоа на афлатоксин во млекото и животинската храна.
Продажбата на млеко во Србија и БиХ се намали за повеќе од 30 отсто. Дванаесет фарми за млеко во Србија целосно го прекинаа производството и Белград проценува дека загубите што земјата ги претрпе изнесуваат меѓу 100 и 125 милиони евра. Во БиХ млекопроизводителите губеа во просек по 2.000 евра дневно.
„Секој ден секоја млекарница им враќаше по околу 10.000 литри млеко на производителите. Многу од нив го фрлаа млекото, додека некои го продаваа на локалниот отворен пазар“, рече за SETimesСуад Селимовиќ, член на Здружението за земјоделство и прехранбена индустрија.
Но, ситуацијата се подобрува, бидејќи потрошувачите постепено ги зголемуваат купувањата, според Нада Лечиќ, сопственичка на продавница за млечни производи во Белград.
„Првите неколку недели откако почна аферата продажбата беше на минимум, но повеќе не е така. Денес луѓето купуваат млеко исто како и претходно, пред аферата со афлатоксинот“, рече Лечиќ за SETimes.
Властите се согласуваат дека построга, навремена контрола на квалитетот на млекото на национално и регионално ниво е од огромно значење за одржување на дотурот на здраво млеко. 
„Построгата контрола на суровото млеко и [животинската] храна претставува приоритет. Планираме да ги споделуваме искуствата, да советуваме и да разменуваме мислења со другите земји во регионот, за да се спречат слични проблеми и во иднина“, рече за SETimes Дејан Крањајоц, државен секретар во српското Министерство за земјоделство.
Високи нивоа на афлатоксин беа регистрирани само во увезеното млеко во Македонија, но земјата, исто така, се приклучи на регионалните напори за безбедност. 
„Ги воспоставивме овие мерки за регионална соработка не само за афлатоксинот. Тоа ќе ни помогне да реагираме побрзо во иднина и да спречиме слична криза во производството на храна“, рече за SETimes Тања Михајловска од македонското Министерство за земјоделство.
Најновиот страв од афлатоксинот не му нанесе штета на производството на млеко во Македонија. Производителите во земјата дури и имаа корист од ситуацијата, бидејќи нивното млеко беше потврдено дека е безбедно, и побарувачката продолжи.
Сепак, потребни се превентивни мерки, според Андрија Секуловски, претседател на македонската Федерација на фармери.
„Ако имаме систем со кој нема да треба да чекаме три месеци за анализа, нема да имаме ваков вид проблеми“, рече Секуловски за SETimes.
 Дописниците на SETimes Катица Ѓуровиќ во Белград, Бедрана Калетовиќ во Сараево, Круно Картус во Осиек и Менексе Токјај во Истанбул дадоа свој придонес за овој напис.  
 Кои други мерки можат да ги преземат балканските земји за да осигурат безбедност на млекото и животинската храна? Кажете ги вашите сугестии во делот за коментари долу 
