04/02/2009
Од Наташа Радиќ за Southeast European Times во Загреб -- 04/02/09 
Светското ракометно првенство за мажи во Загреб заврши во неделата (1-ви февруари) со финалниот натпревар. Франција освои злато, што не беше изненадување по нејзиниот златен медал минатото лето на Олимписките игри во Пекинг.
Повеќе од 15.000 гледачи го бодреа хрватскиот тим во новоотворената загребска Арена, но францускиот тим победи во тесната, брза и напната игра против Хрватска, со 24:19. Ракометот е исклучително популарен во Хрватска, делумно и поради тоа што нејзината репрезентација со години е една од најдобрите во светот. 
Очекувањата на навивачите за домашната репрезентација беа високи во текот на целиот турнир, во кој се седум градови во Хрватска им беа домаќини на 24 репрезентации. Поразот од Франција -- единствената загуба на Хрватска во текот на двонеделното првенство -- го разочара тимот и неговите следбеници. Сепак, истиот имаше едно индивидуално издвојување: официјалните претставници го прогласија Игор Вори за најдобар играч на првенството.
По натпреварот хрватските ракометари ги одбегнаа медиумите за да прослават со навивачите на главниот плоштад во главниот град. Пркосејќи му на студеното време, неколку илјади луѓе се собраа да му оддадат почит на тимот.
Сé на сé, првенството протече добро, но имаше и некои пропусти. За време на полуфиналето помеѓу Хрватска и Полска во Загреб, техничките проблеми ги принудија организаторите петпати да го прекинуваат натпреварот.
Покрај тоа, српската репрезентација мораше да се соочи со значително непријателство од локалните жители во Задар, јужен град кој претрпе големи жртви за време на конфликтот во 1990-тите. Градоначалникот ги отстрани сите државни знамиња од централниот плоштад во градот, за да не се вее српското знаме, поради што доби остар прекор од хрватските власти.
Во понеделникот премиерот Иво Санадер му честиташе на тимот на церемонија во Загреб. Санадер им рече на играчите дека нивното „сребро свети како злато“. 
„Многу се гордееме со вас. Без вас и вашата одлична игра, Хрватска немаше да има шест нови спортски сали“, рече Санадер.
