30/07/2008
Од Јонилда Коци за Southeast European Times во Тирана -- 30/07/08
Албанскиот претседател Бамир Топи й го предаде знамето на својата земја на делегацијата од 27 члена, која следната недела ќе учествува на Олимпијадата во Пекинг, најголем албански контингент досега на Игрите. „Вие сте амбасадори на мирот“, рече Топи на церемонијата на 23-ти јули.
Тимот го сочинуваат 11 спортисти кои се натпреваруваат во пливање, кревање тегови, борење, стрелаштво и џудо, како и тренери и административни претставници, соопшти претседателот на Албанскиот олимписки комитет, Хисен Доми. 
Тоа се: борачите Саид Призрени и Елис Гури, стрелачката Линдита Кодра, Клодијана Шала и Доријан Чолаку кои се атлетичари, кревачите на на тегови Ромела Бегај, Герти Траша и Еркан Ќеримај, пливачите Ровена Марку и Сидни Хоџа, и Едмонд Топали, кој се натпреварува во џудо. 
Призрени е трет во светот во слободно борење и тој се смета за силен кандидат за медал. Тој беше избран едногласно од страна на членовите на Извршниот олимписки комитет да го носи знамето на церемонијата на отворање.
Бегај се рангираше на второто место на Европскиот шампионат во кревање тегови во 2008 година. Ќеримај освои сребро во кревање тегови на Светскиот шампионат за младинци.
Гури беше третопласиран на Европскиот шампионат во борење во 2008 година, додека Кодра се пласираше на четвртото место во Светскиот куп 2008.
Шала, која се натпреварува по четврти пат на Олимписките Игри, е кандидатка за медал во атлетика.
Седуммина спортисти си обезбедија место во тимот со резултатите во квалификационите натпревари, додека четири добија покани за учество на Олимпијадата. 
Албанскиот олимписки комитет смета дека неговите атлетичари ќе имаат најдобри остварувања во кревање текови и борење. 
Кревачот на тегови Имер Пампури беше единствениот Албанец што освоил златен медал, и тоа на Олимпијадата во Минхен во 1972 година. Албанија потоа ги бојкотираше Олимписките игри до своето враќање во 1992 година. 
