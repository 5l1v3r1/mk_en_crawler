28/09/2012
Билјана Пекушиќ и Бојана Миловановиќ за Southeast European Times во Белград -- 28.09.12
Во ревидираниот буџет за 2012 година, кој беше усвоен од српскиот парламент во вторникот (25-ти септември), даночните приходи на земјата ќе се зголемат на 7,2 милијарди евра, што претставува зголемување од 3,3 проценти во однос на претходниот буџет, додека дефицитот ќе падне на 1,7 милијарди евра или 6,2 отсто од БДП на земјата.
Заедно со одобрувањето на буџетот, пратениците гласаа и за зголемување на ДДВ на земјата на 20 отсто, од претходните 18 отсто, што влегува во сила од понеделник.
Овие фискални активности доаѓаат по нешто повеќе од една недела откако делегација на ММФ беше во Белград на разговори околу отворање нов план за заем на земјата.
Во февруари Фондот го укина превентивниот заем на Србија од 1,3 милијарди американски долари, бидејќи земјата не ги исполнуваше бараните цели за дефицитот и долгот.
По посетата овој месец, ММФ објави дека ги поздравува „намерите на Србија да одржи режим насочен против инфлацијата, потребен за макроекономска стабилност“ и повика на „соодветни мерки“ за зајакнување на автономијата на централната банка.
„Буџетот содржи соодветни мерки за зголемување на приходите и ограничување на индексацијата на задолжителните трошоци, но овие заштеди се повеќе од компензирани со планираните повисоки трошења“, рече Зузана Мургасова, шеф на мисијата на ММФ за Србија, по посетата.
„Големите зголемувања на јавните расходи и високите дефицити во однос на буџетот за 2012 година, ќе водат до зголемување на соодносот на јавниот долг над 60 отсто од БДП до крајот на оваа година“, рече Мургасова.
ММФ објави дека владините мерки се недоволни за зголемување на стгабилноста на јавните финансии и даде песимистичка оценка за финансиските трендови во Србија: пад на БДП оваа година за 0,5 отсто, зголемување на инфлацијата, двоцифрен дефицит на надворешната трговија, недостиг на доверба кај инвеститорите и намалување на кредитниот рејтинг на земјата.
Претходно оваа година владата на премиерот Ивица Дачиќ наследи буџетска празнина од 7,1 отсто од БДП и јавен долг од скоро 55 отсто од БДП. ММФ соопшти дека „е потребна видлива консолидација“ за повторно да се воспостави ред во јавните финансии.
Зголемувањето на ДДВ, кое државата го испланира за да ја пополни својата благајна, го разгоре стравувањето од општа инфлација, која може да влијае и на онака веќе нискиот животен стандард. 
Но, некои економисти сметаат дека зголемувањето нема да има значително влијание врз инфлацијата и само привремено и недоволно ќе ја закрпи дупката во буџетот.
Мирослав Прокопијевиќ, економист во Институтот за европски студии, вели дека владината мерка за зголемување на ДДВ е погрешна.
„Оваа мерка само привремено ќе му даде мал поттик на буџетот, но ќе ја задуши економијата и само ќе направи уште поголем проблем за период од неколку месеци“, рече Прокопијевиќ за SETimes.
Зголемувањето од 2 отсто ќе ги извлече парите од економијата, каде што се користат продуктивно и ќе ги внесе во државата, која не ги дистрибуира на соодветен начин, рече тој.
Иван Николиќ од Економскиот институт изјави за SETimesдека зголемувањето на ДДВ не би требало да води до висока инфлација.
„Можеме да очекуваме зголемени цени, но за не повеќе од 1 до 1,5 отсто“, рече Николиќ.
Тој, исто така, рече дека зголемувањето на цените ќе биде ублажено со фактот дека даночната стапка за основните животни намирници нема да се зголеми и ќе остане 8 отсто.
„Цените на лебот и млекото не би требало да се повисоки од сегашните. Тоа ги заштитува оние што се со најниски приходи“, рече Николиќ.
Некои граѓани не се среќни.
„Веќе имаме катастрофален животен стандард и ова само дополнително ќе го оптовари буџетот на домаќинствата. Платите и пензиите едвај може да ги покријат најосновните потреби, а цените продолжуваат да растат, така што не знам како ќе врземе крај со крај“, рече заSETimesСтанко Бркиќ (67), кој живее со 200 евра месечно.
