10/08/2007
САРАЕВО, Босна и Херцеговина (БиХ) -- Босански Србин обвинет за геноцид и злосторства против човештвото започна уште еден штрајк со глад и одби да присуствува на неговото обвинение пред сараевскиот суд за воени злосторства, објавија во четвртокот (9-ти август) судските официјални претставници. Поранешниот армиски капетан Милорад Трбиќ беше заменик-шеф за безбедност во бригадата Зворник, која учествуваше во масакрот во Сребреница во јули 1995 година. Трбиќ и другите членови на бригадата се, исто така, обвинети за убиство на 20 муслимани заробени во училишната сала во Грбавци. Првично обвинет од страна на Трибуналот на ОН, неговиот случај подоцна беше пренесен во БиХ. Неговиот прв штрајк со глад, претходно ова лето, траеше три недели и заврши со лекарска интервенција.
Во другите вести, Мостарскиот кантонски суд осуди тројца припадници на Деветтата механизирана бригада на армијата на Босна и Херцеговина на 13 години затвор за злосторства против хрватските цивили во селото Грабовица. Во септември 1993 година 33 Хрвати беа убиени таму. (Ројтерс, АП, НТВ Хајат, Фена, Ројтерс - 09/08/07)
