01/12/2005
Од Ерлис Селимај за Southeast European Times во Тирана – 01/12/05
Високи официјални претставници на 34 земји-членки на операцијата „Слобода за Ирак“ во понеделникот (28-ми ноември) во Тирана присуствуваа на дводневната конференција. Настанот беше во организација на Американската централна команда (ЦЕНТКОМ), во рамките на редовните разговори помеѓу членовите на ирачката коалиција за напредокот на операцијата и тековните безбедносни предизвици. Домаќинот на конференцијата, Албанија, моментно има 120 војници во Ирак. 
Помеѓу учесниците беа: шефот на ЦЕНТКОМ, генерал Џон Абизаид, и високиот американски командант во Ирак, генералот Џорџ Кејси, кој се состана со албанскиот премиер Сали Бериша и со претседателот Алфред Мојсиу. Албанија и другите членови на коалицијата помогнаа во спроведувањето на демократската трансформација во Ирак по децении тиранија, рече Кејси. 
„За неколку недели Ирак ќе одржи избори за уставната влада и Ирачаните ќе продолжат да градат подобар живот во демократија“, рече тој. 
Абазаид, пак, рече дека коалицијата постигнала напредок во широката борба против тероризмот. 
„Ние сме оптимисти во врска со исходот на операцијата во Ирак и во Авганистан, но, исто така, знаеме и дека една важна војна како оваа бара меѓународна коалиција“, рече Абизаид. 
Мојсиу, од своја страна, ја потврди посветеноста на неговата земја на глобалната војна против тероризмот. „Тероризмот претставува ризик, кој ако биде оставен настрана, ќе биде многу тежок за решавање“, рече тој. Сепак, тој истакна и дека Албанија нема да го зголеми бројот на своите војници во Ирак. 
Земјата беше една од првите кои се приклучија на американските напори за соборување на режимот на Садам Хусеин во Ирак. Албанската единица командоси оперира во областа околу аеродромот во Мосул. Албанија, исто така, има свои војници во мировната мисија во Авганистан. 
Заедно со Хрватска и Македонија, Албанија е дел од Јадранската повелба -- иницијатива за координирање на напорите на трите земји за евро-атланската интеграција. Во последниве години Албанија беше домаќин на воени вежби во рамките на програмата на НАТО Партнерство за мир, и спроведува одбранбени реформи во обид за исполнување на стандардите на Алијансата. 
Претходно оваа година Вашингтон й додели 8 милиони американски долари во знак на признание за нејзината улога во меѓународните миротворни мисии и глобалната војна против тероризмот. Парите се обезбедени преку Американскиот коалициски фонд на солидарност и Глобалната иницијатива за миротворни операции на претседателот Џорџ В. Буш. 
