12/12/2006
БРИСЕЛ, Белгија -- Министрите за надворешни работи на ЕУ во понеделникот (11-ти декември) се согласија за делумно прекинување на преговорите со Турција и следење на напредокот на Анкара во однос на укинувањето на трговските ограничувања за Кипар. Ако одлуката биде потврдена на самитот на ЕУ подоцна оваа година, разговорите за пристап за осум од вкупно 35 поглавја од преговорите ќе бидат ставени во мирување додека Анкара не ги отвори своите пристаништа и аеродроми за кипарскиот сообраќај. „Ние не сакаме да поставуваме некакви ултиматуми или крајни рокови, ниту, пак, да наметнуваме санкции“, рече австриската министерка, Урсула Пласник, во коментарот за одлуката на ЕУ. „ЕУ ја докажа својата трпеливост, но, исто така, и постојаноста на својата политика“, додаде таа. Турција рече дека ќе стави крај на ограничувањата за Кипар кога ЕУ ќе ја продолжи трговијата со кипарските Турци. „Одлуката на ЕУ претставува неправда кон Турција“, рече премиерот Реџеп Тајип Ердоган пред парламентот во вторникот, додавајќи дека односите ЕУ-Турција сега се ставени на „сериозен тест“. (Ројтерс, Аксам, Радикал, ББС - 12/12/06; AП, Ројтерс, дпа, АФП, веб-страница на ЕУ, Заман, Агенција Анадолу - 11/12/06) 
