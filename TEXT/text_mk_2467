23/01/2006
Од Берта Фониќи за Southeast European Times во Приштина – 23/01/06
Знамињата во косовските градови беа спуштени на половина копје во знак на жалост за претседателот Ибрахим Ругова, кој почина во саботата (21-ви јануари) по неколкумесечна борба со ракот на белите дробови. Во понеделникот во Приштина започнаа да пристигнуваат илјадници ужалени граѓани за да му оддадат последна почит на починатиот претседател, чии посмртни останки ќе бидат изложени во косовското собрание до неговиот погреб во четврток. 
Во изјавата за медиумите по своето обраќање пред парламентот шефот на УНМИК Сорен Јесен-Петерсен ја истакна клучната улога на Ругова во обликувањето на иднината на Косово. „Тој проектираше една визија и обезбеди јасно водство“, рече Јесен-Петерсен. „Со единство, јас мислам дека сите ќе работат заедно за неговиот сон да стане јаве.“ 
Марти Ахтисари, специјалниот претставник на ОН за претстојните разговори за идниот статус на покраината, изрази надеж дека политичкиот моментум што го создаде Ругова ќе биде задржан. Првата рунда директни разговори помеѓу Белград и Приштина требаше да започне во среда, но сега ќе биде одложена до февруари. 
„Косово загуби историски водач во овој клучен период, кога преговорите за статусот на Косово влегоа во важна фаза. Тој беше симбол на аспирациите на косовскиот народ и го посвети својот живот на унапредувањето на правата на народот во Косово на мирен начин“, Ројтерс ја цитираше изјавата на Ахтисари. 
Водачите од регионот и низ целиот свет испратија пораки на сочувство и пофалби за Ругова, за кој шефот за надворешна политика на ЕУ, Хавиер Солана, рече дека е „историска личност кој го посвети својот живот за заштитата и унапредувањето на правата на косовскиот народ“.
Во Вашингтон американскиот државен секретар Кондолиза Рајс, исто така, изрази пофалби за водството на Ругова. САД ќе продолжат да работат со косовскиот народ во „градењето на општество врз основа на принципите на демократијата, човековите права и меѓуетничката толеранција, кои претседателот Ругова ги ценеше толку многу“, се вели во изјавата на Рајс. 
Во Албанија владата прогласи тридневна жалост за Ругова, која започна во понеделникот. Одлуката беше донесена на вонредна седница на владата во саботата, свикана веднаш по објавувањето на веста за смртта на Ругова. Во пораките испратени до косовското раководство албанскиот претседател Алфред Мојсиу и премиерот Сали Бериша велат дека Ругова беше „голем водач“ со кого Косово и сите Албанци можат да се гордеат. 
Регионалните медиуми, пак, објавија дека претседателот на парламентот, Неџат Даци, привремено ќе ги преземе должностите на Ругова додека парламентот избере негов наследник. Даци, висок член на Демократскиот сојуз на Косово (ДСК) на Ругова, се смета за главен фаворит за претседателската функција. Како други потенцијални кандидати се споменуваат и актуелниот претседател на ДСК, Коле Бериша, и шефот на парламентарната група на ДСК во претходното косовско собрание, Сабри Хамити. 
