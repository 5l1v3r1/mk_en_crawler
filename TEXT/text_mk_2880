26/07/2006
(АП, АФП, Ројтерс, ДПА, Интернешнал хералд трибјун, Скотсмен, Шпигел онлајн, Ксинхуа, Кипарска новинска агенција, Фајненшал мирор, Тркиш прес, Тркиш дејли њус - 25/07/06) 
ЕУ ќе му помогне на Кипар да се справи со приливот бегалци од Либан, рече комесарот за животна средина на ЕУ, Ставрос Димас, во вторникот (25-ти јули) за време на посетата на овој медитерански остров. Кипар, кој се наоѓа на помалку од 250 километри западно, стана главната транзитна точка за луѓето кои бегаат од насилството во Либан преку море и властите велат дека ресурсите на земјата се исцрпуваат. 
Бројот на мешаното грчко и турско кипарско население на островот е помалку од 800.000. Според ЕУ, околу 40.000 лица се префрлени во Кипар во изминативе две недели, макар што 30.000 од нив веќе го напуштиле островот. 
За време на изминатиот викенд ЕУ ја активираше програмата за цивилна заштита, со цел да помогне во координирањето на логистичката помош од земјите-членки. Димас, задолжен за програмата, рече дека посетата му овозможува „да добие подобра идеја за тоа што треба да се стори на терен и да разговараме за тоа како понатаму можеме да ја подобриме ситуацијата преку механизмот на цивилна заштита“.
Посетата на комесарот следеше по апелот на Никозија за итна практична помош од меѓународната заедница, а особено од ЕУ. 
Министерот за внатрешни работи на кипарските Грци, Андреас Христу, кој во вторникот се состана со Димас, рече дека главното барање на владата се однесува на брзото пристигнување на авионите за да можат евакуираните што пристигнуваат по море да бидат пренесени без одложување до нивните конечни дестинации. Кипар докажа дека може да се справи со кризите во регионот, но неговите способности се ограничени, му рече министерот на Димас. 
„Ние, едноставно, не дојдовме до крајните граници, туку ги поминавме“, рече портпаролот на кипарската влада, Кристодулос Пашиардис. 
Во телефонското интервју за ЕП тој подоцна рече дека Кипар е можно да се соочи со ситуација во која народот ќе пристигнува на островот „без средства и без пари“. 
„Ние мораме да се соочиме со оваа можност во случај таа да стане реалност“, истакна Пашиардис. „Каде ќе ги сместиме? И за колку време? Не зборуваме за неколку, зборуваме за илјадници. Проблемот ја засега Европа и меѓународната заедница, која не може да се дистанцира себеси од обврската и одговорноста кон илјадниците луѓе што бараат засолниште.“ 
Олеснувајќи дел од товарот на Кипар, Турција го отвори своето медитеранско пристаниште Мерсин за бродовите со евакуирани од Либан. Според изјавата на турското Министерство за надворешни работи во вторникот, вкупно 6.575 странски државјани и 1.322 турски државјани кои избегаа од борбите во Либан досега пристигнале во земјата.
Девет земји -- Аргентина, Австралија, Бразил, Канада, Германија, Мексико, Молдавија, Шведска и САД -- организираат евакуации на своите граѓани од Либан преку Турција.
Евакуираните што пристигнуваат во Мерсин се пренесуваат до блискиот град Адана за летовите дома. 
