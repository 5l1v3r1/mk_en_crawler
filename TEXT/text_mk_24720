07/06/2009
БЕЛГРАД, Србија -- Србија е решена да ја комплетира својата соработка со Хашкиот трибунал за воени злосторства до крајот на годинава, рече шефот на српскиот Национален совет за соработка, Расим Љајиќ, во саботата (6-ти јуни). Тој рече дека властите ги проверуваат новите траги во потрагата по двајцата преостанати бегалци, Ратко Младиќ и Горан Хаџиќ. Холандија сé уште инсистира на тоа дека Младиќ мора да биде фатен пред да биде спроведен Договорот за стабилизација и асоцијација на Србија (САА) со ЕУ. Амстердам одбива да попушти за ова прашање, и покрај позитивните оценки во врска со Србија, кои главниот обвинител на Трибуналот, Серж Брамерц, само што ги поднесе до Советот за безбедност на ОН.
Во саботата, италијанскиот министер за надворешни работи, Франко Фратини, го искажа својот став, велејќи дека спроведувањето на српскиот ДСА и неговата ратификација од страна на ЕУ се прашања „што повеќе не можат да се одложуваат“. ЕУ треба да ги признае и прифати позитивните сигнали што ги добива од Србија, доделувајќи й кандидатски статус во ЕУ на земјата“, рече тој во интервју за новинската агенција Танјуг. Тој в понеделник ќе го посети Белград.
Во меѓувреме, во вторникот, Трибуналот на ОН планира да го продолжи судењето на двајцата поранешни високи српски шефови за безбедност: Јовица Станишиќ и неговиот заменик, Франко Симатовиќ. Тие се обвинети за обучување, вооружување и водење на паравоените единици кои прогонуваа и убиваа несрпско население за време на балканските конфликти во периодот 1992-1995 година. Судските постапки прекинаа пред една година поради лошата здравствена состојба на Станишиќ. (Глас Србије, Танјуг, Б92 - 06/06/09; Ројтерс, АФП, АКИ, Танјуг, БТА - 05/06/09)
