12/05/2009
Од Марина Стојановска за Southeast European Times во Скопје -- 12/05/09
И покрај негодувањето на јавноста, македонската влада вели дека ќе ја почитува судската одлука со која се блокира изучувањето на веронауката во државните училишта. Одлуката „е конечна ... и ние ќе постапиме во согласност со истата“, рече министерот за образование Перо Стојановски. 
Се работи за членот 26 од Законот за основното образование, кој дозволуваше веронаука во државните училишта. Уставниот суд во земјата го укина врз основа на тоа дека го крши уставот, кој гарантира одвоеност на црквата и државата.
Како резултат на судската одлука, Бирото за развој на образованието при Министерството за образование го ревидира наставниот план за да го пополни ненадејно создадениот вакуум во наставаната програма за учениците. Професорите и психолозите во училиштата ќе водат дискусии за решавање на конфликти, подобрување на комуникацијата и за екологијата, според Весна Хорватовиќ, директорка на бирото.
Уставот дозволува верско образование, но не во државните училишта, објасни судскиот портпарол Југослав Миленковиќ.
Министерството за образование воведе два изборни предмети -- веронаука и историја на религиите -- минатиот септември. Според Стојановски, првиот предмет бил понуден за родителите „кои веруваат дека ваквото образование е неопходно за нивните деца, додека другите можеа да ја изберат неговата алтернатива, историјата нарелигиите“. 
Скоро 70 отсто од заинтересираните родители ги запишаа своите деца на веронаука, додека 30 отсто ја избраа историјата на религиите.
Одлуката на судот -- донесена на средина од школската година и во текот на Велигденските празници -- наиде на остро спротивставување од страна на Македонската православна црква и Исламската заедница, кои ветија дека ќе ја обжалат. 
Владата, пак, го обвини судот дека постапил недемократски. 
Според Александар Спасеновски од владејачката партија ВМРО-ДПМНЕ, судот „не го зел предвид членот 44 од уставот, кој го гарантира ова право и гарантира еднаков пристап до образованието“. Тој тврдеше дека одлуката е дискриминаторска кон граѓаните со тоа што „им го одзема правото на веронаука како факултативен предмет“. 
Пратеникот од ВМРО-ДПМНЕ Влатко Ѓорчев рече дека се работи за „неразумна и апсолутно политички мотивирана одлука“.
Опозициските социјалдемократи, пак, ја обвинија владата за поткопување на судската независност. „Очигледно [премиерот Никола Груевски] сака да ја одземе надлежноста на уставниот суд“, рече претседателот во заминување Бранко Црвенковски.
Поранешниот претседател на Уставниот суд, Милан Нетков, ги бранеше своите колеги од судот и рече дека критиките се „неприфатливи, за една институција чии одлуки се конечни“.
Амбасадорот на ЕУ во Македонија, Ерван Фуере, исто така, го искажа своето мислење околу ова, предупредувајќи за политичкото мешање во работата на судството. 
Оние што го критикуваат судот „го поткопуваат авторитетот на една од најважните институции“, рече Фуере.
