22/11/2011
Мухамет Брајшори за Southeast European Times во Приштина -- 22.11.11
Повеќе од 100 министри за надворешни работи, дипломати и политичари од регионот се собраа во Приштина во текот на викендот да присуствуваат на конференцијата што се фокусираше на „Југоисточна Европа во мултиполарно време“. Дискусиите беа посветени на позицијата на Југоисточна Европа меѓу ЕУ, Русија и Турција.
Албанскиот министер за надворешни работи, Едмонд Хаџинасто, рече дека регионот претрпел промени во текот на годините, кои влијаеја на европската надворешна политика.
„Во овие две децении, Западен Балкан искуси радикална трансформација. Погледнете ги сите значајни подобрувања: економскиот раст, зголемената стабилност, функционалната демократија и напредокот кон спроведување на реформската агенда која ја промовира ЕУ“, рече Хаџинасто во своето обраќање на конференцијата. 
Бугарскиот министер за надворешни работи, Николај Младенов, рече дека Балканот не претставува приоритет за ЕУ во моментов, а финансиската криза го отежнува размислувањето за надворешната политика. Затоа, рече тој, регионот мора да почне да создава „добри вести“.
„Процесот на интеграција во Западен Балкан се соочува со две опасности. Едната е односот меѓу Косово и ЕУ, кое останува единствено место на картата на Балканот чие место во процесот на интеграција останува нејасно. Другата опасност е измореноста на Балканот во врска со проширувањето, каде што еуфоријата меѓу младите луѓе го отвора патот за национализмот и ксенофобијата“, рече Младенов. 
„Сепак, ние со нетрпение го очекуваме моментот кога Косово и Србија ќе станат дел од ЕУ, што е многу важно за развојот на регионот“, додаде тој. 
Турскиот амбасадор во Косово, Сонгул Озан, рече дека Балканот е срцето на Европа, и без нив, Европа не е комплетна. 
„Сите балкански држави треба да бидат во [EУ] во блиска иднина; целиот фокус на оваа дебата е во оваа насока“, рече Озан. 
Нихат Бектеши, професор по меѓународни односи, изјави за SETimes дека Балканот ќе биде негативно погоден од промените во Европа. 
„Тековната финансиска криза ги натера некои држави во ЕУ, главно Франција и Германија, да размислуваат за двоен европски систем, во кој некои земји ќе бидат дел од една подлабока интеграција, а некои од некој вид интеграција“, рече Бектеши.
Тој вели дека на регионот му треба заедничка стратегија за решавање на прашањето на проширувањето. 
„Владите во регионот треба ... [да лобираат] да не се дозволи измореност во процесот на проширување, но исто така и да објаснат кои ќе бидат ризиците ако регионот биде заборавен“, рече Бектеши. 
Приштинскиот политички коментатор Фатлум Садику изјави за SETimes дека конференцијата ја покажала потребата од една поширока дискусија во врска со позицијата на регионот во меѓународните односи.
„Југоисточна Европа е важен регион кој може да одигра важна улога на европската и меѓународната сцена. Овој регион може да биде мост меѓу Западот и Истокот, но не ги искористил своите ресурси за да одигра таква улога“, рече тој.
Садику рече дека историјата на етничките односи во регионот претставува предизвик за иднината.
„Балканот ќе биде на европската агенда поради косовско-српскиот конфликт, кој ќе ја натера ЕУ да се придвижи во врска со процесот на проширување, но проблемот на етничките односи треба да биде заменет со потесна соработка, и мора да се најдат модели за тоа.“
