12/06/2006
(Разни извори -- 11/06/06 - 12/06/06)
Министрите за надворешни работи на ЕУ кои се состанаа во Луксембург го отворија патот за Турција да го започне првото поглавје од разговорите за членство, според извештаите на меѓународните медиуми од понеделникот (12-ти јуни). Министрите се обидоа да ја спречат можната голема криза во врска со кандидатурата на Турција, при што членката на ЕУ Кипар се закани дека ќе ги блокира разговорите за пристап со Анкара пред тие и воопшто да почнат. 
„Ние се согласивме за заедничка позиција“, Ројтерс го цитираше портпаролот на австриското претседателство со ЕУ. Договорот ќе й овозможи на Анкара да го отвори поглавјето за науката и истражувањето во своите разговори -- кое се смета за најнеспорно од 35-те поглавја. Во недостаток на вистинска легислатива на ЕУ за политиката на ова прашање, разговорите најверојатно ќе бидат завршени истиот ден. 
Турскиот министер за надворешни работи, Абдула Ѓул, кој требаше да отпатува за Луксембург за преговорите, го одложи своето патување поради расправијата. Тој сега се очекува да дојде во Луксембург. 
Приговорите во последен момент од страна на Кипар се однесуваа на одбивањето од страна на Анкара за негово признавање. Островот е поделен на јужен дел на кипарските Грци и северен дел на кипарските Турци по инвазијата на Турција во 1974 година и никако не може да се постигне договорот за повторно обединување на островот. На 1-ви мај 2004 година делот на островот кој им припаѓа на кипарските Грци -- претставувајќи го Кипар како целина -- пристапи во ЕУ. Според првичниот договор за започнување на разговори за членство со Турција ЕУ ја обврза Турција да ги нормализира односите со Никозија и да го спроведе протоколот за царинска унија што го потпиша минатата година. 
На нивниот состанок во понеделникот, министрите за надворешни работи на ЕУ до извесен степен ги прифатија барањата на Кипар, потсетувајќи ја Турција дека „ако не ги спроведе целосно своите обврски, тоа ќе влијае на целокупниот напредок во преговорите“. 
Турција, која сé уште има околу 35.000 свои војници во северен Кипар, инсистира на тоа дека какви било отстапки од нејзина страна, вклучувајќи го и отворањето на нејзините пристаништа и аеродроми за бродовите и авионите на кипарските Грци, зависат од потезите на ЕУ за ставање крај на изолацијата на заедницата на кипарските Турци. 
Отворањето и затворањето на разговорите за кое било од 35-те законодавни поглавја бара едногласно одобрение од страна на сите земји-членки на ЕУ. 
Настрана од разговорите со Турција, министрите за надворешни работи на ЕУ треба да ги решаваат и другите прашања поврзани со проширувањето. 
Хрватска, чии разговори за влез официјално започнаа заедно со турските разговори на 3-ти октомври, се очекуваше во понеделник да ги отвори и затвори преговорите за поглавјето на науката и истражувањето, без какви било проблеми. 
Во понеделник, исто така, Албанија ќе го направи првиот чекор кон членството во ЕУ, бидејќи земјата треба да го потпише својот Договор за стабилизација и асоцијација (ДСА) со Унијата за време на состанокот во Луксембург. 
Министрите, исто така, треба да дадат зелено светло за официјалното признавање од страна на блокот на Црна Гора по нејзиниот референдум за независност на 21-ви мај, во кој мнозинството гласачи рекоа „да“ за одвојувањето од Србија. Со ова на Подгорица ќе й се овозможи да воспостави билатерални дипломатски врски со секој од земјите во блокот од 25 нации. 
