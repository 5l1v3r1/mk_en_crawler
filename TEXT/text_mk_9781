16/05/2013
Менексе Токјај за Southeast European Times во Истанбул -- 16.05.13
Децата во Турција и на Балканот живеат поздраво и посреќно благодарение на подобрувањата во здравствените услуги и ангажманот на граѓанското општество.
Тоа е еден од заклучоците на извештајот што беше објавен овој месец од страна на невладината организација „Да ги спасиме децата“. Групата изврши проценка на здравјето, образованието, детскиот морталитет и приходите во 176 држави, за да се добие една генерална слика за правата на децата во светот. 10-те најниско рангирани држави да се биде мајка се сите во Супсахарска Африка, додека Финска е најдобрата, според извештајот.
Турција се рангираше на 60-тото место во индексот, при што извештајот го потврдува напредокот на Анкара во детското здравје.
„Турција, земја со високо-средни приходи по глава на жител, го намали морталитетот на новороденчињата за 69 отсто од 1990-та година. Трансформацијата на здравствениот систем на Турција во текот на изминатата деценија беше сеопфатна, при што главна улога имаа реформите насочени кон мајките и новороденчињата“, се вели во извештајот.
Околу 15 од 1.000 деца што се раѓаат во Турција умираат пред нивниот петти роденден. Три од 1.000 умираат на својот прв ден.
Лилиа Јеламшчи, директорка на Одделот за здравје и прехрана во турскиот огранок на Детскиот фонд на ОН (УНИЦЕФ), исто така, го пофали напредокот на Турција.
„Стапката на смртност во Турција под 5 години [од] 2009 година се намали за 76 отсто во однос на нивоата од 1990-та година“, рече таа за SETimes.
Романија се најде на 61-вото место на светската ранг-листа на „Да ги спасиме децата“, зад Бугарија, Србија, Турција и Босна и Херцеговина, и пред Албанија и Молдавија, при што стапката на смртност на новороденчињата изнесува три на 1.000 раѓања. Романија има највисока стапка на смртност на новороденчињата меѓу државите на ЕУ.
Ана Маита, основач и претседател на романската група на граѓанското општество „Мајките за мајките“, изјави за SETimes дека придржувањето на меѓународните стандарди ќе ѝ помогне на Романија да ги подобри своите остварувања во однос на здравјето на децата.
„Причините за оваа жална ситуација се јасни: слабото здравствено образование, недостатокот на пристап до здравствени услуги за трудниците и неспроведувањето од страна на здравствените власти на основните препораки на Светската здравствена организација во врска со бременоста, раѓањето и доењето“, рече Маита.
Меѓународните и локалните организации ги информираа романските власти за едноставните, економични и ефикасни стратегии за подобрување на грижата за трудниците. Нивните препораки вклучуваат субвенционирање на курсеви за трудници, професионална акушерска обука и промовирање на нормалното раѓање и доењето, според Маита.
„Властите досега не ги интегрираа овие стратегии во националните политики за здравствена грижа, поради политичката нестабилност и отпорот на медицинската структура кон промените“, рече Маита за SETimes.
Македонија се најде на 40-тото место од 176 држави во извештајот, што е подобрување од две места во споредба со минатата година.
„Ова покажува дека условите за бремените жени и мајките, како и системот за следење на екстремно ранливите групи се задоволителни и се подобруваат“, рече за SETimes Денис Ал Кхалили, претседател на невладината организација Лулка, која обезбедува едукација за жените за бременоста и раѓањето.
„Мерките за заштита на бремените жени и мајките за време на работата, активностите за промовирање на родовата еднаквост, заедно со мерките на здравствените власти за реновирање, опремување и обука на персоналот во гинеколошко-акушерскиот сегмент, педијатријата и интензивната неонатолна нега, можат да резултираат со подобрени услови, навремена и висококвалитетна грижа за мајките пред и по раѓањето и соодветна грижа за нејзиното бебе.“
Србија се рангираше на 36-тото место на ранг-листата на „Да ги спасиме децата“, при што стапката на морталитет на новороденчињата изнесува 7,1 на 1000 живородени деца.
„Србија има систем за спречување морталитет, но истиот треба да се подобри преку дополнителни образовни мерки за некои работници што одат во посета, како и за оние кои работат во рамките на службите за социјална работа“, рече за SETimes Саша Стефановиќ, координатор на групата на граѓанското општество „За децата“.
Стефановиќ додаде дека домашните здравствени услуги и поголемата здравствена грижа во сиромашните населби, ќе овозможат понатамошен напредок.
„Кога станува збор за заштитата на децата, има пет приоритетни области и цели: намалување на сиромаштијата, зголемување на квалитетот на здравствената заштита, обезбедување квалитетно образование за сите деца, нивна заштита од насилство и намалување на цената на лекувањето“, рече тој.
„Да ги спасиме децата“, исто така, ја истакнува важноста на намалувањето на нееднаквоста во приходите за здравјето на децата.
„Во с'ржта на проблемот со преживувањето на новороденчињата е растечкиот јаз меѓу здравјето на богатите и сиромашните во светот. Буквално сите (98 отсто) смртни случаи на новороденчињата се случуваат во земјите во развој, а во многу од овие држави, бебињата што се раѓаат во најсиромашните семејства имаат многу поголем ризик“, се вели во извештајот.
Северине Џакоми-Вите, директорка на Одделот за детска заштита во УНИЦЕФ Турција, вели дека еманципирањето и еднаквоста лежат во основата на секое долгорочно решение.
„Она што треба да се направи е да се еманципираат сите девојки од мала возраст и да им се даде еднаков пристап до квалитетни услуги и информации, за да можат да бидат во позиција да носат вистински одлуки за себе и за своето бебе, кога ќе станат мајки“, рече Џакоми-Вите за SETimes.
 Дописниците Марина Стојановска во Скопје, Пол Чикои во Букурешт и Ивана Јовановиќ во Белград, дадоа свој придонес за овој извештај. 
Што мислите дека може да се направи за да се подобри почитувањето на детските права? Споделете ги вашите идеи во делот за коментари..
