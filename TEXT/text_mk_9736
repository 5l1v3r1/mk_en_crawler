17/01/2013
Ана Ловаковиќ за Southeast European Times во Сараево – 17.01.13
Хрватска и Босна и Херцеговина (БиХ) ги ревидираат ветеранските надоместоци за борците во војната од 1992 до 1995 година и објавија дека оние што имаат двојни пензии од двете држави ќе бидат кривично гонети.
Властите велат дека се сомневаат оти повеќето луѓе кои нелегално примале две пензии – припадниците на Хрватската армија или Хрватскиот одбранбен совет (ХОС) кои се бореа во БиХ – го правеле тоа претежно во изминатите шест години.
Хрватскиот претседател Иво Јосиповиќ ја поздрави одлуката и рече дека истата ќе ги олесни двата пензиски системи.
„Ова не е воено прашање, туку неправичност во пензискиот систем. Секој поединец може да прима само една пензија“, рече Јосиповиќ.
Министерството за прашањата на ветераните на ФБиХ започна ревизија во која откри дека Љубо Чосиќ Ројс, пензиониран генерал полковник на ХОС, примал пензии од двете држави во висина од 2.000 евра месечно.
Правото на Ројс на пензии му е веднаш одземено.
Живко Будимир, претседател на ФБиХ, бил исто така на листата за примање две пензии, но ја прекинал оваа практика кога дошол на функцијата во 2010 година. 
Властите рекоа дека списоците на сите припадници на ХОС ќе бидат проверени и споредени со оригиналните списоци во Хрватска.
„На борците им се исплаќаше надоместок врз основа на тоа дали добиле хрватски орден со три листа од страна на поранешниот хрватски претседател Фрањо Туѓман. Имаме докази дека некои од нив ги фалсификувале документите, особено во централна Босна, за да се стекнат со одредени права во Хрватска. Оние кои ги користеле правата врз основа на орденот со три листа, ќе бидат исклучени од користење на истите права во БиХ“, рече за SETimesЗукан Хелез, министер за прашањата на ветераните во владата на ФБиХ.
Кандидатите за пензија врз основа на ветеранскиот статус во БиХ мора да потпишат изјава дека не добиваат пензија и од Хрватска. Оние кои добиваат пензии од двете земји мора да изберат една земја.
Властите во БиХ велат дека ќе поднесат кривично обвинение за давање лажна изјава поради обезбедување нелегално стекнати средства.
„Секој кој не се наоѓа на оригиналниот список ќе биде судски гонет во согласност со кривичниот законик на ФБиХ. Санкциите се движат од парични казни до затвор, во зависност од тежината на случајот, а прекршителите ќе мора да ги вратат незаконски стекнатите пари“, изјавија за SETimes од министерството на ФБиХ.
„Но, пред да се финализираат индивидуалните списоци, никој не може да каже точно колку луѓе користеле двојни бенефиции или колку тоа ја чинело државата БиХ и буџетите на ентитетите. Очекуваме да го откриеме бројот до февруари“, рече за SETimesЗукан Хелез, министер за прашањата на ветераните во владата на ФБиХ.
„Можам да кажам дека цената е најмалку неколку милиони евра годишно – што е голем трошок за ФБиХ, која секако има дефицит“, додаде Хелез.
Ова е важно од неколку причини, рече Адис Араповиќ, аналитичар во Центарот за граѓански иницијативи, невладина организација со седиште во Сараево. 
„Покрај заштедата на пари во буџетот и намалените јавни издатоци, случајот, исто така, ја враќа довербата во владеењето на правото“, рече Араповиќ за SETimes.
Араповиќ рече дека јавноста е чувствителна на двојните стандарди, а особено во време на економска криза, кога многу поранешни војници воопшто не добиваат надоместок, додека други добиваат двојно. 
Скоро 6.000 поранешни борци во ФБиХ не добиваат никаков надоместок.
„Оние кои добиваат двојни бенефиции се блиски до владејачките елити кои се родени во текот на минатата војна, но дојде време да се расчисти наследството од војната“, рече Араповиќ. 
