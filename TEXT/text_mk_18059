19/06/2007
ЛУКСЕМБУРГ -- Министрите за надворешни работи на ЕУ во понеделникот (18-ти јуни) го поздравија неодамнешното продолжување на преговорите за Договорот за стабилизација и асоцијација со Србија. Во изјавата објавена по нивниот состанок во Луксембург, тие рекоа дека Србија покажала доволно решеност за соработка со Трибуналот на ОН за воени злосторства. Министрите за надворешни работи, исто така, ја потврдија нивната поддршка за предлогот на претставникот на ОН Марти Ахтисари за решавање на прашањето на статусот на Косово, основа за новата резолуција во Советот за безбедност. Тие го повикаа Советот на навремено решавање на косовското прашање.
Исто така во понеделникот, српскиот вицепремиер Божидар Ѓелиќ беше во Луксембург на билатерални состаноци со министрите за надворешни работи на Франција, Португалија, Словенија и Холандија. Тој рече дека Србија добила поддршка за нов круг преговори со посредство на ОН помеѓу Белград и Приштина. 
Српскиот министер за Косово, Слободан Самарџиќ, пак, објави дека владата подготвила документ со нови идеи за решавање на прашањето на статусот. Тој, сепак, потврди дека текстот го повторува претходниот предлог на Белград, Косово да добие широка автономија во српските граници. (Вечерњи новости - 19/06/07; веб-страница на ЕУ, РТС, Б92, Танјуг - 18/06/07)
