23/02/2009
Од Наташа Радиќ за Southeast European Times во Загреб -23/02/09
Безредието на глобалните финансиски пазари силно се чувствува на Балканот. Кризата предизвика одложување на многу големи финансиски проекти, а извесен број фирми најавија отпуштање на работниците. Важните економски сектори како туризмот беа силно погодени. Земјите кои зависат од надоместоците од надвор забележаа намалување на овие средства. 
Политичките лидери се соочуваат со двоен предизвик да ја смират загриженоста на јавноста, истовремено преземајќи мерки да ги ублажат економските удари. Владите низ целиот регион усвоија антикризни планови кои треба да им помогнат на кревките економии да преживеат. 
Со недели, хрватската јавност се збавуваше со официјалните напори, чија цел беше да се направи анализа за тоа дали земјата се наоѓа во рецесија или не. Целата смеа престана сега кога статистичките податоци покажаа кобно влијание врз туризмот. Прелиминарните резервации за ова лето опаднаа за 10 отсто, а би можеле да се намалат и до 30 отсто, велат аналитичарите.
Експертите од Економскиот институт поднесоа план за спасување на ревизијата на владата. Планот опфаќа 5 мерки кои веднаш треба да се спроведат: одржување на буџетскиот дефицит под 450 милиони евра; да нема откажување од државните инфраструктурни проекти потпомогнати од странски инвестиции; зголемување на извозот, а намалување на увозот; зачувување на девизниот курс на валутата; и заштита на најосетливиот дел од населението -- оние кои ги загубиле своите работни места или преживуваат од финансиска помош која ја добиваат од државата. 
До денес, нема проценки за тоа колку луѓе би можеле да ги изгубат своите работни места, а не се знае ни тоа кои индустрии или фирми би можеле да банкротираат заради кризата. 
Други земји во регионот усвоија сопствени планови за одбегнување на тешкотиите. Српската влада усвои мерки кон крајот од минатиот месец кои предвидуваат инвестиции во вредност од 1,3 милијарди евра за зголемување на производството и растот на извозот оваа година. Владата побара од Европската Комисија макроекономска помош од 400 милиони евра, а од Светската Банка 235 милиони евра за потпомагање на буџетот. Оваа земја веќе има стенд бај заем од ММФ.
Српскиот премиер Мирко Цветковиќ соопшти дека владата ќе ги одреди приоритетите и економските сектори кои ќе ги добијат средствата. Националната Банка на Србија ќе одреди критериуми за селекција на комерцијалните банки кои ќе ги распределат заемите. 
Првите заеми за индивидуалните фирми -- Белград им помага на извозниците во обид да го намали трговскиот дефицит -- ќе започнат овој месец, а приоритет на владата ќе биде да го одржат степенот на вработеност во Србија, како и да ја зачуваат стабилноста на динарот. Владата, исто така, одвои околу 85 милиони евра за да ја преполови каматата на заемите за корпорациите и граѓаните. 
Владата одлучи укине даноците за штедните влогови во 2009-та година со цел да ги охрабри граѓаните да ги вложат своите пари во банките и да не ги повлекуваат нивните сегашни депозити. 
Според предвидувањата на владата, економскиот раст годинава ќе биде околу 3,5 отсто, но од минатата недела, економијата забележа годишен раст од само околу 1,5 отсто, соопшти директорот на централната банка. 
Во земјите од регионот, позајмувањето пари со цел да се избегне понатамошно тонење во кризата не е невообичаена стратегија. На пример, црногорската влада планира да позајми 44 милиони евра од Првата Банка на Црна Гора за да го потпомогне топењето на алуминиумот. Кредитната линија која се движи од 8 до 10 милиони евра ќе биде проширена. Работниците во фабриките ќе добијат намалување на данокот, додека пак тарифите за увозената стока која им е потребна на фабриките ќе бидат намалени. Оваа индустрија опфаќа околу 50 отсто од извозот на Црна Гора и има околу 4000 вработени -- околу 0,6 отсто од населението. 
Владата, исто така, разгледува план за стабилизирање на туристичкиот сектор. Сопствениците на хотели побараа од владата да ги убеди банките да ги одложат отплатите за кредитните линии, како и да го намали ДДВ од 17 на 7 отсто. Истовремено, фирмите бараат националната авиокомпанија да ги намали цените на авионските карти.
Други земји се фокусираат на домашниот фронт. Романската влада усвои план кој бара, меѓу другите работи, одвојување на 20 отсто од буџетот на земјата за финансирање на големите јавни инвестиции во инфраструктурата -- транспортот, животната средина, здравствениот систем, образованието, „термалната рехабилитација“ (употреба на надворешна изолација) на зградите и патната инфраструктура -- главниот сектор кој ќе отвори нови работни места и ќе овозможи одреден степен на економски раст.
Другите мерки на „Декалогниот план“ опфаќаат ослободување од данок за реинвестираниот профит, капитализација на ЦЕЦ Банка и Егзим Банка, мерки чија цел е да се одржат малите и средните претпријатија, промовирање на извозот и вклучување на приходот на државните институции и агенции во буџетот. 
Романија забележа рекорден економски раст две години по ред, но сега неколку мултинационални фирми најавија планови за преместување на нивните фабрики со седиште во Романија на други места и безброј мали и средни претпријатија ќе банкротираат. Иако оптимистични на почетокот за степенот на невработеност, властите сега повнимателно им приоѓаат на статистичките податоци. Социјалниот немир се зголемува бидејќи владата -- која ја презеде функцијата пред само два месеци -- одбегнува да ги исполни ветувањата за покачување на платите плашејќи се од можните последици врз нестабилниот државен буџет.
Романија, како и нејзиниот сосед Бугарија, е земја-членка на ЕУ. Меѓутоа, другите Балкански земји се соочуваат со дополнителна загриженост дека кризата би можела да влијае врз надежите за пристапување. Тоа би можело да се случи на два начини: со тоа што ќе влијае врз самиот процес на проширување и ќе ги загрози напорите на земјите да ги исполнат критериумите. Економското безредие не само што го попречува растот, туку може и да ја загрози тешко постигнатата политичка стабилност. Сепак, и покрај грижите, има простор за оптимизам. Владите -- и гласачите -- се надеваат дека преземените мерки ќе го задржат регионот на правиот пат, како и долгорочните цели на повидок.
 Овој извештај е подготвен во соработка со Игор Јовановиќ во Белград, Паул Чиокоју во Букурешт и Недељко Рудовиќ во Подгорица. 
