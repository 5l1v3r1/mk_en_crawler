06/04/2013
Горан Трајков за Southeast European Times во Скопје -- 06.04.13
Во рамките на напорите за развивање на руралните области и зајакнување на економската благосостојба, македонската влада субвенционира нови бизниси.
Финансиската помош ќе сочинува 50 отсто од трошоците за отпочнување бизнис во руралните области на државата. Околу 4 милиони евра ќе бидат одвоени за проектот од државниот буџет за 2013 година.
Со овие средства може да се отворат повеќе од 1.000 мали бизниси, како што сметаат властите.
„Отворањето нови работни места и развивањето на деловниот и претприемачкиот дух и приватната иницијатива претставуваат стратешка определба на владата ... Сериозно внимание се посветува на политиката на рурален развој и економската обнова и зајакнување на македонските села“, рече портпаролот на владата Александар Ѓорѓиев.
Ова мерка се очекува да го зголеми бројот на работни места во руралните области. Претежно поради недостатокот на работни места, младите луѓе сé повеќе се иселуваат од селата во градовите.
„Досега работев дома како фризерка, најчесто за пријателките на мојата мајка. Но, сега планирам да аплицирам и ако владата ми додели пари ќе отворам фризерски салон. Претходно [мојата пријателка и јас] размислувавме да се преселиме во Битола, да почнеме да работиме за некој друг, но тоа е многу тешко, бидејќи пазарот е мал, а побарувачката е, исто така, мала. Се надевам дека ова добро ќе заврши“, рече за SETimes Аница Пејчиновска, фризерка во општина Новаци.
Нејзиниот роднина Јове Пејчиновски изјави за SETimes дека ќе отвори автопералница.
„Две години откако завршив средно училиште, сé уште барам работа. Ќе се обидам со ова, ако ми дадат средства, и делумно со моја инвестиција, ќе можам да отворам автопералница со мојот помлад брат. Се надевам дека ќе добијам пари.“
Пред шест години владата субвенционираше земјоделски иницијативи во регионот на Пелагонија. Овој потег резултираше со 30 отсто зголемување на обработливата почва на македонската житница, ја промени миграцијата село-град и повеќе од двојно го зголеми земјоделскиот увоз на земјата.
„Субвенциите им помогнаа на земјоделците да останат на својата земја и да обезбедат егзистенција за своите семејства со зголемување на профитот благодарение на извозот“, рече за SETimes Вељо Тантаров, претседател на Сојузот на земјоделците на Македонија.
„Пред шест години, со другата влада, субвенциите изнесуваа 5 милиони евра. Денес тие изнесуваат вкупно 135 милиони евра“, рече тој.
Градоначалникот на Новаци, Лазар Котевски, изјави за SETimes дека ја поддржува бизнис иницијативата и рече дека ги охрабрува жителите на селата да конкурираат за субвенции.
„Ова ќе ја ревитализира нашата заедница, младите луѓе ќе бидат вработени и, исто така, ќе има повеќе активности, така што нема да има потреба да се оди во Битола да се купи нешто или да се добие услуга.“
 Зошто мислите дека е важно владата да ги субвенционира бизнисите? Дадете коментар долу.  
