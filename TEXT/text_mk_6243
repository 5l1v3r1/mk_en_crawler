23/02/2012
Мухамет Брајшори за Southeast European Times во Приштина -- 23.02.12
Патниците во Југоисточна Европа имаат помалку избор -- и плаќаат повеќе за летовите -- сега кога унгарската компанија Малев ерлајнс се затвори, велат патничките агенти. 
„Малев беше конкурент на Луфтханза груп во регионот, која има повисоки цени, и нудеше добри врски со северна Европа и со САД“, рече за SETimes Шкипе Хабиби од агенцијата Или травел во Приштина.
Хабиби вели дека забележале зголемување на цените на билетите кај другите компании овој месец. 
„Има зголемување на цените за правците во северна Европа, Блискиот Исток и северна Америка, главно за оние каде што Малев, исто така, имаше летови, но ние не можеме да сториме ништо за да го спречиме тоа; тоа зависи од превозниците“, рече Хабиби.
Малев, кој губи пари со години, беше ренационализиран пред две години кога не успеа обидот за негова приватизација. Истиот беше приземјен набргу откако Европската комисија му нареди минатиот месец да врати околу 100 милијарди форинти (344 милиони евра) од нелегално добиената државна помош која ја прими од 2007 година.
Метрополскиот суд во Будимпешта ја прогласи компанијата за несолвентна на 14-ти февруари и нареди нејзина ликвидација.
„Се обидовме да ја туркаме и да ги одржиме летовите додека можевме, но ова е крајот“, рече унгарскиот премиер Виктор Орбан за новинарите, кога авионската компанија беше приземјена. „Не можеме да продолжиме со ова без ризик да ги изгубиме авионите што се во странство.“ 
Дритан Балај, сопственик на патничката агенција Адриатик травел Тирана и експерт за авијација, изјави за SETimes дека владите мора подобро да ги заштитуваат патниците кога станува збор за летовите со авионските компании.
„Европа е сега во должничка криза, и постојат извештаи дека многу претпријатија ќе банкротираат; владите [на Албанија и Косово] мора да преземат мерки кои ќе ги заштитат патниците, но, исто така, и патничките агенции кои имаат договори со превозниците треба да инсистираат на тоа да не се зголемуваат цените“, рече Балај. 
Балај рече дека малиот број регионални авио-превозници го прави привлечен пазарот за европските превозници.
„Албанија, Македонија, Црна Гора и другите земји имаат мали превозници кои не одговараат доволно на потребите на патниците, додека Косово нема свој сопствен превозник. Тоа ги привлекува европските превозници да се свртат кон регионот и да играат со цените, бидејќи не гледаат конкуренција“, рече Балај.
Тој додава дека српскиот ЈАТ и Тркиш ерлајнс може да дадат опции. 
„ЈАТ може да биде алтернатива, а и Тркиш ерлајнс, но првиот, од политички причини, нема летови за Приштина, додека Тркиш ерлајнс има доволно капацитет да одговори на просторот што го остави Малев“, рече Балај.
Во соопштението, аеродромот во Будимпешта вели дека повеќе од 20 дестинации што ги опслужуваше Малев нема да се заменат од други компании, вклучително и повеќето аеродроми во западен Балкан.
Изненадното приземјување на Малев направи мешаница меѓу патниците. Шефкет Хисени мораше да ги промени плановите откако неговиот лет на Малев од Приштина за Шведска беше откажан. 
„Не ни беше кажано однапред; тоа беше изненадување за мене бидејќи бев чест патник на Малев. Кога ја слушнав веста, отидов во патничките агенции, но тие не можеа да направат ништо ... купив нови, поскапи места и моето семејство [патуваше одделно] бидејќи местата беа веќе резервирани“, рече Хисени за SETimes. Тој сé уште чека компензација од Малев.
Арта Красниќи, студентка од Косово која учи во Будимпешта, рече за SETimes дека банкротот на Малев ќе влијае на нејзиното патување дома. 
„Претходно, [кога] патував со Малев за Приштина тоа беше директен лет и не толку скап, но сега нема да има никаква врска од Будимпешта за Приштина и јас морам да одат по други патишта со застанување, што ќе ме чини повеќе“, рече Красниќи.
Малев е втора европска авионска компанија која престана со работа оваа година. Шпанската авионска компанија Спанер С.А. престана со работа во јануари, откако договорот со Катар ервејс пропадна.
