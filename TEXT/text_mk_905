11/04/2007

Бугарскатa двојка во уметничко лизгање, Албена Денкова и Максим Стависки, ја доби највисоката државна почест, прв степен Стара Планина, за својот придонес во развојот на спортовите во земјата. Претседателот Георги Парванов им ја додели наградата на 10-ти април. Тренерите на двојката, Наталија Линичук и Генадиј Карпоносов, беа наградени со Почесниот зкан на бугарскиот претседател. Во март Денкова и Стависки освоија златни медали на Светскиот шампионат во уметничко лизгање во Токио -- нивна втора светска титула. 
*** 
Aлбанската премиера на операта „Кармен“ на Бизе се одржа во Народниот театар на операта и балетот во Тирана на 7-ми април. Режијата беше на Французинката Патриција Пантон, диригент беше Шпанката Изабел Рамос Триано, а настапија албански и странски изведувачи. 
*** 
Регионалниот ромски фестивал насловен како „Уметноста против предрасудите“ се одржа во Меѓународниот културен центар во Тиранa. Настанот, кој го организираше Советот на Европа и Европската комисија, беше по повод одбележувањето на меѓународниот ден на Ромите, кој се слави во целиот свет на 8-ми април. Настанот вклучуваше концерти, изложби на фотографии, слики, скулптури, уметнички дела и занаетчиски предмети.
*** 
Загреб ќе биде домаќин на Светскиот шампионат во пинг-понг, помеѓу 21-ви и 27-ми мај. Натпреварот ќе биде спонзориран од Загребачка банка и претпријатието „Кончар“ и ќе вклучува 700 пинг-понгари од 132 земји. 
*** 
Постојаната мисија на Црна Гора во УНЕСКО беше официјално отворена на 4-ти април, кога генералниот секретар на УНЕСКО Коичиро Мацура ги прифати акредитивните писма од црногорската амбасадорка Милица Пејановиќ во Париз. 
*** 
Дваесетичетвртите по ред „Денови на Нушиќ“, посветени на познатиот српски романсиер, драматург, сатиричар и реторичар Бранислав Нушиќ (1864-1938), беа отворени во Смедерево на 6-ти април и ќе траат до 29-ти април. Програмата вклучува уметнички изложби и театарски претстави на српски и странски групи. 
*** 
Третиот меѓународен саем на словенските библиотекари ќе се одржи помеѓу 19-ти и 23-ти април во Сараевo и Тузла. Оваа година настанот ќе ја анализира историјата и функционирањето на најголемите собирачи на словенска литература во Европа и во САД, како и можностите за воведување на модерните технологии во библиотеките. 
(Разни извори -04/04/07-11/04/07)
