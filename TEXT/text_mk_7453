29/04/2013
Ивана Јовановиќ за Southeast European Times во Белград -- 29.04.13
Независните државни институции за надзор придонесуваат за ефикасноста и транспарентноста на војската, полицијата и разузнавачките служби низ целиот Балкан, но аналитичарите велат дека институциите мора да останат претпазливи во своите напори за деполитизирање на безбедносниот сектор.
Хрватска ја основаше канцеларијата на народниот правобранител во 1992 година и посебно го подобри надзорот на својот безбедносен сектор и придружните реформи за време на процесот на пристапување во ЕУ и во НАТО.
„Со формирањето на парламентарна комисија за надзор на разузнавањето, цивилниот надзор на разузнавањето се подобри, бидејќи членовите на комисијата се експерти, а не само политички назначени членови“, рече за SETimes Сандро Кнезовиќ, истражувач во загрепскиот Институт за меѓународни односи.
Кнезовиќ рече дека акциониот план за членство на Хрватска и Програмата Партнерство за мир -- двете дел од процесот на пристапување во НАТО -- значително ја намалија дамката врз безбедносниот сектор од постконфликтниот период, а процесот на пристапување во ЕУ го деполитизираше секторот.
Слично на тоа, Босна и Херцеговина (БиХ) ја формираше институцијата народен правобранител како прва државна независна институција во 1996 година. Државата, исто така, ја формираше институцијата парламентарен воен комесар во 2009 година.
„Ова тело беше формирано од страна на парламентот на БиХ и неговите должности се да ги штити човековите права на воениот персонал. Тоа е една од успешните приказни и доби високи оценки од војниците, поширокото општество, како и меѓународната заедница“, рече за SETimes Емсад Диздаревиќ, истражувач во сараевскиот Центар за безбедносни студии.
Диздаревиќ рече дека се постигнати значителни подобрувања откако трите завојувани страни се обединија во една единствена војска и разузнавачка служба. „Денес, имаме една цивилна агенција [која е] официјално деполитизирана“, додаде Диздаревиќ. 
Експерите се согласуваат дека некои предизвици во врска со надзорот се заеднички за сите земји од Западен Балкан.
„Има групи кои го оспоруваат правото на испрашување на војската, полицијата или разузнавачките агенции, бидејќи тие се сметаат за примарни заштитници на националниот суверенитет. Друг чест предизвик е дека политичарите не се подготвени да обезбедат финансиска транспарентност на безбедносните институции“, рече за SETimes Соња Стојановиќ Гајиќ, директор на Белградскиот центар за безбедносна политика.
Црна Гора и Србија ги формираа своите први независни институции за надзор во 2004 година и аналитичарите во двете држави велат дека има простор за напредок.
Црна Гора усвои законска и институционална рамка, која вклучува напредни механизми на контрола и надзор, вели Емир Калач од подгоричкиот Центар за демократија и човекови права.
„Иако се направени значајни чекори, како што е [усвојувањето] на Законот за парламентарен надзор на одбранбениот и безбедносниот сектор, сé уште има доцнења во некои области, како што се надзорот на личните податоци, третманот на затворениците и дискриминацијата“, рече Калач за SETimes.
Калач рече дека политизацијата на безбедносниот сектор е најголемата пречка во спроведувањето на реформите, со оглед на тоа што црногорските владејачки партии не се променети.
„Парламентот и неговата комисија за безбедност треба да ги здружат надворешните механизми на надзор, особено независните институции и цивилниот сектор и медиумите, за да го подобрат надзорот на владата“, додаде Калач.
Србија има институционални и законодавни структури и неколку институции во владата и парламентот, како и независни надзорни тела, според Стојановиќ Гајиќ.
„Некои од нив си ја работат својата работа, а некои не. Парламентарниот надзор е сé уште многу слаб, првенствено поради тоа што политичарите и пратениците не се заинтересирани за контрола на безбедносните институции. Ситуацијата е малку подобрена во комисијата за безбедносна одбрана во периодот од минатите избори, но е сé уште на почеток бидејќи комисијата е многу пасивна ... не дејствува проактивно и не ги поддржува другите механизми на надзор“, вели Стојановиќ Гајиќ за SETimes.
Таа вели дека народниот правобранител и комесар за слободен пристап до информациите досега покажал најдобри резултати.
„Претставниците на безбедносниот сектор само сакаат да објавуваат дека се преземаат реформи, [но] фактот дека имаме институции не значи дека истите функционираат. Треба да се направи повеќе за тие да работат соодветно“, вели Стојановиќ Гајиќ.
 Што треба да направат регионалните влади за да го зголемат надзорот и транспарентноста на безбедносниот сектор? Споделете ги вашите размислувања со нас во делот за коментари.  
