09/01/2008
(Блиц - 09/01/08; AФП, АП, Ројтерс, ДПА, АКИ, ББС, Дојче веле, Бета, Б92 - 08/01/08)
Словенија, новиот претседавач на ЕУ, во вторникот (8-ми јануари) рече дека сака предпристапниот договор на Србија со блокот од 27 нации да биде финализиран во текот на следните недели, но призна дека оваа идеја не ја поддржуваат сите членки.
Договорот за стабилизација и асоцијација (ДСА) на Србија, кој се смета за голем прв чекор напред кон членството во Унијата, беше потпишан во ноември. Официјалните претставници на ЕУ тогаш рекоа дека земјата треба да покаже целосна соработка со Меѓународниот кривичен трибунал за поранешна Југославија (МКТЈ) за пактот да биде одобрен.
Трибуналот со седиште во Хаг сé уште бара апсење и предавање на четворицата преостанати обвинети за воени злосторства, меѓу кои и поранешниот водач на босанските Срби, Радован Караџиќ, и неговиот воен командат, Ратко Младиќ. И додека за Караџиќ не се знае каде се наоѓа, според широкото мислење Младиќ се крие во Србија. 
„Јас сум еден од оние што веруваат дека ДСА треба да се потпише што е можно поскоро, евентуално до крајот на овој месец, но некои од нашите колеги мора да се убедат дека ова е добра идеја“, им рече словенечниот министер за надворешни работи, Димитриј Рупел, на новинарите во Љубљана во вторникот.
Говорејќи по состанокот со комесарот за проширување на ЕУ, Оли Рен, подоцна истиот ден, тој рече дека ќе биде формирана специјална оперативна група, да помогне во забрзувањето на пристапот на Србија во ЕУ. Групата ќе вклучува претставници од Словенија и Франција -- која ќе го преземe шестмесечното ротирачко претседателство на ЕУ на 1-ви јули -- како и други претставници на ЕУ.
Во изјавата по разговорите со шефот за надворешна политика на ЕУ, Хавиер Солана, во Брисел во вторникот, српскиот министер за надворешни работи, Вук Јеремиќ, изрази надеж дека ДСА ќе биде потпишан на 26-ти јануари, кога највисоките дипломати на блокот ќе го одржат својот следен состанок. 
Некои од земјите на ЕУ, како Белгија и Холандија, го посочија своето двоумење дали треба да й се дозволи на Србија да оди напред по својот пат на пристап додека бегалците што ги бара МКТЈ, особено Младиќ, не му бидат предадени на Трибуналот. 
По неговите разговори со белгискиот министер за надворешни работи, Карел Де Гихт, Јеремиќ рече дека Белгија повторно ќе ја разгледа својата позиција во однос на ДСА со Србија, пред состанокот на министрите за надворешни работи на ЕУ на 28-ми јануари. Потпишувањето на ДСА бара едногласна поддршка од сите земји-членки.
Минатата недела српскиот премиер Воислав Коштуница ја предупреди ЕУ дека „мора да избере“ дали ќе го потпише ДСА со Србија или ќе испрати судска и полициска мисија во Косово. 
Иако нема официјална реакција од ЕУ за изјавата на Коштуница, Рупел го нарече ова „лажна дилема“. Тој, исто така, го потсети Белград дека „ЕУ не е таа што притиска Србија да влезе во ЕУ“, туку Србија бара пристап. 
„Мислам дека не се работи за размена помеѓу решавањето на статусот на Косово и интеграцијата на Србија во ЕУ“, истакна Рупел.
