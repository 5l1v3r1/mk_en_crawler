05/06/2013
Катица Ѓуровиќ за Southeast European Times во Белград – 05.06.13
Една неодамнешна студија покажа дека политичарите и граѓаните мора да работат заедно на зајакнување на довербата во политичките институции и зголемување на учеството на граѓаните.
Според студијата, решението лежи во едукација на граѓаните за тие да го разберат начинот на кој функционира демократијата. Локалните медиуми треба да промовираат позитивни примери на граѓански ангажман, а политичарите треба да ги направат институциите поодговорни, отворени и транспарентни за граѓаните.
„Ова е совршено време за српските граѓани и владата да почнат да обрнуваат внимание едни на други. Бидејќи успехот на владата зависи од обемот на учество на српските граѓани во истиот“, рече за SETimes Том Кели, директор на Националниот демократски институт во Србија.
„Кога демократијата функционира, луѓето се ангажирани. Има различни нивоа на ангажираност во светот, но во новите демократии како Србија, учеството е важно“, додаде Кели.
Студијата, спроведена од Центарот за истражување, транспарентност и одговорност и Ипсос стратеџик маркетинг во Белград, откри дека единствениот политички ангажман во кој српските граѓани се подготвени да земат учество е гласањето на изборите. 
Студијата, која опфати 1.600 граѓани, покажа дека меѓу 2004 и 2013 година бројот на граѓани што учествувале во кој било политички процес е намален за 18 отсто.
„Во споредба со претходните години, интересот за политиката и за учество е намален. Нивото на учество во демократските процеси е показател за тоа колку е здраво општеството. Во Србија луѓето се заинтересирани за политиката, но не покажуваат голема желба за активно учество во истата. Луѓето не веруваат дека можат да променат нешто“, рече за SETimes Вукосава Срњански Сабовиќ, директорка на Центарот за истражување, транспарентност и одговорност.
Нешто повеќе од 60 отсто од граѓаните не им веруваат на политичарите и на политичките институции.
Според Снежана Ѓорѓевиќ, професорка на Факултетот за политички науки на Белградскиот универзитет, ова е главната причина за тоа што луѓето одбиваат да учествуваат во политиката.
„За луѓето активно да се вклучат во политиката, ни требаат демократски процедури во носењето на одлуките, усвојувањето на законите и другите нормативни акти. Тоа сѐ уште недостига во Србија, со оглед на тоа што најголем дел од политичкиот апарат е корумпиран“, рече Ѓорѓевиќ за SETimes.
Српските граѓани признаваат дека луѓето немаат мотивираност и надеж.
„Ја изгубив довербата во политичкиот систем и демократијата. Дури не ни гласам. Мислам дека свеста на нашиот народ е на најниско ниво. Има толку многу проблеми со кои се соочуваат луѓето, што немаат време ниту за семејните прашања и дефинитивно немаат за учество во никаква политичка активност“, рече за SETimes Александар Андоновски (28), експерт за информатички технологии од Белград.
Други се поголеми оптимисти за улогата на народот во демократијата.
Сепак, студијата покажа дека луѓето се заинтересирани за учество во локалниот политички процес.
Повеќе од 30 отсто од граѓаните рекле дека ќе учествуваат во политичкиот процес на локално ниво, додека 21 отсто изразиле волја на национално ниво. Но, скоро 19 отсто рекле дека не знаат како да учествуваат во политичкиот живот.
„Протестирав на студенските протести во 1990-тите за [соборување на Милошевиќ]. Нешто се промени и затоа сѐ уште сакам да ги поддржувам политичките партии, да присуствувам на политички митинзи и да потпишувам петиции“, рече за SETimes Ивана Михајловиќ, менаџерка за телекомуникации од Белград.
„Секогаш кога гледам вести на телевизија и гледам генерални штрајкови во Грција или протести во Франција, посакувам и Србија да биде таква. За жал, многу луѓе живеат во страв дека ако се спротивстават на проблемите, ќе го изгубат и она малку што го имаат“, рече Михајловиќ.
Другите држави во регионот ги имаат истите проблеми.
Во Црна Гора дискусиите на тркалезна маса за учеството на граѓаните во локалната власт минатата година во Подгорица завршија со заклучокот дека луѓето се песимисти за учество во какво било демократско дејство покрај гласањето.
„Граѓанската активност никогаш не била полесна отколку сега, со социјалните медиуми и интернетот. Ако можете да повикате „флеш моб“ да танцува на улица, тогаш би требало да можете да ги повикате граѓаните на протести или поддршка на некое дејство кое е тесно поврзано со подобрување на нивниот живот и позиција во општеството“, рече Црњански Сабовиќ за SETimes.
 Дали гласате на изборите? Кои улоги треба граѓаните да ги имаат во политиката? Кажете ни долу во коментарите. 
