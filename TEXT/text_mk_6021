07/12/2010
Од Лилјана Смиљаниќ за Southeast European Times во Бања Лука -- 07/12/10
Во потег без преседан минатата недела, пратениците во Бања Лука усвоија иницијатива за измена на членот 79 од уставот на Република Српска. Уставниот оддел на ентитетот сега има рок од две недели да изготви предлог. Ако пратениците го усвојат, еден хрватски претставник ќе добие место покрај претседателот на парламентот. 
Претседателот на парламентот, Игор Радојчиќ, вели дека потегот создава потенцијал парламентот да има трет заменик-претседател. 
„Со ова, сите конститутивни држави ќе учествуваат во владата без дискриминација, и раководството ќе има претставници од опозициските партии“, рече Радојчиќ.
Потегот има за цел да го искорени хрватското незадоволство до учеството на нивните претставници во управувањето на ентитетот.
Претходно овој месец, кога беше формиран новиот парламент на ентитетот, имаше неочекувани измени. Владејачкиот Независен сојуз на социјалдемократи (СНСД) одлучи да предложи член од српска опозициска партија што ќе работи во тричленото парламентарно претседателство -- потег што Хрватите велат дека ги остава настрана.
Уставот на ентитетот предвидува дека парламентот треба да вклучува двајца членови што ги претставуваат трите конститутивни нации -- Србите, Хрватите и Бошњаците -- и трет што ги претставува другите ентитети. 
По овој потег, коалицијата на две хрватски партии -- Хрватската селска партија и Новата хрватска иницијатива (ХСС-ХНИ) -- поднесе приговор до Централната изборна комисија на Босна и Херцеговина.
Групата бара од комисијата да го промени процесот на избор на делегати во Советот на народите на парламентот на РС. Сепак, проблемот останува бидејќи Хрватите се сé уште членови на партиите од РС, како што е водечката партија Сојуз на независните социјалдемократи (СНСД). 
„Со овие измени, ЦИК овозможи СНСД да преземе двајца претставници на хрватскиот народ од градот Котор Варош, и им даде можност да избираат во Советот на народите“, рече Томислав Томљановиќ од ХСС-НХИ.
Одговорот можеби нема да дојде брзо, бидејќи изборната комисија објави дека ХСС-НХИ треба да го поднесе својот приговор до Советот на Босна и Херцеговина. Ако не се формира Советот на народите, тогаш парламентот на РС не е целосен и не може да стапи на сила ниту една одлука на парламентот, вклучително и одлуката за уставни измени. 
„Она што се направи со Советот на народите го забавува целиот процес. Одложувањето на изборите за делегати значи доцнење во формирањето на Совет на народите, што значи доцнење во формирањето влада на РС, економската политика, буџетот и сé друго“, рече Радојчиќ.
