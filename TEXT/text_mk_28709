13/09/2010
ПРИШТИНА, Косово -- ЕУЛЕКС силно ги осуди судирите изминатиот викенд меѓу Албанците и Србите во поделениот град Митровица, само неколку дена откако ОН повика на дијалог меѓу Приштина и Белград. Неколку лица, вклучително и еден полицаец на ЕУЛЕКС, беа повредени за време на немирите. „Овие чинови на бесчувствителен хулиганизам немаат места во едно демократско општество и мора да се осудат од сите“, рече шефот на мисијата на ЕУЛЕКС, Ив де Кермабон, во неделата (12-ти септември). По враќањето од Собранието на ОН во Њујорк, премиерот Хашим Тачи инсистираше на тоа дека инцидентот од саботата вечер не го загрозува создавањето мултиетничко општество во Косово. Командантот на КФОР Ерхард Булер рече за време на посетата на Митровица дека трупите предводени од НАТО нема да толерираат насилство во северно Косово и ќе загарантираат безбедно опкружување за сите. 
Политичарите во Белград, исто така, го осудија инцидентот, предизвикан од Албанците, кои го прославуваа поразот на српскиот национален кошаркарски тим во полуфиналето против Турција на Светскиот шампионат во Истанбул 2010. Министерот за Косово, Горан Богдановиќ, рече дека инцидентот ја докажал потребата за дијалог меѓу Србите и Албанците. (Зери, Експрес - 13/09/10; РТК, Кохавижн, Телеграфи, Арта ТВ - 12/09/10)
