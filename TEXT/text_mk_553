29/09/2004
(Разни извори -- 22/09/04 - 29/09/04)
САД и Србија и Црна Гора потпишаа билатерален договор за заштита на културното наследство и спомениците. Документот беше потпишан за време на посетата на министерот за надворешни работи на Србија и Црна Гора, Вук Драшковиќ, на Њујорк на 24-ти септември. 
*** 
Триесетиосмиот белградски Меѓународен театарски фестивал заврши во главниот град на Србија и Црна Гора минатиот викенд. Овогодинешниот гран при го поделија рускиот режисер Пјотр Фоменко за „Првото поглавје за војната и мирот“ и литванскиот оскаровец Оскарас Корсувановас за „Ромео и Јулија“. 
*** 
На Романија и се доделени 200 милиони евра од ЕУ за финансирање на модернизацијата на нејзините уметнички и занаетчиски училишта, како што објави Министерството за образование на земјата. Средствата ќе бидат доделени преку програмата на ЕУ - ФАРЕ. 
*** 
Премиерата на новиот романски филм „Ориент експрес“ се одржа на 24-ти септември во „Холивуд мултиплекс“ во Букурешт. Филмот, базиран на романот на Тудор Теодореску-Бранисте „Принцот“, зборува за принцот Андреи Моруци, последниот потомок на едно старо благородничко семејство.
*** 
Деветнаесетгодишната Његица Балорда беше прогласена за мис на Босна и Херцеговина (БиХ) на националниот избор за мис, кој се одржа минатиот викенд. Сандра Алиџиќ беше прва, а Далиборка Бубиќ втора придружничка. Балорда ќе ја претставува БиХ на светскиот избор на мис за 2004 година, кој треба да се одржи во Кина на почетокот од декември. 
 *** 
Петтите по ред Европски денови на литературата беа отворени на 24-ти септември во Сараево. За првпат еднонеделната програма беше проширена и надвор од босанскиот главен град и вклучи и настани во регионот на Херцеговина.
*** 
Дваесетидеветтиот по ред меѓународен фестивал Младински отворен театар започна на 25-ти септември во Скопје. На фестивалот ќе настапат театарски групи од Белгија, Бугарија, Хрватска, Франција. Германија, Литванија, Македонија, Полска, Русија, Србија и Црна Гора и Словенија. 
*** 
Европскиот ден на јазиците беше одбележан на 25-ти септември во Загреб со куси презентации на неколку јазици. Настанот го организираше Холандската амбасада во соработка со некои културни групи и Европската комисија. 
