26/11/2012
Мухамет Брајшори за Southeast European Times во Приштина -- 26.11.12
Европската банка за обнова и развој (ЕБОР) ќе го прими Косово во своите редови на 17-ти декември, отворајќи ги многу потребните финансиски можности за поддршка на проблематичната економија на Косово.
„Оваа банка е голем инвеститор во државите што минуваат низ транзиција и инвестира во најразлични области“, рече премиерот Хашим Тачи.
Тачи објасни дека Косово е особено заинтересирано за инвестиции во секторите од национална важност -- земјоделството, малите и средните претпријатија и енергетскиот сектор.
„Ги охрабрувам косовските бизнисмени да подготват добри и одржливи проекти и да го искористат членството за зголемување на бизнисите и создавање нови работни места. Се предвидува дека Косово ќе има корист од десетици милиони евра под добри услови и за специфични проекти во првите години од членството“, рече Тачи.
Беа потребни три години за да се добие членството, бидејќи скоро половина од членовите на ЕБОР не го признаваат Косово. Но, банката е активна во Косово од 2000 година со кумулативен обем од 100 милиони евра во инвестиции.
ЕБОР инвестираше повеќе од 2,5 милијарди евра во Западен Балкан и сé повеќе ги фокусира своите напори на зголемување на расположливите средства за финансирање на малите и средните претпријатија и инфраструктурата.
Mинатите проекти вклучуваа финансирање за Албанија, со цел да се надгради нејзината дистрибутивна мрежа и патен систем, и за Босна и Херцеговина, за реконструкција на нејзината телекомуникациска мрежа и железница.
„Во однос на идните инвестиции, постои јасна потреба за финансирање од ЕБОР. Од ЕБОР се очекуваат најмалку шест до осум инвестиции во 2013 година со банки, микрофинансиски претпријатија и корпорации“, рече заSETimesСвитлана Пиркало, советничка за комуникации на ЕБОР.
Сафет Герџалиу, генерален директор на косовската Стопанска комора, изјави заSETimes дека Косово прави важен чекор во економската транзиција со која се соочува, добивајќи меѓународна финансиска помош од ЕБОР. 
„Сите држави кои излегоа од социјалистичкиот систем имаа корист од членството во банката и Косово има големи можности за профит, како економски, така и политички“, рече Герџалиу за SETimes.
Енергетската ефикасност и енергетската безбедност се клучни елементи во планираната помош, додаде Герџалиу.
ЕБОР ќе иницира рамка за енергетска ефикасност со неколку финансиски институции во Косово на почетокот од 2013 година, со помош на ЕУ.
Пиркало објасни дека целта е да се унапреди конкурентноста на малите и средните претпријатија во Косово и да се поддржи Косово во намалувањето на енергетската потрошувачка. „Инвестирањето во енергетскиот сектор претставува клучен приоритет“, рече Пиркало.
Герџалиу рече дека Косово се соочува со намалување на инвестициите и девизните дознаки од странство и дека со фокусирањето на земјоделството и индустријата, шансите за економски развој се поголеми.
„Земјоделството останува потенцијална област за развој, истото може да даде позитивни резултати и, покрај производството, може да создаде нови работни места ... и пред сé сите влијанија ги минимизираат социјалните тензии, така што ние можеме да имаме брзо вработување и мало инвестицирање со повеќекратни ефекти“, рече Герџалиу.
EБОР, исто така, ќе иницира регионален Општински развоен фонд за инфраструктурата во 2013 година, кој ќе ги поддржи општинските проекти во Косово за зајакнување на инфраструктурата во енергетскиот и општинските услужни сектори.
Тачи најави дека владата ќе формира меѓуминистерска комисија, која ќе се погрижи за тоа бизнисмените и инвеститорите да имаат јасни информации за тоа како ЕБОР ги финансира проектите.
„[Но] неопходно е да се формира агенција со единствена цел да се грижи за сите детали во однос на анализите на сите барања и опфатот на ЕБОР“, рече Герџалиу.
