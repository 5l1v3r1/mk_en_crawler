07/11/2012
Клаудија Лутовска за Southeast European Time во Скопје -- 08.11.12
Во обид за намалување на големите цифри на невработеност, кои растат поради економската криза, неколку земји од Западен Балкан се фокусираат на програмите за обука со цел враќање на граѓаните во работната сила.
Програмите служат за образование на невработените за кариери што се бараат.
Во Македонија, каде што стапката на невработеност изнесува 32 отсто, мерките, кои се спроведуваат преку министерствата за образование и труд и социјална политика, се насочени кон намалување на неусогласеноста меѓу понудата и побарувачката на пазарот на работна сила, подобрување на конкурентноста и создадавање нови работни места.
Со буџетот од 2012 година од 180.000 евра, програмата нуди повторна обука во траење до четири месеци за оние што се невработени.
„Дипломирав на правниот факултет пред 10 години, но не можев да најдам работа како правник. Минатата година одлучив да бидам дел од владината програма за преквалификација и завршив обука за фризери. Потоа отворив свој фризерски салон и тоа беше вистински избор за егзистенција“, рече за SETimesжителката на Скопје, Силвана Ристевска (40).
Оваа година 183 луѓе ја комплетираа обуката, а досега се вработени 23.
Електричари, сметководители, автомеханичари, бизнис секретари, поправачи на машини, готвачи и фризери се некои од главните професии кои ги бараат претпријатијата во Македонија.
„Верификуваните програми за преквалификација ... се реализираат во период од три месеци. Потоа кандидатите [се обучуваат] за практична работа со работодавачи во период од ... еден месец. Луѓето добиваат степен на обука“, рече заSETimesСпиро Ристевски, министер за труд и социјална политика.
Но, програмите треба допрва да бидат прифатени во земјата.
„Некои од луѓето кои аплицираат за понатамошна преквалификација за само неколку часа обука се откажуваат. Особено во оние градови каде што бројката на невработеност е многу голема“, рече за SETimesВлатко Поповски, директор на државата агенција за вработување.
Некои, како Љиндита Ќезими, директор на Центарот за образование на возрасни, велат дека програмата е заглавена бидејќи поголем дел од јавноста не знае за нејзината полза.
„Треба да работиме на подигање на свеста на луѓето за тоа што е користа од преквалификацијата и обуката како можност за вработување“, рече Ќезими за SETimes.
Во Србија, каде што невработеноста изнесува 24,7 отсто, програмата имаше поголем првичен успех.
Минатата година, повеќе од 1.600 луѓе учествуваа во иницијативата, која вклучува курсеви за отпочнување бизнис, програми за обука, понатамошно образование, планирање на кариера, како и програми за инвалидизирани лица. Околу 30 отсто од нив се вработени.
„Почнав како хоби да правам торти, најпрво за нивните деца и за родендените на пријателите и семејството, а потоа луѓето почнаа да нарачуваат“, рече Маја Дениќ, економист од Белград. Кога не нашла работа како економист, таа и нејзината сестра завршиле курс за изработување слатки. „Кога ќе го завршиме курсот, кој има 16 часа практична обука, планирам да отворам моја сопствена продавница.“
Повеќето од нив се обучуваат за сметководители, автомеханичари, бизнис секретари, поправачи на машини и техничари за греење. Србија има буџет за преквалификација од 2,5 милијарди евра во 2012 година.
„Преквалификациите и обуката, според искуството на Националната служба за вработување на Србија, се единствениот начин да се добие работа во блиска иднина“, рече за SETimesНевена Летиќ, шеф на државното Oдделение за вработување.
„Нашата цел е да jа зголемиме вработеноста во најнеразвиените региони во Србија“, рече за SETimesДејан Јовановиќ, директор на Националната служба за вработување.
 Дописничката на SETimes Билјана Пекушиќ во Белград даде свој придонес за овој извештај.  
