17/06/2005
Од Сагита Мучо за Southeast European Times во Тирана – 17/06/05
Фестивалот на активизмот во Тирана се одржа во албанскиот главен град од 3-ти до 5-ти јуни и на него присустуваа претставници од организациите што се бореа против автократскиот режим и злоупотребата на власта. Учесниците од Албанија, Азербејџан, Белорусија, Хрватска, Грузија, Македонија, Русија, Србија и Црна Гора и Косово, Украина и Узбекистан се сретнаа за да покажат дека ја делат истата визија и дека, без оглед на нивните имиња и земјите во кои функционираат, сите имаат една единствена цел: демократијата. 
Голем број од организациите-учеснички се познати по своето спротивставување на угнетувањето. Помеѓу нив се: српската „Отпор“, која го закопа режимот на Милошевиќ, белоруската група „Зубр“, која сé уште се бори против последната европска диктатура, грузиската „Кмара“, албанската „Мјафт“, косовското младинско движење „Кан“, хрватското „Гонг“, руското Младинско движење за човекови права, Младинската иницијатива за човекови права во Србија и „Пора“, која одигра значајна улога во украинската „портокалова револуција“. Ваквите движења се движечка сила на демократските промени во поголемиот дел посткомунистички земји. 
Во Тирана локалното движење „Мјафт“ (Доста!) се подготвува за општите избори во земјата на 3-ти јули. Трката се очекува да биде тесна, а способноста на Албанија за спроведување на слободни и фер избори се смета за клучен тест за нејзиниот процес на демократизација. „Мјафт“ и другите граѓански организации повикаа на поддршка од меѓународната заедница со цел да се осигури дека изборите и нивниот резултат ќе поминат непречено. 
Тридневниот фестивал привлече илјадници млади лица на настанот кој вклучуваше прикажување на документарни филмови, форуми и дебати, како и изложби на слики и постери на кои се документирани напорите за остварување на демократијата. Албанскиот главен град беше претворен во главен град на активизмот. „Важно е организациите и движењата како нашите да се среќаваат и да ги разменуваат добрите искуства. Интересно е да се види каде сме и како можеме да учиме од процесите на развој на различните организации“, рече Вања Скориќ од хрватски „Гонг“. 
Активностите кулминираа со потпишувањето на Документот за солидарност, со кој беше отворена мрежа што ќе им овозможи на сите активистички движења меѓусебно да се поддржуваат во цивилниот отпор против диктатурата, злоупотребата на власта и прекршувањето на демократските принципи. Како што рече Албин Курти од Косовската мрежа на акција, „недемократските системи и неправдите што произлегуваат од нив се многу слични, па затоа ние активистите имаме многу сличности и апсурдно е да дејствуваме поединечно. Фестивалот на активизмот во Тирана беше многу важен бидејќи ни помогна во комуникацијата и идентификувањето на различните точки на идна соработка.“ 
„Мјафт“, организаторот на фестивалот, има намера да го трансформира овој настан во редовна годишна традиција, со тоа што наредните фестивали би се одржувале во различни главни градови низ Европа. 
Сагита Мучо е координатор за политиката на движењето „Мјафт“ во Тирана. 
