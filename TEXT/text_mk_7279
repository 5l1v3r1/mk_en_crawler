08/08/2012
Линда Карадаку за Southeast European Times во Приштина -- 08.08.12
Централната банка на Косово презема дејства против две финансиски институции во енклавите каде што доминира српското население, а кои работат без овластување на Централната банка.
Централната банка има ексклузивна правна надлежност за регулирање, лиценцирање, регистрација и надзор на сите финансиски институции во земјата. Но, двете банки кои беше утврдено дека не ги почитуваат регулативите, двете под управа на Дунав банка АД Звечан, се наоѓаат во општините со мнозинско српско население. Тие работат според банкарските регулативи на Србија. 
Банката презема дејства против филијалите што работат во Грачаница и Штрпче, но не интервенира во филијалите северно oд реката Ибар.
„Политиката на косовската Централна банка е да осигури спроведување на законот за банките, макрофинансиските институции и небанкарските финансиски институции во Косово“, изјави за SETimes Бесник Када, задолжен за комуникации и односи со медиумите на Централната банка. „Материјалот и опремата користени за нелиценцирана активност беа запленети на двете локации, и ќе бидат употребени за нивните соодветни законски постапки.“
Лилјана Гајиќ, директорка за управување со кризи во Дунав банка АД Звечан, рече дека е свесна за акцијата. „Не знам што да кажам“, рече таа за SETimes. „Не можам да кажам ништо. Ова е проблем на владата.“
Када рече дека претставниците на банката комуникацираат со сите надлежни власти за дополнително објаснување на резултатите од инспекцијата.
Градоначалникот на Грачаница, Бојан Стојановиќ, рече дека инспекцијата е за финансиската и банкарската дисциплина. „Не може сé да се скрие зад политичките прашања и прашањата на статусот. Банкарските систем треба да биде еден од секторите што работат на технички принципи, а не на политички“, рече Стојановиќ за SETimes.
Во Грачаница три банки функционираат во согласност со косовскиот банкарски систем: Рајфајзен, Про кредит и НЛБ банка. Косинвест и КЕП и Дунав банка работат според банкарските регулативи на Србија. Комерцијална банка, која произлегува од српскиот банкарски систем, е сега, исто така, лиценцирана од косовскиот банкарски систем.
Стојановиќ рече дека инспекцијата на банката во Грачаница беше направена на драматичен начин.
„Банкарската контрола во Грачаница можеше да биде без сценарио за акциски филм -- банкарски власти во придружба на полициски сили ја нарушија секојдневната рутина на банкарските службеници. Претставниците на банката на Грачаница можеа да ја извршат техничката контрола“, изјави Стојановиќ за SETimes.
„Го имаме примерот на Комерцијална банка во која државата Србија има мнозински акции, но неколку години беше лиценцирана [од Косовската банка]“, додаде Стојановиќ.
Ибрахим Реџепи, извршен директор на косовскиот Центар за стратешко и социјално истражување, се согласи дека банката треба да ја прошири својата контрола низ цело Косово. „Нормално е косовската Централна банка да ја продолжи и прошири својата контрола и на северот од Косово. Тоа значи, затворање на сите финансиски институции што не се лиценцирани, без оглед од која земја доаѓаат“, рече тој за SETimes.
