09/07/2007
Од Зоран Николовски за Southeast European Times во Скопје – 09/07/07
Повеќе од 100.000 луѓе во источна Македонија ќе имаат чиста вода за пиење, капење и наводнување во 2010 година. Според влада, за три години, кога ќе заврши изградбата на хидросистемот Злетовица, проблемите на населението во Штип, Пробиштип, Кратово, Свети Николе, Лозово и Карбинци ќе бидат решени. 
Хидросистемот ќе се гради во три фази. Првата фаза ја опфаќа изградбата на браната „Кнежево“ на реката Злетовица, висока 75 метри, и системот за водоснабдување -- што се состои од цевководи и пречистителни станици -- за неколку општини. Вештачкото езеро на Осоговските планини, што го создава браната, ќе содржи 23,5 милиони кубни метри вода. 
Системот за наводнување на 3.100 хектари обработливо земјиште во Пробиштип ќе биде изграден во втората фаза. Експертите велат дека ова е важен дел од инвестициониот проект, бидејќи ќе резултира со поголем земјоделски род. 
Третиот дел од системот ја вклучува изградбата на хидроелектричните централи што се очекува да произведуваат 56 милиони киловатчасови електрична енергија годишно. Генералниот директор на Злетовица, Стојан Миланов, рече дека очекува изградбата да биде завршена навреме. 
Изградбата која чини 150 милиони евра -- финансирана од страна на јапонската влада, меѓународните банки и македонската влада -- ќе создаде работни места и ќе обезбеди работа за домашните градежни претпријатија. Ова е профитабилна инвестиција, една од најголемите во изминативе години. Конзорциум на македонските градежни претпријатија „Гранит“ и „Бетон“ победи на тендерот за проектот и ќе биде задолжен за изградбата. 
Локалното население вели дека едвај чека изградбата да заврши. „Претежно користиме вода од бунарите, но таа е загадена од локалните рудници бидејќи отпадните води одат во реката, а потоа во бунарите“, вели жител на Пробиштип. 
Источна Македонија беше неправедно запоставен регион во изминативе години, рече премиерот Никола Груевски на церемонијата на поставување на темелите, на 13-ти јуни. Владата, преку овие и други мерки, сака да создаде рамномерен регионален развој. 
„Овој проект е само еден од серијата мерки во образованите, економските и инфраструктурните планови што владата ги спроведува во овој дел од земјата“, рече Груевски. 
Идејата за ваков хидрасистем беше предложена пред околу 50 години. Првиот нацрт беше направен пред 20 години, но беше блокиран поради недостатокот на финансиски средства. 
