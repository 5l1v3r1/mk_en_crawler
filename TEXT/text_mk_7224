12/06/2012
Ивана Јовановиќ за Southeast European Times во Белград -- 12.06.12 
Зголемениот број пензии и намалениот број плати имаат алармантни последици врз регионалните економии. Пензиите се финансирани од државните фондови, кои се повлекуваат од даноците на платите. Зголемената невработеност, нелегалната работа, и доцнењата во примањето плати се главните виновници за трендот. 
Разликата меѓу бројот на вработени и бројот на пензионери во Србија изнесува 46.000, при што пензионираните се далеку поголем број. 
Според српскиот Завод за статистика, околу 60.000 работници не добиваат плата, и поради тоа, државата не може да прибере даноци од неисплатените плати. 
„Србија нема финансиска дисциплина, и наплатата на даноците е слаба. Јавните претпријатија и оние што се реструктуираат водени од државата, се најлоши“, рече за SETimes Ранка Савиќ, директорка на Здружението на независни синдикати на Србија.
Од сите работници во Србија, 31 отсто работат за државата, во јавниот сектор и во јавните претпријатијата. 
Останатите, според српското Здружение на работодавачи, се дел од сивата економија на државата. Мнозинството работници се свртуваат кон нелегална работа поради високите државни даноци: 63,5 отсто од законските плати одат за српската влада. 
„Бизнис секторот изгуби 190.000 работници од 2008 година. Па така, не е изненадување што има помалку пари за пензиите. Покрај тоа, со намалувањето на бројот на вработените, бројот на пензионерите се зголеми, рече за SETimes Драгољуб Рајиќ, портпарол на српското Здружение на работодавачи.
Драженко Лукац, од српската Стопанска комора, рече дека идејата за реструктуирањето на пензискиот фонд, промени во даночната и осигурителната политика, и подобрувањето на генералното вработување, е заснована на продажбата на државниот Телеком, кој држи монопол на пазарот.
„Нето профитот на Телеком Србија е еднаков на 3,39 отсто од вкупните трошоци на националните пензиски фондови, што значи дека продажбата на 51 отсто од Телеком Србија и пренесувањето на 49 отсто од националниот пензиски фонд ќе ја подобри актуелната ситуација и иднината на сите даночни обврзници“, рече Лукац за SETimes. 
Во Хрватска, односот меѓу даночните обврзници и пензионерите е 1,19 наспрема 1. Со цел да се запре тој тренд, земјата воведе нов даночен закон и го намали данокот за здравственото осигурување за 2 отсто.
Новата мерка во Хрватска покажа дека 21.000 работодавачи не платиле данок за 121.000 работник, според податоците на владата. Со новиот закон, бројот на платените даноци се зголеми и некои претпријатија почнаа да преговараат за плаќање на својот должнички данок.
„Овој [закон] нема да има значајно влијание врз бројот на работодавачите -- така што може, симболично, да создаде подобар однос на платите наспрема пензиите. [Иако] постои ризик нелегалната работа да се прошири, заедно со даночната законска обврска и даночната инспекциска контрола, негативните последици може да се минимизираат“, рече за SETimes Никола Бакасај, аналитичар во хрватското брокерско претпријатие Фима секјурити.
Ситуацијата е алармантна и во соседната Федерација на Босна и Херцеговина (ФБиХ), каде што околу 220.000 пензионери добија пензија минатиот месец, додека 240.000 работници добија плати. Вкупниот број на невработени во ФБиХ беше повеќе од половина милион во мај, што покажува дека пензиските долгови постојано растат.
Во другиот ентитет, официјалните податоци на Агенцијата за статистика на Република Српска, покажуваат дека има 1,18 пензионери на секој работник. 
„Прашањето е дали луѓето што сега работат за своите пензии, ќе ги добијат истите во иднина. Прашање на време е кога пензискиот систем на БиХ ќе колабира“, рече за SETimes Горан Радивојац, професор по економија на Универзитетот во Бања Лука.
Во Црна Гора, ситуацијата е нешто подобра бидејќи има 162.569 вработени и 100.000 пензионери, според Заводот за статистика на државата.
 Дописникот на SETimes Дражен Ремиковиќ во Бања Лука даде свој придонес за овој напис. 
