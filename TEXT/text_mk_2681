10/01/2006
Од Игор Јовановиќ за Southeast European Times во Белград – 10/01/06
Белградскиот преговарачки тим за разговорите во врска со статусот на Косово усвои платформа и наименува делегација за претстојниот состанок за децентрализација кој треба да се одржи во Виена. Седницата на 5-ти јануари беше втора за тимот со кој претседава српскиот премиер Воислав Коштуница. 
Во платформата се повикува на формирање српски општини во Северна Митровица -- односно во северно Косово, во централно Косово и во југоисточно Косово околу Гњилане и Метохија. Заедно, овие општини би претставува српски ентитет. 
„Постојните и новоформираните општини со српско мнозинство нема да бидат компактна територија, туку ќе бидат функционално поврзани и со тоа ќе обезбедат институционална рамка за нормален живот и одредено преживување на српската заедница во покраината“, се вели во платформата. 
Во документот, од кои делови беа претставени пред јавноста во понеделникот (9-ти јануари) се предлага и најважните религиозни места за православните христијани во Косово да потпаднат во српскиот ентитет.
Според преговарачкиот тим, за српската заедница треба да се обезбедат три вида уставни гаранции и правна заштита. Прво, нејзината позиција мора да биде „дефинирана на начин кој нема да му даде никаква уставна или, пак, правна основа на албанското мнозинство да ги третира Србите како малцинство или да им наметнуваат на Србите какво било решение кое е против нивните витални интереси“. 
Второ, Србите мора да ги имаат сите индивидуални права и слободи што земјите на ЕУ, државната заедница и Србија им ги даваат на своите граѓани. Трето, Србите мора да добијат уставни гаранции и институционални механизми кои ќе им обезбедат нормален живот и преживување во покраината. Најлесен начин за обезбедување на овие гаранции е преку децентрализацијата, се вели во документот. 
Српските преговарачи ги наведоа водечките принципи на платформата: сувереноста и територијалниот интегритет, основна автономија за Косово во рамките на Србија, создавање на српски ентитет и заштита на православните свети места, културното наследство и имотот. 
Косовските Албанци, исто така, го финализираа својот предлог за децентрализацијата. Документот ги содржи основните принципи за реформа на локалната самоуправа и „гаранциите за територијалниот интегритет на Косово“, рече во понеделникот косовскиот министер за локална самоуправа, Љуфти Хазири.
Според Хазири, истиот претставува сериозен предлог „кој косовската делегација ќе им го понуди на етничките заедници“. Тој ја повика српската заедница да го прифати планот, објаснувајќи дека тој се заснова на уставни решенија кои се однесуваат на најблиската иднина на Косово со решавањето на неговиот статус. 
