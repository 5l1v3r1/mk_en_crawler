11/02/2005
Од Давор Коњикушиќ за Southeast European Times во Белград -- 11/02/05
Радиото Б92 во петокот (11-ти февруари) објави дека го испитува твдрењето дека шефот за безбедност на Гардиската бригада на Србија и Црна Гора е поранешен шеф за безбедност на обвинетиот за воени злосторства во бегство, Ратко Младиќ. Наводите беа изнесени во неодамнешното интервју со поранешниот шеф на Српското биро за комуникации, Владимир Поповиќ, кој рече дека Армијата и понатаму го штити Младиќ. 
Бригадата за која станува збор е стационирана во касарната „Топчидер“, местото каде што се случи инцидентот во кој загинаа две лица минатиот октомври. Според истрагата на војската, едниот од војниците пукал кон другиот по меѓусебната расправија и потоа извршил самоубиство. Сепак, постојано кружат гласини дека двајцата се убиени, веројатно поради тоа што знаеле за присуството на важен обвинет од страна на Трибуналот на ОН за воени злосторства во комплексот „Топчидер“. 
Независната истрага што ја нареди сојузниот претседател Светозар Маровиќ ја оспори верзијата на војската и посочи на вмешаност на трето лице. 
Случајот, кој и понатаму останува нерешен, ја разниша довербата на јавноста во војската. Анкетата што ја спроведе агенцијата „Стратешки маркетинг“ покажа дека нивото на доверба се намалило од 57 отсто во септември 2004 година на 35 отсто во ноември. 
Директорот на „Стратешки маркетинг“, Срѓан Богосављевиќ, рече дека агенцијата испитала неколку можни причини за големиот пад. „Од сите хипотези кои ги проверивме, единствената која јасно се издвојува е касарната „Топчидер“ и убиствата“, рече тој. „Ние дури употребивме и неколку провокации -- како на пример прашањето: ,Дали сметате дека Армијата е поврзана со поранешниот режим, криминалот и корупцијата’? -- и сите одговори беа незначајни во однос на процентот, во споредба со ова. Аферата драстично ја разниша довербата во Армијата.“ 
Коментирајќи во врска со резултатите на анкетата, претседателот на Форумот за безбедност и демократија, генерал Нинослав Крстиќ, рече дека одговорноста лежи во раководството. „Штетата е направена по аферата „Топчидер“ и е многу тешко истата да се поправи, особено поради тоа што луѓето кои ја предизвикаа штетата не само што се наоѓаат на највисоки функции во Армијата, туку се и дел од Министерството за одбрана“, рече тој. 
Крстиќ смета дека расчистувањето на аферата „Топчидер“ и утврдувањето на одговорноста за она што се случило претставуваат единствен начин за враќање на јавната доверба. 
„Армијата ... мора да го стори ова и да рече: ,Еве, луѓе, тоа е она што се случило’. Без тоа, нема да биде вратена довербата.“ 
