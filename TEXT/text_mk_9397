03/07/2012
Мухамет Брајшори за Southeast European Times во Приштина -- 03.07.12
На приштинскиот Плоштад Мајка Тереза, пензионерите се собираат да играат карти, или да се сретнат во центарот на градот, во својот Пензионерски клуб, каде што се сеќаваат на старите денови и се грижат за новите. Сите се надеваат на подобри денови во иднина.
Оние кои работеле до пензионерските години добиваат 80 евра месечно од владата, додека оние што не работеле или не придонесувале во пензискиот систем добиваат 45 евра, што едвај стигнува за покривање на потребите за една недела.
Дури и со усвојувањето на новиот закон со неговото очекувано зголемување од 26,25 отсто ова лето, месечните пензии скокнаа од 80 на 101 евро. Оние со инвалидитет ќе добијат зголемување од 11,11 отсто, односно од 45 евра на 50 евра.
Мехмет Алшиќи (73) работел со години во југословенската градежна индустрија. „До 1989 година работев, а потоа животот стана тежок, кога ги изгубивме работните места, но некако успеавме да истуркаме. Сега ја имам оваа мала пензија [од 80 евра] и мојата сопруга добива 45 евра, додека мојот син работи сé што може да најде и зема плата од 230 евра. Замислете само колку е тешко со 355 евра да се прехрани седумчлено семејство“, рече Алшиќи за SETimes. 
Тој рече дека е разочаран што повоената влада не се грижи за пензионерите. 
Косово е единствената поранешна југословенска држава која не ја применува, како што е позната, солидарната пензиска шема, меѓу генерациите. Наместо тоа, пензионерите се плаќаат од државниот буџет.
Работниците и работодавачите придонесуваат со по 5 отсто од платите, но со парите управува Пензискиот фонд ТРУСТ, кој ги инвестира парите во странство. 
Во Хрватска работниците плаќаат 20 отсто од своите плати во пензискиот фонд. Во Србија, работниците, како и работодавачите, придонесуваат со 11 отсто од платите во државниот пензиски фонд, додека во Босна и Херцеговина (БиХ) работниците плаќаат 17 отсто, додека работодавачите придонесуваат со 6 отсто. 
Разликите во исходите се изненадувачки. Во Хрватска, просечната пензија е 279 евра. Истата е 230 евра во Србија и 180 евра во БиХ.
„Косовскиот пензиски систем не може да се најде во ниедна европска земја“, рече за SETimes Сахит Драгај, претседател на Пензиската партија на Косово. Тој додаде дека животот на пензионерите може да се опише како „мизерен“, како и дека ниту една социјална група во земјата не се соочува со вакво ниво на дискриминација.
Тој рече дека пензионерите се противат на новиот закон бидејќи истиот не ги почитува нивните барања.
Клучно прашање е фактот дека од март 1999 година, Србија не придонесува во пензиите на несрпските Косовари кои придонесувале во Пензионерскиот фонд. Според документацијата на косовската влада, до 31-ви декември 1999 година, имало околу 92.000 косовски пензионери кои придонесувале во српскиот [југословенскиот] Пензиски фонд.
„Ништо не се прави и нема надеж, иако ние како пензионери секогаш сме барале прашањето на украдените фондови од Белград да биде дел од техничките разговори“, рече Драгај.
„Тие заборавија дека ние сме тие што ја градевме Приштина и другите градови; нашата генерација ги отвори училиштата и универзитетот, а сега тие не ги земаат предвид нашите барања за поголеми пензии, бидејќи дававме пари во Пензискиот фонд [на Југославија]“, рече Алшиќи.
Муса Демири, директор за јавни односи во косовското Министерство за труд и социјална благосостојба, изјави за SETimes дека сите велат оти има повеќе од 168.000 пензионери. „Ситуацијата на пензионерите во Косово не е задоволителна, но [е] во согласност со ... буџетските можности“, рече Демири.
