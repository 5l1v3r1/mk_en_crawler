22/05/2008
СТРАЗБУР, Франција -- Европскиот парламент (ЕП) во средата (21-ви мај) го одобри најновиот извештај за напредокот на Турција со големо мнозинство: со 467 гласови за, 62 против и 61 воздржани. Извештајот, исто така, ги потврди критиките на ЕУ за случајот поднесен оваа година против владејачката Партија на правдата и развојот (АКП), велејќи дека напорите за забрана на партијата го покренуваат прашањето за непристрасноста на судството. ЕП објави дека очекува Уставниот суд да постапи во согласност со насоките на Венецијанската комисија и европските стандарди при донесувањето на одлуката.
Извештајот, исто така, ја повикува турската влада да го почитува плурализмот, секуларизмот и демократијата при спроведувањето на реформите, како и да се заложи за компромис со различни политички партии. Во извештајот на ЕП се искажуваат пофалби за неодамнешните измени во членот 301 од Кривичниот законик и се повикува на отстранување на сличните членови, кои наметнуваат ограничувања на слободата на говорот. Риа Омен Руијтен, известувачот на ЕП за Турција, на прес-конференцијата во Стразбур рече дека донесувањето нов устав е единствениот начин на кој владата може да загарантира одвоеност на државата и религијата. (Tркиш прес -- 22/05/08; Милијет, Хуријет, АНКА, НТВ - 21/05/08)
