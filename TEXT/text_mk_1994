22/03/2005
Од Василис Василиу за Southeast European Times во Атина – 22/03/05
Во своето телевизиско обраќање претходно овој месец грчкиот премиер Костас Караманлис направи преглед на правецот на дејствување на владата за време на својата прва година на власт. Тој и неговата влада се борат во една тешка битка, рече Караманлис, додавајќи дека тоа им стои на патот за исполнување на сите нивни цели. 
Без директно да ја обвинува претходната администрација на ПАСОК, предводена од Костас Симитис, чија фискална практика беше остро критикувана од страна на ЕУ, Караманлис рече дека во оваа Влада нема место за политички трикови и тактики, како и дека тој секогаш ќе биде искрен со народот. 
Според Караманлис, прва работа што мора да се направи во следните две години е развојот на националната економија. „Ние мора да произведуваме, да извезуваме, мора да станеме поконкурентни. Денес ние сме водачи на заднината во конкурентноста помеѓу нашите европски партнери“, рече тој. 
Ветувајќи преземање на храбри чекори за промена на структурата на економијата во престојните месеци, тој побара од Грците да бидат трпеливи додека неговата Влада се обидува да го намали јавниот дефицит и да ги скрати трошоците. 
За добивање на неопходните средства за градење на инфраструктура која ќе им се допадне на странските инвеститори, Националната банка на Грција - најголемата финансиска институција во земјата - ќе се приватизира, рече Караманлис, додавајќи дека контролните акции во голем број јавни организации мора, исто така, да бидат продадени. Пазарот на енергија, пак, ќе се либерализира. 
Покрај тоа, Владата - со помош на ЕУ - планира да ги продолжи напорите за продажба на Олимпик ерлајнс, националниот авиопревозник кој се наоѓа на раб на банкрот. Истовремено, високопрофитабилното претпријатие Атински меѓународен аеродром ќе биде ставено на Атинската берза (АСЕ). 
Додека пазарот на телекомуникациите сега ги жнее благодетите на четиригодишната либерализација, Владата е подготвена да им го предаде развојот на националните патишта на претпријатијата. Ќе бидат спроведени проекти за кои Владата нема да плаќа, во замена за правото на водење на приватните патарини. Грција е важен фактор во балканскиот транспорт, кој дејствува како посредник за трговијата помеѓу Африја, Азија и Европа. Затоа, секоја инвестиција во транспортот, најверојатно, веднаш би донела приходи. 
Планот на Караманлис, исто така, предвидува и заедничка јавно-приватна иницијатива за градење на локални патишта, училишта, болници и други јавни објекти. Обидувајќи се да ги зголеми приходите, владата истовремено сака да ги рационализира трошоците во здравството, образованието, локалната власт и дотациите. 
Што се однесува на довербата на инвеститорите по фијаското на АСЕ во 2000 година, Караманлис рече дека не планира да поднесува тужби против политичарите кои се, наводно, вмешани во истото. Премногу време помина за каков било евентуален престап да има правно значање, рече тој. 
