17/01/2007
Од Берта Фониќи-Кабаши за Southeast European Times во Приштина – 17/01/07
Успехот на Одделот за цивилна администрација на УНМИК помогна да се отвори патот за преземање од страна на локалната администрација на голем дел од нејзините надлежности. И покрај бројните пречки од својот почеток во 1999 година, мисијата вели дека е задоволна од постигнувањата на одделот.
„Имаше голем број предизвици, но целта остана јасна: развој на капацитетите и потоа пренесување на надлежностите на локалните институции, веднаш штом тоа ќе биде возможно“, рече директорката на цивилната администрација, Патриција Ворнинг. „Ние сме оправдано горди на посветеноста и професионализмот на сите наши колеги кои сторија многу за Косово. Нивните напори претставуваа извонреден примен за тоа што еден посветен тим мировници може да постигне.“ 
По конфликтот во периодот 1998-1999 година, одделот помогна во формирањето на министерствата на првата демократски избрана влада на Косово, воспоставување на владините структури на локално и централно ниво, како и обезбедување на основните служби. 
Стотоци меѓународни специјалисти од различни апсекти на животот -- јавната администрација, финансиите, земјоделството, здравството, образованието, урбаниот развој, транспортот, комуникациите и правдата -- й се приклучија на цивилната администрација за да помогнат во оваа гигантска задача. 
Одделот, исто така, го презеде кормилото и во поглед на проектите за реконструкција. Властите велат дека мисијата обнови 17.000 куќи, отворајќи го патот за враќање на преку 120.000 луѓе. 
„Цивилната администрација, исто така, изгради и обнови осум болници, 32 главни здравствени центри, и преку 330 помали здравствени објекти, покрај работењето на обновата на образовната инфраструктура“, се вели во соопштението за печатот на УНМИК. 
Со цел да овозможи патување на косовските граѓани, администрацијата издаде повеќе од два милиони лични карти и патнички документи во изминатите седум години. „Обезбедувајќи ги овие документи, Цивилната администација создаде цивилен регистар со голема прецизност, кој послужи како основа и за регистрацијата на гласачите“, вели УНМИК. 
Поранешниот Директорат за домување и имот (ХПД) -- кој работеше во рамките на администрацијата до минатата година -- реши повеќе од 29.000 барања за имот и презеде повеќе од 2.700 имоти под директната администрација. Надлежностите на ХПД беа пренесени на Косовската агенција за имоти. 
Како дел од големото реструктуирање кое го отпочна УНМИК во 2005 година, цивилната администрација беше поделена и заменета со многу помалиот Оддел за цивилна администрација (ДЦА). 
ДЦА ја задржа извршната улога во ограничени области, но нејзиниот главен фокус е менторирањето, набљудувањето и советувањето на привремената администрација. 
