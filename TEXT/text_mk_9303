08/08/2012
Светла Димитова за Southeast European Times во Софија -- 08.08.12
Во својот извештај за тероризмот во 2011 година американскиот Стејт департмент именуваше 49 групи како Странски терористички организации и ги истакна нападите поврзани со тероризмот во Турција, Босна и Херцеговина (БиХ), Грција, Косово и Србија.
Меѓу именуваните терористички групи во Турција, извештајот ја стави на листата и сепаратистичката Курдистанска работничка партија (ПКК), Револуционерната народна ослободителна партија/Фронт (ДХКП/Ц) и турскиот Хезболах (кој нема врска со либанскиот Хизболах). Во извештајот, исто така, се споменува апсењето од страна на турските власти на членовите на Исламски Џихад Сојуз (ИЈУ) и поддржувачите на Ал каеда и други милитантни групи.
Според извештајот, ПКК моментно брои околу 4.000 до 5.000 борци.
„ПКК остана активна во 2011 година, со околу 61 припишани напади“, вели Стејт департментот. „Најмалку 88 лица загинаа во нападите, а 216 беа ранети.“
Според извештајот, турските контратерористички напади останаа фокусирани на справувањето со внатрешната закана од страна на милитантните групи, вклучително и ПКК.
„Напорите за борба против меѓународниот тероризам се попречени со легислативата која го дефинира тероризмот во тесни рамки, како кривично дело против турската држава или турските граѓани“, се вели во извештајот. „Предлог-законот пред парламентот за спречување на терористичкото финансирање првично имаше за цел решавање на прашањето на дефиницијата; но, според Оперативната група за финансиска акција, сегашниот предлог-закон е недоволен за усогласување на оваа и другите области на легислативата за терористичкото финансирање, со меѓународните стандарди“.
Во извештајот се вели дека турските власти ја користат контратерористичката легислатива на земјата „во премногу широка смисла за да го смират политичкиот дискурс“, истакнувајќи дека стотици луѓе беа уапсени минатата година за кривични дела според турските закони за тероризам.
Извештајот, исто така, ја покри ситуацијата во четири други држави од Југоисточна Европа -- БиХ, Грција, Косово и Србија.
Во извештајот за БиХ се наведуваат два терористички инциденти во 2011 година, од кои едниот беше бомбашки напад со автомобил против политичките претставници на Хрватската демократска заедница на БиХ во април. Иако никој не беше повреден во нападот, еден локален полицаец беше ранет на крајот од октомври, кога Мевлид Јашаревиќ, српски државјанин, наводно отвори оган врз Американската амбасада во Сараево.
Белградскиот дневен весник Блиц оваа недела објави дека на Сенад Дуповац, адвокат на Јашаревиќ, му бил понуден договор за признавање вина за помала казна од страна на властите на БиХ. Обвинителот во случајот, Дубравко Кампара, го негираше извештајот.
Истакнувајќи дека регионалната соработка на БиХ со Хрватска и Србија е подобрена, Стејт департментот истовремено вели дека контратерористичките напори дале „мешани резултати“, наведувајќи ја „фрагментираната природа“ на безбедносниот и полицискиот сектор на оваа балканска држава.
Денот по нападот врз Американската амбасада во Сараево, српските власти приведоа 17 лица, под сомневање за врски со Јашаревиќ, се истакнува во извештајот за Србија.
Во истиот се фалат српските власти за нивните одржливи напори во борбата против меѓународниот тероризам и подобрената соработка меѓу полициските и безбедносните агенции на земјата.
Со оглед на тоа што Србија не ја признава независноста на Косово, ЕУЛЕКС одигра посредничка улога во соработката за спроведување на законот меѓу Белград и Приштина.
Во американскиот извештај се вели дека Косово мора да вложи понатамошни напори за унапредување на соработката меѓу секторите, заради зајакнување на контролата на границите од државата. Одделот за контратероризам, кој „има добар однос на работа и размена на информации со регионалните партнери и американската влада“, треба да изгради поблиски врски со релевантните владини агенции и верските групи во земјата.
Во извештајот за Грција се вели дека во 2011 година бројот на домашни терористички инциденти значително се намалил. Полицијата „спроведе големи апсења“ во двете најактивни терористички групи, Револуционерна борба и Заговор на огненото јадро, додека третата, Сектата на револуционери, не презеде одговорност за ниту еден напад минатата година.
