24/05/2013
Ивана Јовановиќ за Southeast European Times во Белград -- 24.05.13
Претставниците во парламентите на Бугарија, Хрватска, Македонија, Србија и Словачка, формираа Ромски меѓупарламентарен сојуз со цел решавање на проблемот со недостатокот на институционална државна поддршка за ромските заедници во регионот.
Сојузот има за цел да иницира вклучување на Ромите во сите области на животот, поддршка на владите во решавањето на ромските прашања и поттикнување на подобра соработка со меѓународните организации.
Српскиот парламент, кој беше домаќин на првиот состанок на сојузот претходно овој месец, усвои неколку закони за подобрување на позицијата на Ромите, вклучително и легислатива за интеграцијата на Ромите и за судските постапки кои придонесуваат за видливоста на малцинството без документи за лична идентификација.
„Со усвојувањето вакви закони и иницирањето вакви активности ... ние го препознаваме ромскиот народ како потенцијално стабилен фактор, што докажува нови квалитети во пристапот кон интеграцијата на Ромите во социјалниот и политичкиот живот“, рече за SETimes Небојша Стефановиќ, претседател на парламентот.
Тој рече дека сојузот ќе учествува во решавањето на отворените ромски прашања преку парламентите и легислативата.
Осман Балиќ, претставник на невладината организација ЈУРОМ Центар, која го поддржува ромскиот народ од регионот, изјави за SETimes дека сојузот треба да се фокусира на спроведувањето на европската платформа за интеграцијата на Ромите
„Ромското прашање на Балканот некогаш се сметаше за можност да се добијат малку повеќе пари за фондовите на ЕУ, но и тие да не се искористат целосно за ова прашање ... Имавме некои примери во Романија и Бугарија, како и во Србија и Македонија, каде што милијарди евра дојдоа во земјите, но оние за кои овие пари беа наменети воопшто и не ги видоа. Според тоа, улогата на сојузот тука е навистина важна и може да ги обврзе нејзините членови да ги наменат ваквите средства на соодветен начин“, рече Балиќ за SETimes.
Роберт Бу, програмски координатор во Ромскиот ресурсен центар, рече дека ромските претставници од другите земји треба да ги здружат напорите и да придонесат за подобрување на позицијата на малцинството во регионот.
„Сојузот треба да работи на развивање долгорочна стратегија, како и обезбедување средства за нејзино спроведување. Во тој процес, истиот треба да вклучи и други претставници на ромските национални заедници и граѓанскиот сектор. Навистина верувам дека само планирана, координирана и транспарентна работа на сојузот може да направи нешто повеќе“, рече Бу за SETimes.
Многу Роми ја поздравија иницијативата.
„Ваквите организации, сигурно, ќе придонесат за нашата позиција, со оглед на тоа што можат да бидат многу корисна алатка за создавање ред меѓу ромските официјални претставници кои се избрани од ромскиот народ и имаат одговорност за нас. Очекувам дека сојузот ќе ги подобри нашите права, особено во областите на организацијата, презентацијата и учеството, кои, конечно, ќе придонесат за решавање на невработеноста и сличните прашања со кои се соочуваме“, рече за SETimes Милош Димитријевиќ, 25-годишен Ром од Белград.
 Дали сте сигурни дека мултинационалните напори ќе им помогнат на ромските заедници? Придружете се на дискусијата долу. 
