21/02/2007
Од Ерлис Селимај за Southeast European Times во Тирана – 21/02/07 
Aлбанија ги брои гласовите по локалните избори што се одржаа во неделата (18-ти февруари). Опозициската Социјалистичка партија (СП) води во најголемите градови, меѓу кои и Тирана, Драч, Елбасан, Фјер, Валона, Корча и Берат. Водачот на СП, Еди Рама, кој се кандидираше за трет мандат како градоначалник на Тирана, води пред својот ривал, Сокол Олдаши. Демократската партија (ДП) на премиерот Сали Бериша води во помалите заедници и општини. 
Изборите ги следеше меѓународната заедница. Со оглед на аспирациите на Албанија за влез во ЕУ и во НАТО, одржувањето на фер и демократски избори во оваа посткомунистичка земја претставува главен интерес.
По затворањето на избирачките места, шефот на мониторинг персоналот на ОБСЕ/ОДИХР, данскиот дипломат Јорген Грунет, заклучи дека Албанија не ги исполни сите меѓународни стандарди. 
„Партиите не ги исполнија своите обврски од Изборниот кодекс. И покрај тоа што денот на изборите помина во мирна атмосфера, со само неколку мали инциденти, во избирачкиот процес имаше многу сериозни процедурални проблеми“, рече тој. 
Според извештајот на ЕУ, имало недостатоците како во подготвувањето, така и во извршувањето. 
„Албандските политички водачи сега треба да го подобрат начинот на кој соработуваат во врска со изборните и другите сложени реформи со кои се соочува Албанија во процесот на интеграција во ЕУ“, рече комесарот за проширување на ЕУ, Оли Рен. Тој додаде дека: „Почитувањето на демократските принципи претставува основна обврска од Спогодбата за стабилизација и асоцијација која Албанија ја потпиша во јуни минатата година.“ 
Критики дојдоа и од други страни, како на пример од шефот за безбедност на ЕУ, Хавиер Солана, и Дорис Пак, од Европскиот парламент.
Премиерот Бериша рече дека овој изборен процес бил најдобар од падот на комунизмот во 1991 година. „Албанија ја освои својата прва победа во поглед на фер и слободни изборни стандарди“, изјави Бериша за новинарите на прес-конференцијата.
Во неделата 2,9 милиони гласачи требаше да изберат градоначалници и советници од повеќе од 1.700 кандидати. Одѕивот изнесуваше околу 47 отсто. Гласањето го следеа преку 4.500 странски и локални набљудувачи, под засилена безбедност, поради загриженоста за можно местење на изборите.
