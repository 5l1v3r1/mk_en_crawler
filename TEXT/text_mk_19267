27/02/2008
БУКУРЕШТ, Романија -- Министерот за надворешни работи, Адријан Чиориану, вели дека Букурешт сака да биде мост помеѓу Белград, ЕУ и НАТО. Тој во вторникот (26-ти февруари) за АФП изјави дека како членка на ЕУ и НАТО, Романија може „да ги пренесе српските пораки до меѓународните организации и земјите-членки на ЕУ. Истовремено, ние можеме да й ја претставиме на српската страна загриженоста и очекувањата на нашите евроатлански партнери“. Романија -- заедно со Шпанија, Словачка и Кипар -- одби да ја признае независноста на Косово.
Исто така во вторникот, романскиот сенат усвои иницијатива која бара мерки за зајакнување на животниот стандард. Во иницијативата, предложена од опозициската Социјалдемократска партија (ПСД), се вели дека владата треба да ги намали цените на гасот и да ги заштити деловите на населението со ниски примања. (Медифакс, АФП, Hotnews.ro - 26/02/08) 
