10/12/2011
Линда Карадаку за SETimes во Приштина – 10.12.11
Тања Фајон е словенечка членка на Европскиот парламент (ЕП) и членка на Комитетот за цивилни слободи, правда и домашни работи (ЛИБЕ), кој е задолжен за поголем дел од легислативата и надзорот на политиката на ЕУ за слободата, безбедноста и правдата.
Во ексклузивното интервју со дописничката на SETimes Линда Карадаку, таа говори за предложениот механизам, кој дозволува привремено укинување на задолжителните визни услови во случај на изненадно зголемување на нелегалните имигранти или баратели на азил. 
 SETimes: Како ја оценувате политичката ситуација во балканските земји, конкретно во Албанија, Косово, Србија, Македонија и Босна и Херцеговина? 
 Taња Фајон: Има некои позитивни настани во некои од земјите, како што е Албанија. Генерално гледано, имаше некои добри резултати во минатото, но има уште многу да се направи. Србија ја докажа [својата] соработка со МКТЈ, но мора уште многу да се направи во дијалогот со Косово и за стабилизирање на тензиите. Се ризикува кандидатскиот статус, ако нема конкретно подобрување. 
Се надевам дека БиХ ќе ја консолидира политичката ситуација, ќе изгради јасен правец за [пристапувањето во ЕУ] на земјата и веднаш ќе се придвижи напред по нејзиниот неопходен пат на реформите. Мора да го доближиме Косово до безвизниот режим.
 SETimes: Како напредува процесот на визната либерализација? Како реагираат балканските земји на безвизниот режим? 
 Фајон: Има загрижувачки бројки на лажни баратели на азил во некои од земјите-членки на ЕУ. Сите пет земји исполнија критериуми што бараа многу, за безвизниот режим -- владите спроведуваат многу важни мерки против злоупотребата на системот. 
Сега е неопходно да се продолжи со спроведувањето и консолидирањето на сите напори во борбата против злоупотребувачите на системот. Искрено се надевам дека [во иднина] на граѓаните во Западен Балкан [нема да им се бара виза за патување во ЕУ]. 
 SETimes: Кои се некои од главните проблеми што земјите ги имаат со безвизниот режим? 
 Фајон: Имаме доаѓање на лажни баратели на азил од Србија, Македонија -- па дури и од БиХ -- во некои земји-членки на ЕУ. Важно е дека владите во регионот преземаат конкретни и итни мерки против овие злоупотреби, за да се осигури дека луѓето се свесни за опасностите. По новиот бран имигранти од арапските и африканските земји претходно оваа година, некои земји-членки започнаа да ги доведуваат во прашање Шенген правилата, што предизвикува голема загриженост. 
 SETimes: Постои ли опасност безвизниот режим да биде укинат поради злоупотреба на системот?
 Фајон: Во моментов ние сме на средината од преговорите меѓу институциите на ЕУ во врска со воведувањето механизам за привремено укинување на визните услови во случај на ненадејно зголемување на нелегалните имигранти и баратели на азил. Јас сум известувач во сенка за ова прашање во Комитетот ЛИБЕ. 
Го поддржувам предлогот на ЕУ да се спроведува овој механизам само во итни случаи. Но, не се согласувам со прагот, односно зголемувањето од 50 отсто на бројот на имигрантите. Опасноста од укинување на безвизниот режим, се разбира, дека ќе биде закана откако овој документ ќе биде одобрен од институциите на ЕУ. 
Исто така, постои опасност од враќање на некои државјани на трети земји на црната листа во случај правилата да бидат сериозно повредени. Затоа, честопати апелирам до регионалните влади да направат сé што е во нивна моќ да ги спречат граѓаните да го злоупотребат системот. 
 SETimes: Ако се направат сериозни повреди, дали сите балкански земји ќе бидат казнети? 
 Фајон: Нема да говорам за казните. Ако се случи ненадејно зголемување, прво ќе ги процениме фактите ... а потоа ќе одлучиме кои мерки да ги преземеме. Тука јас верувам дека е многу важно ЕП, исто така, да има важна улога. Не треба да има одлука без консултација со сите три институции. Тоа е нешто што ние, исто така, се обидуваме да го постигнеме сега.
 SETimes: Што ќе значи политички прифањето на овој механизам за итни состојби?
 Фајон: Иако тоа е многу технички документ, ќе има големо политичко влијание. Некои [земји-членки] би сакале да видат многу строги правила кои ќе им дозволат да воведат укинување веднаш. Имам доверба во ЕК и полското претседателство дека ќе најдеме добар компромис на крајот. 
Безвизниот режим беше важен чекор кон интеграцијата во ЕУ ... особено за младата генерација. Ние мора да работиме заедно за нашата заедничка европска иднина и, чекор по чекор, да ги доближиме сите земји од регионот до ЕУ. Тоа ќе значи не само стабилност и просперитет, туку и поголема слобода на движењето за сите.
