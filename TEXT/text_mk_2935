26/04/2006
(ДПА, ФT - 26/04/06; Ројтерс, АФП, ХИНА, МИА, Макфакс - 25/04/06)
Албанија, Хрватска и Македонија во вторникот (25-ти април) рекоа дека очекуваат да добијат јасен сигнал од НАТО во ноември дека набргу потоа ќе бидат поканети за влез во Алијансата од 26 земји. 
Во духот на Американско-балтичката повелба од 1998 година, во почетокот на мај 2003 година трите балкански земји ја потпишаа Јадранската повелба со САД, чија цел е олеснување на интеграцијата во НАТО. 
Околу седум месеци пред самитот на Алијансата во Рига во ноември, министрите за надворешни работи и одбрана на трите земји од Јадранската повелба и нивните естонски, латвиски и литвански колеги во вторникот се собраа на дводневен состанок на хрватскиот остров Бриони. Во разговорите, исто така, учествуваше и американската делегација, предводена од заменик помошник државниот секретар за европски и евроазиски работи, Розмари ди Карло. 
Земјите од Јадранската повелба „очекуваат од самитот во Рига јасен сигнал дека нивните остварувања ќе бидат ценети и дека ќе бидат испратени покани за членство што е можно побргу“, рече во вторникот хрватската министерка за надворешни работи, Колинда Грабар-Китаровиќ. 
На заедничката прес-конференција со другите учесници на состанокот во Бриони, нејзината македонска колешка, Илинка Митрева, искажа идентичен став и го пофали продуктивното партнерство помеѓу трите земји. 
„На Балканот има нова ера на мир, демократија и благосостојба“, рече Митрева. „Ако Алијансата сака цврсто да застане зад оваа нова, позитивна балканска приказна, убедена сум дека решението е едноставно -- Македонија, Албанија и Хрватска треба да станат полноправни членки на НАТО.“ 
Имајќи го предвид напредокот што трите земји го постигнаа, самитот во Рига треба да испрати јасна порака „што ќе не води на патот до добивањето покани за членство во следната рунда проширување, не подоцна од 2008 година, за доброто на регионот и на Алијансата“, додаде Митрева. 
Албанскиот министер за одбрана, Фатмир Медиу, рече дека тој, исто така, очекува цврст распоред во врска со статусот на неговата земја во НАТО, објави хрватската новинска агенција ХИНА. 
Помеѓу прашањата за кои се разговараше за време на првиот ден од состанокот беше и учеството на земјите-аспирантки за НАТО во мисиите предводени од Алијансата. Претставниците на балтичките земји, кои пристапија во НАТО во април 2004 година заедно со уште четири други поранешни комунистички земји, говореа за нивното искуство на патот кон членството. 
Говорејќи во име на трите балкански земји, латвискиот министер за надворешни работи, Артис Пабрикс, препорача трите балкански земји да организираат кампањи на подигање на јавната свест со цел да се објаснат предностите на членството во НАТО, кое, како што рече, значително ги намалува трошоците за безбедноста на една земја.
Албанија, Хрватска и Македонија постигнаа голем напредок во спроведувањето на неопходните реформи и во исполнувањето на критериумите за членство во НАТО, рече Ди Карло, изразувајќи надеж дека трите земји ќе бидат поканети за влез во НАТО во 2008 година. САД, истакна таа, се посветени на воспоставувањето траен мир и стабилност во Југоисточна Европа и ќе продолжат со поддршката на Повелбата. 
„Европа не може да биде стабилна и мирна без стабилен и мирен Балкан и Јадранската повелба ни помага во реализацијата на таа цел“, македонската новинска агенција МИА ја цитираше Ди Карло. 
Пред неформалниот, дводневен состанок на министрите за надворешни работи на НАТО, кој ќе биде отворен в четврток во Софија, генералниот секретар на НАТО, Јап де Хоп Шефер, рече дека очекувањата на земјите-аспирантки за добивање позитивен сигнал во врска со проширувањето се легитимни и дека околу тоа ќе се разговара оваа недела. 
