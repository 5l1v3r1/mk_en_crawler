18/12/2009
 Хрватската премиерка Јадранка Косор ја отвори фармата на ветерници во Орлице, во близина на Осиек. Единаесетте турбини на ветар имаат капацитет од 9,6 мегавати. Проектот чини 13 милиони евра. 
*** 
Унгарскиот национален авиопревозник Малев продолжи да сообраќа меѓу Белград и Будимпешта по 17 години пауза. Првиот лет заврши на белградскиот аеродром во понеделникот (14-ти декември). Летовите меѓу двата главни града прекинаа во 1992 година, по санкциите на ОН воведени против поранешна Југославија. 
*** 
 Aлбанската Eнергетска Регулаторна Агенција во понеделникот (14-ти декември) одобри зголемување од 13 отсто на цените на струјата за домаќинствата. Локалниот оператор на електрична енергија ЦЕЗ најпрво побара зголемување од 24 отсто. Новите цени ќе стапат на сила следниот месец. 
*** 
 Косовската енергетска корпорација ја започна подготвителната фаза од новиот рудник Југ-Запад Шибовци во понеделникот (14-ти декември), како дел од проектот вреден 34,74 милиони евра. Рудникот, кој се смета за најголем проект во косовскиот енергетски сектор во последниве две децении, ќе почне со производство на лигнит во април. Европската агенција за реконструкција обезбеди 15 милиони евра финансиска помош за проектот. 
*** 
 Романската влада ќе замени околу 32.000 возила или две третини од старите автомобили во рамките на својата програма за 2009 година „кеш за старини“, која има за цел намалување на штетните емисии на гасови. Целта е постепено елиминирање на автомобилите стари повеќе од десет години, во согласност со регулативите на ЕУ. Владата потроши околу 29,2 милиони евра во бонуси за новите автомобили во рамките на програмата. 
*** 
Еуростат во средата (16-ти декември) објави податоци за БДП на 27 членки на ЕУ, кандидатски земји и четири западнобалкански земји. Според податоците, нивоата на БДП во 2008 година во Романијa и Бугаријa, двете најнови членки на блокот, биле 47 отсто, односно 60 отсто пониски од просекот на ЕУ, кој се проценува на 100 отсто во студијата.
*** 
Светската банка во вторникот (15-ти декември) го објави своето одобрување на 21 милион евра за Maкедонијa, како поддршка на економските реформи и развојните политики. Средствата ќе бидат искористени специјално за реформите во социјалното осигурување и здравството и за мерките за зајакнување на стабилноста во финансискиот сектор. 
 (Разни извори – 11/12/09-18/12/09)  
