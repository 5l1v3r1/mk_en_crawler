24/01/2008
Од Ајхан Шимшек за Southeast European Times -- 24/01/08
Грција сака „да ги надмине тешкотиите од минатото и да оди кон иднината со надеж“, рече премиерот Костас Караманлис по состанокот со својот турски колега, Реџеп Тајип Ердоган. Ердоган рече дека 2008 година е година на нови можности за развој на понатамошните врски помеѓу двете земји. 
Иако Турција и Грција се традиционални ривали, нивните политички односи драстично се подобрија во последните години, и покрај тековното несогласување околу воздушниот простор и територијалните води. Двата сојузника во НАТО за малку избегнаа војна во 1987 и 1996 година во врска со експлоатацијата на нафта и гас и спорот околу суверенитетот на две мали, пусти островчиња во Егејското Море.
Турскиот и грчкиот премиер во средата се согласија за понатамошен развој на билатералната соработка, но изразија различни ставови во врска со политички чувствителните прашања за Кипар, повторното отворање на грчката православна семинарија во Истанбул, проблемите во Егејот и прашањата поврзани со турското малцинство во Грција и грчкото малцинство во Турција.
Тие ветија дека ќе соработуваат при решавањето на долготрајниот спор околу териториите во Егејското Море, макар што останаа со спротивставени ставови во врска со начинот на кој треба да се постигне тоа. Караманлис ја повтори позицијата на Атина дека прашањето треба да го реши Меѓународниот суд на правдата во Хаг, додека Ердоган и понатаму инсистираше на билатерално решение. 
Во меѓувреме, ќор-сокакот во врска со напорите за повторно обединување на поделениот остров Кипар ја попречија кандидатурата на Турција за пристап во ЕУ. Во декември 2006 година Брисел го замрза отворањето на осум од 35 поглавја на преговорите поради ќор-сокакот поврзан со Кипар. 
Република Кипар пристапи во ЕУ во мај 2004 година, тврдејќи дека го претставува островот како целина. Сепак, турскиот дел од островот е во меѓународна изолација и е признаен само од Турција. „Турција мора да ги нормализира своите односи со Кипар за својата кандидатура во ЕУ’, рече Караманлис, додавајќи дека ЕУ треба да ја прифати Турција како своја полноправна членка откако Анкара ќе ги исполни своите обврски кон организацијата. 
Ердоган одговори велејќи дека нема потреба за дуплирање на дипломатските напори во врска со Кипар и изрази надеж дека претседателските избори во февруари ќе создадат нови можности.
Претседателот на кипарските Грци Тасос Пападопулос, кој ја водеше својата заедница во отфрлањето на планот на ОН за повторно обединување на референдумот во 2004 година, бара реизбор. Кипарските Турци одржаа одделен референдум во тоа време и гласаа за планот. Но, истиот мораше да биде одобрен од двете страни за обединет Кипар да влезе во ЕУ.
