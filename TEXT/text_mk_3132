10/10/2006
Од Игор Јовановиќ за Southeast European Times во Белград – 10/10/06
Заменик јавниот обвинител Милорад Цвијовиќ беше уапсен во саботата (7-ми октомври) за наводна помош на таканаречената „банкрот мафија“. Во својата седница во понеделникот, парламентот му го одзеде претставничкиот имунитет на Цвијовиќ, на барање на специјалниот обвинител за организиран криминал. Истиот ден, осомничениот беше ставен во 30-дневен притвор. 
Членовите на банкрот мафијата се осомничени за спроведување на нелегални продажби на српски претпријатија за кои течеле судски постапки за банкрот, што на државата й донесе загуби од милиони евра, како и на претпријатијата вклучени во истите. 
Според соопштението за медиумите на полицијата, Цвијовиќ се смета дека директно му помагал на еден од водачите на банкрот мафијата, Слободан Радуловиќ. Заменик државниот обвинител е, исто така, осомничен за користење на својата позиција за нелегално преземање на еден случај во 2005 година и негово решавање без сознание на овластениот обвинител. 
Белградските медиуми објавија дека Цвијовиќ му овозможил на Радуловиќ да го исфрли словенечкиот хипермаркет „Меркатор“ од трката за купување акции во „Ц Маркет“, еден од најголемите синџири супермаркети во Србија. Самиот Радуловиќ е во бегство уште од април и полицијата вели дека тој е, најверојатно, надвор од земјата.
Во април полицијата уапси девет лица осомничени дека се членови на банкрот мафијата. Помеѓу нив се и поранешниот претседател на Белградскиот стопански суд, Горан Кљајевиќ, и судијката од тој суд, Делинка Ѓурѓевиќ. Братот на Горан Кљајевиќ, Марко, беше претседател на судската комисија во судскиот процес за убиството на Зоран Ѓинѓиќ. 
Марко Кљајевиќ се повлече од судскиот процес на крајот од април, противејќи се на третманот на полицијата и судството кон неговиот брат. 
Српскиот министер за внатрешни работи, Драган Јоциќ, во саботата за белградските медиуми изјави дека апсењето на Цвијовиќ ја покажало подготвеноста на владата за справување со криминалот и корупцијата. „Никој нема да биде недопирлив“, рече тој.
Цвијовиќ и двајца поранешни судии на Белградскиот стопански суд не се единствените судски претставници уапсени во Србија за време на владата на Воислав Коштуница. На крајот од минатата година полицијата го уапси и судијата на српскиот Врховен суд Љубомир Вучковиќ, кој беше обвинет за помош при намалувањето на казната на членови на криминална група. Тој беше осуден на осум години затвор. 
