16/05/2006
Од Давор Коњикушиќ за Southeast European Times во Белград -- 16/05/06
Неодамнешното доделување на телевизиски фрекфенции од страна на Републичката радиодифузна агенција (РРА) не беше генерално поздравено. На крајот од април, РРА им додели фрекфенции на ТВ Б92, ТВ Пинк, ТВ Авала и ТВ Фокс, како и на Кошава ТВ и Хепи ТВ. Сепак, голем број други телевизии - како што се РТЛ Телевизија, БК Телевизија и ТВ 5 од Ниш - беа изоставени. 
И покрај тоа што РРА инсистира на тоа дека одлуките се донесени праведно и се во согласност со постојната легислатива за радиодифузија, некои велат дека се работи за кривично дело. Критичарите велат дека станиците со утврдена инфраструктура и репутација без прескокнати за сметка на телевизиите со послаб квалитет, па дури и за некои што сé уште не постојат. 
Влоговите се високи, со оглед на тоа што истражувањата покажуваат дека медиумскиот пазар во Србија е во пораст. Минатата година приходите само од телевизиските реклами изнесуваа 60 милиони евра и таа сума се очекува да биде за 15 отсто повисока оваа година. 
Агенцијата вели дека ги следела строгите критериуми, земајќи го предвид не само сегашниот степен на деловен успех, туку и изгледите за во иднина. Најголеми инвестиции беа објавени од страна на Пинк (100 милиони евра), ТВ Фокс (38,5 милиони евра), Косова-Хепи (32,5 милиони евра) и Авала (21,8 милиони евра). За разлика од тоа, една од станиците што загуби, РТЛ, планираше да инвестира 21,3 милиони евра. 
БК Телевизија, основана од контроверзниот бизнисмен Богољуб Кариќ, беше одбиена од голем број причини, вели заменик-претседателот на Управниот совет на РРА, Александар Васиќ. Меѓу нив е и недоволната транспарентност во првичното капитално финансирање, како и прекумерното значење што станицата й го даваше на политичката партија на Кариќ. 
„Одговорот на БК ТВ покажува недоволно познавање на Законот за радиодифузија“, изјави Васиќ за „Балкан инстајт“. 
РРА, исто така, вели дека банкарските сметки на БК ТВ биле блокирани неколку недели за време на преговорите и дека извештаите на регистарот на Националната банка на Србија покажале дека сметката на БК Телеком и понатаму е блокирана. 
Помеѓу другите критериуми беше и однесувањето на апликантите за време на процедурата на апликација. РРА тврди дека во изјавите на претставниците на БК ТВ и РТЛ е направен обид штетно да се влијае на исходот и да се направи политички притисок врз агенцијата. 
На РТЛ, исто така, й беше одбиена лиценца поради нејзиното мнозинско странско сопствеништво, рече агенцијата за радиодифузија. 
„Ние не прифаќаме вакви објаснувања, бидејќи ништо што е речено за РТЛ не е точно“, одговара Ненад Савиќ, член на управниот одбор на РТЛ. 
Одбиените телевизиски станици поднесоа жалби до РРА, која има околу 30 дена да одговори. Потоа станиците имаат опција да ја изведат агенцијата и на суд. 
Српскиот министер за култура, Драган Којадиновиќ, го кажа своето мислење околу ова прашање, велејќи дека доделувањата се „скандалозни“ и треба да се поништат. 
