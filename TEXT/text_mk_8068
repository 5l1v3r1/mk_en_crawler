01/04/2013
Круно Картус за Southeast European Times во Осиек -- 01.04.13
Во обид за зголемување на транспарентноста и контролата на трошоците на хрватските јавни институции, една невладина организација отвори веб-страница на која јавноста може да ги следи договорите за набавки и тендерите на владата.
Во 10-те дена од отворањето, веб-страницата integrityobservers.eu, има повеќе од 700 корисници кои можат да следат и анализираат повеќе од 50.000 јавни тендери и 13.000 договори, рече Мунир Подумљак, претседател на Партнерство за општествен развој.
Јавните набавки во Хрватска сочинуваат околу 16 отсто од БДП.
„Купувањето во Хрватска ... изнесуваше околу 3 милијарди евра. Јавните набавки се интересни како за земјите, така и за агенциите за развој, па така и за оние кои сакаат нелегално да профитираат од еден од најголемите пазари во светот, како на меѓународно, така и на национално ниво. Според обемот, тоа е најголем процес во кој јавниот и приватниот интерес се допираат и каде што пазарната размена на пари доаѓа меѓу јавниот и приватниот сектор“, рече Подумљак за SETimes.
Според истражувањето што го спроведе Трансперенси интернешнал во 2012 година во врска со состојбата со корупцијата на јавните функционери, бизнисмените и институциите, Хрватска се рангира на 62-рото место од 176 држави.
Но, поради серија судски скандали поврзани со јавните набавки, од кои најзабележително беше судењето на поранешниот премиер Иво Санадер, јавноста е сè уште многу загрижена во врска со степенот на корупција.
Хрватското здружение на работодавачи вели дека иако законите за јавни набавки се подобрија во изминатите години, владата треба да ја зголеми транспарентноста и ефикасноста.
„Тоа значи, пред сè, подобрување на ефикасноста на процесот на јавните набавки, обезбедување оптимална распределба на јавните пари од јавните институции, но и обезбедување поголема флексибилност во преговорите и одлучувањето за најдобар понудувач“, рече за SETimes Ана Павлиќ, портпаролка на здружението. 
Подумљак рече дека хрватскиот Закон за јавните набавки од 2012 година е еден од најнапредните во овој дел од Европа, но рече дека многу регулативи -- вклучително и управувањето со информации, спречувањето судир на интереси и процедурите за назначување и вработување -- немаат доволно поддршка.
„Недоволната поддршка од другите одредби на Законот за јавните набавки може да води до серија проблеми во спроведувањето, што може повторно да води до почеток што се однесува до развојот на системот кој е веќе и онака еден од најразвиените во овој дел од Европа. Сите овие причини нè донесоа до идејата за бази на податоци и пребарувачки алатки кои ќе им овозможат на граѓаните да ја следат јавната набавка за која се заинтересирани во реално време, секојдневно“, рече Подумљак за SETimes.
Горан Газдек, уредник на онлајн дневниот весник Virovitica.net, рече дека е сè уште тешко за медиумите да добијат информации за набавките од јавните институции, особено деталите за финансирањето на одредени активности.
„Алатките како ,Интегрити опсерверс’ ѝ овозможуваат [на јавноста] да процесуира ... конфузни податоци“, рече Газдек за SETimes.
Томислав Церовец, портпарол на Министерството за економија, рече дека постои државен Електронски билтен за јавните набавки, кој објавува вакви податоци, но во поинаков облик.
Церовец рече дека електронското објавување на договорната документација и информациите за набавките, значително ја подобруваат транспарентноста на процесот.
„Сите овие елементи, заедно со другите законски и практични аспекти што се користат, придонесуваат во значителна мера за намалување на ризикот од нерегуларности, вклучително и ризикот од корупција. Со оглед на многу значајниот економски аспект на јавните набавки ... тоа е област која е изложена на значаен ризик од корупција“, рече Церовец за SETimes.
 Како објавувањето на деталите од договорите за набавките ќе ја намали можноста за корупција во овој сектор? Кажете ни што мислите во коментарите.  
