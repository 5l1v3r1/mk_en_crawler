12/12/2008
БЕЛГРАД, Србија -- Министерот за надворешни работи, Вук Јеремиќ, во четвртокот (11-ти декември) рече дека ако неговата земја мора да избира помеѓу членството во ЕУ и „прашањето на својот територијален интегритет“ (косовското прашање), Србија ќе мора да й каже „не“ на ЕУ. Тој й рече на парламентарната комисија за надворешни работи дека интеграцијата во ЕУ и борбата за задржување на суверенитетот на Србија над Косово се две одделни прашања, но Србија нема да има избор ако двете прашања се поклопат.
Во другите вести од четвртокот, делегација на француски пратеници го посети Белград, предводена од Филип Мение. Мение рече дека тој и другите ќе се обидат да ги убедат своите холандски колеги да престанат да го условуваат ратификувањето на српскиот Договор за стабилизација и асоцијација со апсењето на обвинетиот за воени злосторства Ратко Младиќ.
Во меѓувреме, во средата, високиот претставник во Босна и Херцеговина (БиХ), Мирослав Лајчак, го посети Белград. Претседателот Борис Тадиќ го увери дека Србија, како гарант на Дејтонскиот мировен договор, недвосмислено го поддржува територијалниот интегритет на БиХ и нејзиниот процес на интеграција во ЕУ. Лајчак рече дека Белград мора да стори повеќе за унапредување на стабилноста во БиХ, со оглед на жестоката реторика неодамна меѓу Србите, муслиманите и Хрватите. (ФоНЕТ, Бета, Б92, АФП, Радио Србија, Балканинсајт, Емпортал, Serbianna.com - 11/12/08)
