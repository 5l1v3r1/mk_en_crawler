09/07/2010
Од Пол Чикои за Southeast European Times во Букурешт – 09/07/10
Романската служба за вонредни состојби е во трка со времето, борејќи се да направи брана долга 4,5 километри долж реката Дунав, која ќе заштитува голем дел од пристанишниот град Галати, еден од најважните економски центри во државата. 
Потегот доаѓа по водостојот без преседан на реката оваа недела. Прогнозерите предупредуваат дека истиот ќе достигне врв в сабота (10-ти јули), со 17,860 кубни метри во секунда и ниво на водата кое се очекува да достигне 677 сантиметри -- 16 сантиметри над досега најголемата висина од 2006 година. 
Работите започнаа во неделата вечер откако локалните власти побараа помош од централната администрација, предупредувајќи дека секое одложување би довело до најголема урбана катастрофа од Втората светска војна. Околу 1.500 пожарникари, жандарми и војска, повеќето донесени од соседните држави, работеле деноноќно да ја подигнат 2 метри високата песочна брана. 
„Ако браната не издржи, Дунав ќе поплави четвртина од градот, кој се состои и од поморско градилиште, пристаниште и царински [сектор]. Тоа значи 12.000 работни места, штета од 45 милиони евра на ден и штета од 250 милиони евра на приватен имот“, изјави префектот на округот Галати за SETimes. 
Старата градска област Валеа Орасулуи се наоѓа на првата тераса, паралелна со реката. Скоро 1.500 куќи таму се најранливи. Повеќе од 8.000 луѓе се подготвуваат за евакуација ако браната падне.
Контролата на поплавите претставува резервен план кој локалните власти го изготвија ако браната пукне, но ова би се случило по голема цена -- села, луѓе, обработливо земјиште би можеле да се изгубат.
„Поплавувањето на Галати би било срам за сите нас, знак за немоќта на властите, но тоа не мора да се случи“, рече романскиот претседател Трајан Башеску за време на посетата на локацијата каде што се гради браната.
„Мислам дека сé што можеше да се направи беше направено. Но, јас сум убеден дека Галати нема да се поплави“, рече тој по проверката на завршената брана. 
„Да не даде Господ!“, рече претседателот запрашан за алтернативна контрола на поплавите. 
„Луѓето во околината се исплашени, испаничени“, рече Овидиу, локален жител кој се пријави како доброволец да им помогне на единиците за вонредна состојба да ја изградат браната, за SETimes. „Ова ни е првпат на нас кои живееме овде со децении. Никогаш порано не сме доживеале вакво нешто.“ 
„Работевме во смени од по 13 часа за да ја завршиме браната навреме“, рече тој.
Некои локални жители велат дека природата се одмаздува. „Дунав само си ја враќа територијата што ја изгуби по целата таа работа за време на вештачката индустријализација на земјата“, рече А Сандулеску, пензионер во Галати, за SETimes. 
„Истото важи и за поплавите на другите делови од земјата, каде што планините и ридовите се обесшумени. На овој начин природата ни кажува дека сме отишле предалеку.“ 
