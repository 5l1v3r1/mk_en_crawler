13/04/2010
Од Пол Чикои за Southeast European Times во Букурешт – 13/04/10
Додека еден сенатор останува во притвор во истрагата за корупција, еден висок судија и двајца бизнисмени за кои се зборуваше дека имале деловни врски со него, беа ослободени во понеделникот (12-ти април) во случајот кој ги опфати политиката, бизнисот и судството. 
Високиот суд на правдата и казацијата (ИЦЦЈ) донесе одлука во корист на жалбата поднесена од судијата Флорин Костиниу и двајца бизнисмени, кои беа ставени во превентивен притвор 30 дена. Тројцата не можат да ја напуштат државата следниот месец. 
Бизнисмените беа идентификувани како Костел Касунеану и Мариус Лочич. Тие се обвинети за обид за поткуп на Костиниу заради добивање влијание во две судски постапки. 
Костиниу, шеф на цивилниот сектор на ИЦЦЈ, беше суспендиран од таа претседателска функција од страна на Врховниот совет на судии (ЦСМ) до крајот истрагата. 
СЦМ пресуди дека сенаторот Каталин Воицу од Социјалдемократската партија -- уапсен на 30-ти март -- треба да остане во притвор. Обвинителите велат дека Воицу прифатил 260.000 евра мито од бизнисмените минатото лето. Парите, според обвинителите, биле наменети за поткуп на судии. 
Обвинителите од Националниот антикорупциски директорат (ДНА) ги искористиле записите од телефонските разговори што Воицу, наводно, ги имал со двајцата бизнисмени, како доказ во случајот. 
Токму во овие записи, тврдат обвинителите, се појавува името на Костиниу. Инспекторите, исто така, ги предале записите од телефонските разговори што судијата ги имал со бизнисменот Часунеану. 
Во соопштението за медиумите по апсењата, ДНА вели дека Констиниу знаел „оти дејствувал по барање на бизнисменот Костел Касунеану, во поглед на добивање поволно решение за неговата фирма, како и дека ќе добие како награда голема количина пари“.
Касунеану е познат во Романија како „Кралот на асфалтот“, бидејќи од државата доби многу профитабилни договори за изградба на патишта. Пред апсењето, тој бил вклучен во судска парница против државната управа за патишта и автопати, поради губењето јавен тендер.
„’Досието Воицу’, како што случајот се нарекува во медиумите, има потенцијал да стане најважниот корупциски случај истражуван од романските власти по падот на комунизмот“, изјави Кристи Чуперка, уредник - специјалист за правни прашања во дневниот весник Романија либера, за SETimes. „Сенаторот, според мене, е само точка на поврзување на поранешната комунистичка елита што дојде на власт набргу по 1989 година и некои кои успеаја да останат на клучните позиции дури и по 2000 година.“
„Без поддршката на овие [влијателни] луѓе, Воицу не можеше да добие пристап до судиите на врховниот суд ... никој немаше да му се обрати ако не се знаеше кој стои зад него“, рече Чуперча. 
