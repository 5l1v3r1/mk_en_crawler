27/04/2012
Менексе Токјај за Southeast European Times во Истанбул -- 27.04.12
Лаки Вингас, турски државјанин со грчко потекло, е првиот немуслимански член на Генералниот директорат на фондациите -- институција поврзана со кабинетот на премиерот -- каде што тој ги претставува 165-те малцински фондации. Во ексклузивното интервју за SETimes, тој ги оценува односите меѓу државата и немуслиманските заедници во Турција, тврдејќи дека е „природен процес“ дијалогот да се движи во позитивен правец. 
Вингас вели дека во минатото, луѓето имале тешкотии да ги искажат своите барања на демократски начин, но сега и владата и општеството се поотворени за дијалог. 
„Ако нашата главна стратегија е заснована на една посреќна и порамноправна иднина во Турција за сите, ние ќе мораме да поминеме низ некои процеси што не можат да се предвидат однапред. Но, во текот на овој процес на демократизација, треба да се почитуваме едни со други; треба да се однесуваме на проактивен начин и треба да ги остваруваме нашите права на граѓанска платформа“, рече тој. 
Но, Вингас посочува и дека „ние, како малцински заедници во Турција треба да воспоставиме внатрешна, учесничка демократија меѓу себе“, за демократските реформи да имаат некаква смисла.
Франго Караоглан, добро позната преведувачка која й припаѓа на грчката заедница во Истанбул, се согласува со Вингас. „Ако демократијата ја сочинуваат одреден број принципи, и ние треба да ги усвоиме тие демократски норми за себе на ефикасен начин“, рече таа за SETimes, додавајќи дека нема волшебен рецепт за тоа.
„Изборите за одборот на секоја фондација треба да се спроведуваат на база на внатрешни регулативи, земајќи го предвид учеството на сите гласачи. Сите внатрешни изборни процеси треба да се спроведуваат на транспарентен и одговорен начин. Секоја иницијатива или одлука донесена во рамките на малцинската заедница не треба да го отвори патот за прашања како: ,кој ќе има корист од ова?’, ,чиј личен профит ќе биде оштетен со ова?’“
Ситуацијата на малцинствата во Турција е подобрена во последниве години со усвојувањето на голем број законски амандмани. Значајниот закон одобрен од парламентот минатиот август го отвори патот за малцинските фондации -- чиј имот беше експроприран -- да поднесат официјални жалби за враќање на имотот или за надоместок.
„Овој закон, исто така, го отвори патот за промени во нашето однесување [како малцински групи]. Бевме навикнати на усвојување една многу негативна и безнадежна идентитетска структура во врска со ова прашање. Сега мораме да ја разбиеме оваа идентитетска структура и да ги мотивираме малцинствата да размислуваат на позитивен начин“, рече Вингас.
Во Турција живеат околу 65.000 ерменски православни христијани, 20.000 Евреи, 3.500 грчки православни христијани и 20.000 Асирци. Секоја заедница има фондации и запленет имот во минатото, вклучително и болници, училишта, светилишта и гробишта.
„За да надокнадиме за минатите неправди, мора да се преземат некои чекори“, рече Вингас, додавајќи дека ова ќе помогне да се загарантира мирот во душите на сите турски граѓани.
Вингас смета дека е негова должност да дејствува како мост меѓу државните власти и неомуслиманските фондации, и да се развијат односи меѓу немуслиманските заедници.
Од крајот на минатата година парламентарната Уставна комисија за помирување ги вклучи ставовите на малцинските групи во подготовките на новиот граѓански устав. Вингас вели дека заедничкиот именител на малцинските групи е барањето за рамноправно државјанство, ревизијата на учебниците заради отстранување на расистички елементи, усвојување превентивни мерки против говорот на омраза и унапредувањето на верската слобода.
„Имам две главни очекувања од новиот устав: Најпрво, сакам да бидам прифатен и третиран како рамноправен граѓанин во вистинска смисла и, потоа, сакам да имам право на својата иднина во својата татковина“, рече Вингас.
Тој вели дека има значајни промени во однесувањето на бирократијата во Анкара, која сега се обидува да сочувствува со малцинствата. Највисоките владини претставници можат лесно да се состанат со претставниците на немуслиманските заедници, каде што „постои разбирање и желба за отворен дијалог“.
„Сведоци сме на поотворена атмосфера каде што властите во Анкара се обидуваат да сочувствуваат со малцинските групи и нивната психологија“, рече тој. 
Пратеникот на ЦХП и член на Уставната комисија за помирување Риза Турмен се согласува. „ЦХП и Уставната комисија за помирување се решија за став кој ги прифаќа сите малцинства, без оглед на нивната религија. Како партија отворена кон плурализмот, ние обрнуваме внимание на квалитетите на луѓето, а не на нивната етничка припадност“, рече за SETimes поранешниот судија на Европскиот суд за човекови права.
Турмен истакна дека комисијата ги слушнала сите верски заедници во Турција пред да го започне својот нацрт-процес. „Овој устав ќе симболизира променета перцепција кон малцинствата и [претставува] добар чекор напред кон сочувствувањето со нивните проблеми преку обезбедување конкретни гаранции“, додаде тој. 
Во врска со грчката православна семинарија на островот Хејбелиада (Халки), која беше затворена во 1971 година, Вингас рече дека е оптимист оти истата наскоро повторно ќе се отвори, иако не даде конкретен датум. Затворањето на семинаријата останува пречка за верската слобода и обуката на православното свештенство во Турција.
За Вингас, кандидатурата на Турција за ЕУ и процесот на хармонизација претставува ефикасна поткрепа за подобрувањето на животите на немуслиманските заедници во Турција. „Не само за малцинските групи, туку и за пошироката јавност, ЕУ претставува извор на доверба за транспарентен процес во Турција“, рече тој.
