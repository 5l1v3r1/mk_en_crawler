13/06/2007
ПАРИЗ, Франција -- Американскиот државен потсекретар Николас Барнс, за време на посетата на Париз во вторникот (12-ти јуни) рече дека западните сили ќе продолжат со напорите за спроведување на планот за статусот на Косово, подготвен од страна на поранешниот фински претседател Марти Ахтисари. „Тоа[планот на Ахтисари] е единствениот пат за напред и нема враќање назад, според нас“, рече тој. Планот предвидува надгледувана независност за покраината.
Но, во Белград претседателот Борис Тадиќ инсистираше на тоа дека неговата земја ќе побара задржување на суверенитетот и истовремено продолжување со кандидатурата за членство во ЕУ. Србија „нема да се откаже ниту од Косово, ниту од својата европска иднина“, рече тој. Премиерот Воислав Коштуница даде сличен коментар.
Меѓународната Контакт-група за Косово го одржа закажаниот состанок во Париз, и ја потврди својата поддршка за планот на Ахтисари. Сепак, претставниците на Русија -- која застана на страната на Белград -- не присуствуваа. (Блиц - 13/06/07; Ројтерс, АФП, РТС, Танјуг, Бета, Б92, РТК, РФЕ, Телеграфи, Балканвеб - 12/06/07)
