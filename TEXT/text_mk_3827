17/08/2007
(AНА-МПА, Ројтерс, АП, ДПА, ББС - 16/08/07; Катимерини - 14/08/07; Ангус рајд глобал монитор - 12/07/07)
Околу шест месеци пред крајот на четиригодишниот мандат на неговата влада, грчкиот премиер Костас Караманлис, во петокот (17-ти август) побара предвремени парламентарни избори на 16-ти септември.
Ставајќи крај на неколкунеделните шпекулации, владиниот портпарол Теодорос Русопулос во четвртокот рече дека премиерот ќе побара распуштање на парламентот за време на состанокот со претседателот Каролос Папуљас следниот ден. 
„Владата, под целосна одговорност, бара од грчкиот народ да одлучи за иднината на земјата, обновувајќи ја доверба и давајќи й втор силен мандат за наредните четири години“, рече портпаролот. „Од 2004 година земјата континуирано се движи напред. Реформите започнаа и веќе даваат плодови. Останува да се направи уште многу.“
По повеќе од една деценија во опозиција, конзервативната Нова демократија (НД) на Караманлис дојде на власт по парламентарните избори во март 2004 година, во кои освои убедлива победа над Панелинистичкото социјалистичко движење (ПАСОК). 
НД доби пофалби од ЕУ за намалување на буџетскиот дефицит и спроведување на серијата потребни економски и социјални реформи, вклучително и некои болни реформи. Но, некои скандали и јавната перцепција дека НД не ги исполни изборните ветувања, ја разнишаа популарноста на партијата дома. Некои, исто така, ја критикуваат владата за нејзиниот одговор на бројните шумски пожари кои ја погодија земјата ова лето. Неодамнешните анкети покажаа дека НД е во мртва трка со ПАСОК, при што нејзиното водство е намалено статистички на незначајни 2 процентни поени.
„Правата на Грците се намалени, нивните плати се намалени и нивните очекувања се обесхрабрени“, Ројтерс го цитираше портпаролот на ПАСОК, Петрос Ефтимиу.
Социјалистите на Јоргос Папандреу, кои ги обвинуваа конзервативците за корупција и некомпетентност, вршеа притисок за предвремени избори со месеци. 
Папандреу рече дека неговата партија е подготвена за тестот минатиот месец и се чинеше уверена дека ќе победи. „Очекувам победа“, им рече тој на новинарите. Владините претставници ветуваат понатамошни реформи ако НД повторно победи следниот месец. 
На телевизиското обраќање во петокот Караманлис го наведе финализирањето на очекуваните законски мерки и уставни измени, како главни причини за него да побара втор мандат. 
„Јас искрено верувам дека граѓаните сакаат продолжување на промените и реформите, со нова динамика и нова брзина“, рече тој на последната седница на владата, што се одржа пред неговиот состанок со Папуљас.
Во четвртокот некои аналитичари рекоа дека брзи избори мора да се одржат што е можно побргу. Со тоа, тврдат тие, ќе му се даде нов поттик на реформскиот процес, кој беше забавен во последниве месеци поради шпекулациите за датумот на изборите. 
„Мислам дека владата чувствува оти мора да отвори нов фронт реформи и овој период на интензивни шпекулации за тоа кога ќе се одржат изборите ги стагнираше работите“, изјави аналитичариот Џон Лулис за АП. „Реформите може да добијат динамика само преку нов мандат од народот. (Караманлис) се чувствува силен, верува дека може да постигне значително мнозинство во парламентот што ќе има контролата, и е решен да ја исчисти сцената.“
