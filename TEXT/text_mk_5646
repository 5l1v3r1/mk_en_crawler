30/12/2010
(AП, Ројтерс, АФП, ДПА, Њујорк тајмс, Вашингтон пост, Дер шпигел, СНН, Дау Џонс, Британско здружение на медиумите, АНА-МПА - 30/12/10)
Силна бомба експлодираше пред судот во центарот на Атина за време на шпицот во сообраќајот во четвртокот изутрина (30-ти декември), предизвикувајќи значителна штета, но повредени немаше.
Полициски извори велат дека експлозијата се случила во околу 8 часот и 20 минути наутро по локално време, кога експлодираше направа поставена на мотор паркиран во близина на зградата во станбената област на главниот град Амбелокипи.
Неидентификувано лице се јави во грчкиот весник Елефтеpотипија и приватниот телевизиски канал Алтер нешто пред 7 часот и 40 минути, за да предупреди дека бомба ќе биде детонирана пред Судот од прва инстанца за 40 минути. Тоа й овозможи на полицијата да ја евакуира зградата пред експлозијата. 
„Во двата случаи, јавувачот рече дека направата била врзана за мотор пред судот и го даде регистарскиот број на моторот“, The New York Time s цитираше полицаец од Атина, кој зборуваше под услови на анонимност. „Експлозијата се случи две минути по крајниот рок.“ 
Експлозијата ги потресе прозорците на стаклена-железната фасада на судската зграда и оние на блиските станови и излозите на продавниците во густо населената област Амбелокипи. Беше толку силна што можеше да се чуе во голем дел од градот. 
„Експлозијата беше како земјотрес“, германската новинска агенција ДПА го цитираше Теодорос Јоанидис, кој живее на околу 200 метри од зградата. „Имаше голем удар и потоа нашата куќа се потресе.“
Сопственик на киоск само 100 метри од зградата рече дека целата стока паднала од полиците кога експлодирала бомбата. 
„Се знае дека го осудуваме овој напад“, АП ја цитираше изјавата на Спирос Вујиас, заменик-министер за јавни работи, за приватната телевизија Скај. „Насилството не решава ничии проблеми.“
Иако никој не ја презеде одговорноста за бомбашкиот напад на судската зграда, многумина веднаш ја поврзаа со екстремно левичарските групи, чии насилни напади врз зградите на владата, полициските станици и банките, се зголемија од декември 2008 година, кога полицијата уби тинејџер во Атина.
Револуционерна борба, Заговор на огнените ќелии и Револуционерна секта, се некои од најпознатите милитантни групи што извршија бројни напади на „урбаната герила“, како што ги нарекуваат, во последниве месеци, во обид за соборување на системот преку терор и хаос.
На 17-ти јануари, повеќе од десетина осомничени членови на Заговор на огнените ќелии, ќе излезат на судење. Групата ја презеде одговорноста за 14 писма-бомби испратени до амбасадите во Атина и странските влади во странство на почетокот од ноември. Таа неодамна ги повика екстремистите од цела Европа да ги интензивираат активностите пред судењето, кое ќе се води во други судови, а не во оној што беше цел во четврток, бидејќи истиот се користи за административни цели. 
