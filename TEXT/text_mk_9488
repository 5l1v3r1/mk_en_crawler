30/04/2013
Селена Петровиќ за Southeast European Times во Загреб -- 30.04.13
Синдикалните организации и невладините организации во регионот им обезбедуваат на работниците место каде што можат да се обратат за помош, откако многу вработени рекоа дека сакаат повеќе почит и правда на работното место.
Работниците велат дека не можат да реагираат кога нивните права се нарушени, како што е неплаќање на прекувремената работа, добивање задоцнети плати и недостиг на почит од страна на работодавачите, бидејќи се плашат дека ќе бидат отпуштени, поради што нема да можат да ги прехранат своите семејства.
„Честопати сум се соочил со класичниот проблем: прекувремена работа која не се плаќа“, вели Ника Радовиќ (35) експерт за маркетинг од Загреб. „Клучниот проблем не беше само дополнителното работно време за кое не добивав пари. За мене, најголемиот проблем беше рамнодушноста на работодавачите кон напорите на работниците и недостигот на почит.“
Дарко Шеперич, советник за социјална политика во Сојузот на автономни синдикати на Хрватска, еден од организаторите на протестот што ќе се одржи на Меѓународниот ден на трудот в среда (1-ви мај) во Загреб, изјави за SETimes дека стравовите на работниците се разбирливи во ова време на „голема невработеност и нефункционална правна држава“.
Тој рече дека работниците мора да ја разберат важноста на нивното сопствено вработување, имено потребата да се организираат меѓу себе и да ја зголемат својата моќ во однос на работодавачите.
„Тоа е самата суштина на постоењето на синдикатите, и синдикатите можат да им помогнат“, рече тој.
Томислав Видовиќ (47), кој работи во фабрика за апарати за домаќинство во Загреб, вели дека суштинското прашање е дека никој не ги штити вработените во приватниот сектор.
„Работиме прекувремено без да ни се плати, а понекогаш немаме време ниту да одиме на ручек за време на работа. Исто така, знаеме дека на работодавачите не им се допаѓа да им бараме слободни денови, така што се обидуваме да не го правиме тоа. [Но] не се жалиме, бидејќи ни треба работата. Можеме да бидеме отпуштени без какви било последици за работодавачот. Ако ги однесеме на суд и победиме, отштетата е едвај доволна да се покријат судските трошоци.“
Крунослав Видиќ, портпарол на хрватското Министерство за труд и пензии, изјави за SETimes  дека министерството ги поддржува работниците преку законите и амандманите што ги предлага.
Тој рече дека жалбите на работниците се опфатени со измените во Законот за работни односи, кој влезе во парламентарна процедура.
Видич вели дека „во случаите кога работниците не можат да ги искористат своите права, можат да поднесат [анонимна] пријава до државниот инспекторат“. Ако инспекцијата утврди кршење на законот, се отвора судска постапка пред националните судови.
Оштетените граѓани можат, исто така, да бараат бесплатна правна помош во Министерството за правда и државна управа.
Неодамнешната студија на невладината организација Белградски центар за човекови права покажа дека вработените се справуваат со редица проблеми на работа, „иако правото на фер и поволни работни услови е декларативно усвоено како универзален стандард“.
Властите додаваат дека „многу работодавачи не им исплаќаат плати на вработените или задолжителните придонеси“.
Според кампањата „Црно на бело“, иницијатива за достоинство на работното место на неколку српски невладини организации, повеќе од 60.000 работници во земјата не биле платени во 2012 година, а повеќе од 5.000 претпријатија не платиле даноци и придонеси за работниците. Групата проценува дека вкупната сума што се должи изнесува околу 857 милиони евра.
Во Мостар, Босна и Херцеговина (БиХ), работниците се обраќаат во канцеларијата на мрежата за правна помош „Ваши права“ за помош во случај на проблеми како што е непридржувањето или непостоењето на договори за вработување, неплаќање на придонеси, задоцнети плати или прекувремена работа без плата.
Ахмет Салцин, заменик-директор за правни прашања во „Ваши права“, препорачува работниците да бараат инспекциска контрола во нивните претпријатија контактирајќи со надлежната трудова инспекција.
„Инспекцијата ги утврдува неправилностите и ... може да ги казни работодавачите за прекршоци, и [да даде] инструкции како да се корегираат постојните пропусти и грешки во работењето на нивните [работодавачи] во однос на работниците“, рече Салцин за SETimes.
 Дали напорите на невладините организации се доволни за да се осигурат правата на работниците? Придружете се во дискусијата долу во коментарите.  
