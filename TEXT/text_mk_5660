30/05/2011
Од Арон Штајн за Southeast European Times во Истанбул – 30/05/11
Истанбул е преплавен со знаците и звуците на престојните избори. Зградите се покриени со повеќебојни знамиња на политичките партии, аглите на улиците се полни со доброволци од предизборната кампања и автомобилите со големи звучници на покривите патролираат низ улиците, пуштајќи ја на цел глас песната на секоја политичка партија.
Секој ден доброволци од владејачката Партија на правдата и развојот (АКП) тропаат на вратите, разговараат со сопствениците на продавниците и се среќаваат со локалните здруженија за да го опипаат пулсот на електоратот. 
Доброволците на АКП, кои имаат канцеларии за предизборната кампања во секоја област, го поставија за приоритет вклучувањето на што е можно повеќе потенцијални гласачи пред изборите на 12-ти јуни.
„Доброволците одат во секоја зграда, тропаат на вратата и се обидуваат да ја објаснат мисијата на нашата партија“, рече Зехра Таскенлиоглу, генерален менаџер на Маја проект менаџмент, консултантска фирма која тесно соработува со АКП. „Заклучивме дека средбите очи в очи и разговорите со гласачите за прашањата, се најдобар начин за средба со луѓето, расчистување на погрешните сфаќања и нивно вклучување.“
Слични вакви напори на локалните доброволци помогнаа АКП да се вивне во парламентарните победи во 2002 и 2007 година, и локалните победи во 2004 и 2009 година. Желна да ја задржи победничката патека нечепната, АКП се фокусира на вклучување на окружно ниво, како и искористување на социјалните медиуми за ловење на гласот на младите во Турција.
Младите доброволци ги „користат Твитер и Фејсбук за да говорат за она што партијата го стори и што АКП ќе стори во иднина“, рече претседателот на Младиот огранок на АКП, Исмаил Караосманоглу. „[Има] повеќе од 1 милион млади доброволци во младинската организација на АКП кои сега работат во универзитетите и бизнисите низ цела Турција за да ја рашират пораката на партијата.“ 
Со приближувањето на изборите, доброволците ги зајакнуваат напорите за средба со сите гласачи во избирачките единици. „Младите доброволци имаат листа на секој гласач во единицата и одат во нивните домови и тропаат на вратите да ги објаснат минатите успеси на партијата и идните планови“, додаде тој. 
Според Таскенлиоглу, овие напори се засилени од напорите на доброволците за средба со „секој сопственик на продавница и вработен во затворените и отворените простори за шопинг во Турција, за да дискутираат како АКП може да им помогне“. 
На денот на изборите, политичките партии ќе испратат доброволци во секое избирачко место за да го следат гласањето, да го надгледуваат пребројувањето на гласовите и да даваат рани резултати во секоја кампања. 
Со повеќе од 200.000 избирачки места во Турција, ова не е лесна задача. Партиските претставници организираа тројца доброволци за секоја избирачка кутија со цел секое пребројување да се спроведе како што треба, според Караосманоглу. 
Оваа армија доброволци ќе се состане „во 5 часот изутрина на денот на изборите за да ги повтори своите задачи, пред да бидат испратени до окружните избирачки места“, додаде Таскенлиоглу.
Истражувањето објавено во весникот Аксам и спроведено претходно овој месец од избирачкото претпријатие ИКСара
„Бројките говорат само за себе, и ако анкетите се точни, тогаш изборната стратегија функционира како што треба“, рече Шабан Кардаш, асистент за меѓународни односи на Универзитетот за економија и технологија ТОББ. 
