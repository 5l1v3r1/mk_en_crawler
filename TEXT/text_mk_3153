06/07/2006
Од Марина Стојановска за Southeast European Times во Скопје – 06/07/06
Најпознатиот македонски режисер, Милчо Манчевски, започна со снимањето на својот трет филм „Коски“. Првата сцена беше снимена на 17-ти јуни во поранешната фабрика Хемтекс. Ова ќе биде прв филм на Манчевки кој целосно ќе се снима во Македонија, иако партнери се и Италија, Германија, Бугарија и Шпанија.
„Важни се две работи“, вели режисерот. „Најпрво, да се направи добар филм кој ќе внесе топлина во срцата на гледачите, и второ, истиот да се сними со стандарди кои ќе го заслужат епитетот „вистински европски филм“. 
Филмот, кој ја доби поддршката на Министерството за култура и „Еуроимиџ“, претставува урбана љубовна приказна за еден млад лекар кој се враќа во минатото по автомобилска несреќа. 
Снимањето се очекува да биде завршено до крајот на летово, а монтирањето би требало да заврши до април следната година. Неговата судбина потоа ќе зависи од дистрибутерите. Еден од нив, „Баварија филм интернешнал“ во Германија, веќе влезе во игра за потенцијален дистрибутер. 
Актерската екипа ја сочинуваат 70 луѓе, а филмот се снима на 80 локации. Претежно тоа се локации во Скопје, макар што се снима и во Штип, Охрид, Демир Капија и на планината Бистра.
Камерманот, Фабио Чанчети, е еден од најпознатите во Италија. Полскиот композитор Збигнев Преиснер, познат по своите дела со режисерот Кшиштоф Кишловски, е задолжен за музиката. Еуген Геарту, кој учествуваше во снимаето на „Авијатичарот“, се појавува како аудио-техничар. 
Манчевски стана славен со својот филм „Пред дождот“, кој го освои „Златниот лав“ на Венецијанскиот филмски фестивал во 1998 година. Другиот негов филм, „Прашина“, имаше меѓународна актерска екипа. 
