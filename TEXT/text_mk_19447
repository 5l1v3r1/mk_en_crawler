28/03/2008
САРАЕВО, Босна и Херцеговина (БиХ) -- Земјата покажа дека е сериозна кога станува збор за одбранбените реформи и нејзините аспирации кон НАТО, рече главниот заменик висок претставник во ОХР, Рафи Грегоријан, во четвртокот (27-ми март). Неговата изјава дојде откако претставниците на државната власт и властите на ентитетите потпишаа договор во Добој за одредување на сите права и слободи на т.н. подвижен одбранбен имот. Помеѓу другите работи, договорот ги определува и процедрурите за уништување на вишокот оружје, муниција и експлозиви и распределувањето на приходите од која било продажба на ентитетите и државата. Грегоријан го нарече договорот „уште еден важен чекор во спроведувањето на одбранбените реформи“.
Но, во одделна изјава ОХР го критикуваше новиот закон за платите на државните службеници, кој предвидува сите плати да ги одредува Советот на министри. ОХР, Европската комисија и Светската банка изразија загриженост дека ова би можело да ја поткопа независноста на судството, пограничната полиција и другите безбедносни агенции. (Дневни аваз, Независне новине - 28/03/08; РТРС, веб-страница на ОХР - 27/03/08)
