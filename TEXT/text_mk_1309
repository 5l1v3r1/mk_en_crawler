14/04/2009
 Aлбанијa и Maкедонијa во петокот (10-ти април) се согласија за подобрување на транспортните и комуникациските врски помеѓу двете земји. На состанокот во Охрид, албанскиот министер за транспорт, Сокол Олдаши, и неговиот македонски колега, Миле Јанакиески, рекоа дека се во тек подготовки за изградба експресна линија помеѓу Скопје и Тирана. Јанакиески рече дека Македонија, исто така, планира да изгради 56 километри железничка линија до 2010 година, за да ја поврзи својата мрежа со Албанија.
*** 
 Грција се надева дека новиот македонски претседател Ѓорѓе Иванов ќе работи на решавање на долготрајниот спор околу името помеѓу двете земји, рече во четвртокот (9-ти април) портпаролот на грчкото Министерство за надворешни работи, Јоргос Кумуцакос. Атина верува дека вториот круг од претседателските избори во Македонија на 5-ти април беше „чекор напред кон европските изборни норми“, рече тој. 
*** 
Германската канцеларка Ангела Меркел изрази поддршка за пристапувањето на Хрватска во ЕУ по состанокот со хрватскиот премиер Иво Санадер во Берлин на 8-ми април. Меркел повика на брзо решавање на словенечката блокада на разговорите за пристапување на Хрватска во ЕУ и вети подготвеност на Германија да поддржи Хрватска. 
*** 
Делегација предводена од македонскиот министер за одбрана, Зоран Коњановски, во понеделникот (13-ти април) ја започна официјалната посета на Црна Гoра на покана од црногорскиот министер за одбрана, Боро Вучиниќ. Коњановски, исто така, треба да се состане со претседателот Филип Вујановиќ. Меѓу темите се очекува да биде соработката и меѓусебната доверба помеѓу Скопје и Подгорица, како и евентуалните начини за продлабочување на билатералните одбранбени односи.
*** 
<b>Грчката</b> министерка за надворешни работи, Дора Бакојани, и нејзиниот турски колега Али Бабаџан одржаа неформален состанок на 6-ти април, на маргините од вториот годишен форум на Алијансата на цивилизациите, предводена од ОН, во Истанбул, објавија медиумите во вторникот. Двајцата министри разговараа околу билатералните односи, тековните напори за повторно обединување на поделениот остров <b>Кипар</b>, и улогата на Грција и Турција во процесот, како земја-гарант. 
*** 
 Српскиот претседател Борис Тадиќ на 7-ми април рече дека неговата земја треба да стане членка на семејството на ЕУ, истакнувајќи го нејзиниот политички и економски напредок во текот на изминатата деценија. „Србија повеќе не е она што беше во 1990-тите -- проблем за Западен Балкан“, рече Тадиќ на заедничката прес-конференција со австрискиот канцелар Вернер Фејман. Фејман ја потврди поддршката на Австрија за поблиски врски помеѓу Србија и ЕУ. 
 (Разни извори -- 07/04/09-14/04/09) 
