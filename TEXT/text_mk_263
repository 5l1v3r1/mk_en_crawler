27/07/2009
Од Бојана Миловановиќ за Southeast European Times од Белград -- 27/07/09 Фотографија на Никола Барбутов
Српскиот град Јагодина претрпе многу промени од своето основање во 1399-та година. Името го добил од српскиот збор јагода, но во 1946-та година преименуван е во Светозарево по еден од најугледните српски социјалисти Светозар Марковиќ. Старото име Јагодина е вратено во 1992-та година. 
Пред распадот на Југославија во 1991-та година, Јагодина беше позната како индустриски центар, со фабрика за кабли и пивара. Тие компании се уште работат, иако не толку успешно како претходно, но и понатаму вработуваат голем број жители на Јагодина.
Овој град во централна Србија, на околу 135км од Белград, има 36 000 жители, со уште околу 35 000 илјади во околните населби и села. 
Градоначалникот Драган Марковиќ е на чело на градот од 2004-та година. На минатогодишите локални избори, неговата партија Единствена Србија освои 56 отсто од гласовите -- најубедливата победа во историјата на локалните избори во Србија.
„Со години сум приватен претприемач и мојот успех во водењето на градот му го должам на тоа искуство. Знам како да ги решавам проблемите и да го распоредам буџетот како што треба. За многу политичари, економската криза дојде како торнадо, за мене тоа е само ветренце“, вели Марковиќ за SETimes. 
Јагодина денес гради репутација на туристички центар. Марковиќ истакнува дека фактот што ја претворил Јагодина од индустриска зона во туристички центар е еден од неговите најголеми успеси.
„На местото каде некогаш имаше само коров и трева денес има Аквапарк, зоолошка градина и музеј на восочни фигури... Овие места во текот на летната сезона дневно ги посетуваат околу 10 000 туристи“, вели Марковиќ.
Зоолошката градина во Јагодина беше отворена во 2006-та година. Зоолошката, која чинеше над 30 000 евра, е дел од градскиот парк. Средствата за зоолошката градина дојдоа од градот и донатори, а најмногу помогна белградската зоолошка градина. Јагодинската е третата најголема зоолошка градина во земјата со повеќе од 100 вида на животни.
Аквапаркот беше отворен во 2006-та година. Има неколку тобогани на вода, базени и тениски игралишта за стотината луѓе кои го посетуваат секој ден. 
И покрај овие големи иновации во градот, Марковиќ е најгорд на неговата единствена социјална програма. 
„Имам проблеми со бубрезите и немам пари за потребните инекции, па градската управа ми ги набавува бесплатно“, вели пензионерот од Јагодина Зоран Ѓорѓевиќ за SETimes. 
Тој вели дека, како пензионер, има право на бесплатен јавен превоз. Градот му плаќа и превоз до Белград заради лечење. 
„Во Јагодина многу се гради, улиците постојано се поправаат и конечно се поплочени. Животот не замре овде“, истакнува Ѓорѓевиќ.
Програмата им помага и на младите прачни двојки. 
„Невработените бремени жени добиваат помош од околу 100 евра месечно. Секое дете по раѓањето од градот добива 200 евра. Секое четврто дете во семејството добива 200 евра месечно до 18 години. Учениците од подалечните села имаат бесплатен превоз до училиште, а градот исто така обезбедува школарина за околу 1400 најдобри ученици од основното и средното училиште и студентите од Јагодина“, вели Марковиќ. 
Овие поволности привлекоа жители од други градови и села од околината -- во градот моментално се градат 37 згради. 
И покрај позитивните активности на градот, жителите сепак се соочуваат со проблеми. Најголемиот -- како да се најде и задржи работа -- е глобална појава. 
Милена и Предраг Ѓуричиќ имаат две деца и работат во приватни фирми. Тие велат дека нивните плати не се големи, но барем не ја загубиле работата, како некои нивни пријатели. 
„Влијанието на кризата може да се почувствува во Јагодина. Можда не удри со полна сила како во другите градови, но знам многу пријатели кои се мачат да најдат работа“, вели Милена. 
Со цел да вработаат што е можно повеќе млади и да ги поттикнат да основаат семејство, градските власти во Јагодина одлучија, во случај и двата сопружници да се невработени, градската управа да му пронајде работа на едниот од нив. 
Иако оваа одлука не може да биде целосно спроведена во пракса, Марковиќ тврди дека неколку млади двојки добиле работа во рамките на таа програма, и вели дека ќе има уште такви. 
„Градот понуди 150 хектари од своето земјиште на инвеститори за изградба на нови фабрики и многу од нив се веќе заинтересирани. Инвеститорите ќе бидат обврзани да обезбедат 23 работни места по хектар и така да вработат над 1000 млади луѓе“, вели Марковиќ.
Иако нагласува дека веќе практично и да нема комунални проблеми во Јагодина, Марковиќ вели дека водата од градскиот водовод мора да биде достапна за околните села, каде луѓето се уште зависат пд алтернативни форми на снабдување, како бунари и дождовница. Друга цел е да се инсталираат гасоводи во секое село, вели градоначалникот. 
