26/02/2010
AНКАРА, Турција -- Судот во четвртокот (25-ти февруари) ги ослободи тројцата поранешни високи воени претставници, кои беа уапсени како дел од истрагите за наводниот заговор против владата од страна на војската, наречен „Чекан“. Поранешниот командант на воздухопловните сили Ибрахим Фиртина и поранешниот командант на морнарицата, адмирал Озден Орнек, беа ослободени по сослушувањето, откако обвинителите заклучија дека не постои ризик да избегаат. Тројцата беа ослободени неколку часа по состанокот без преседан меѓу премиерот Реџеп Тајип Ердоган и началникот на Генералштабот, Илкер Басбуг, и претседателот Абдула Ѓул. Тројцата водачи издадоа соопштение во кое се вели дека тензиите поради наводниот заговор за државен удар мора да се решат во рамките на уставот. Заговарачите, наводно, имале за цел да поттикнат општ хаос поставувајќи бомби во џамии и музеи, во обид за соборување на происламската влада. Иако војската негира дека постоел таков план, турскиот суд подигна обвиненија против други 11 офицери во врска со заговорот во петокот и уапси 18 други воени претставници. Според извештаите на медиумите, апсењата се случиле во 13 различни поголеми и помали градови. Еден осомничен е пензиониран офицер, а останатите се во активна служба. (СНН Турк, ББС, Хуријет, АФП, АП - 26/02/10; AФП, Ројтерс, Ксинхуа, АП - 25/02/10)
