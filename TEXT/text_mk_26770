06/10/2009
ЗАГРЕБ, Хрватска -- Премиерката Јадранка Косор формираше работна група која треба да го реши прашањето за т.н. артилериски дневници, со цел да ја подобри соработката на земјата со Хашкиот трибунал за воени злосторства (МКТЈ). Експертите почнаа со работа во понеделникот (5-ти октомври). Формирањето на работната група уследи набргу по посетата на главниот обвинител на МКТЈ Серж Брамерц во Хрватска на крајот од минатиот месец. Неговите разговори со локалните власти се фокусираа на непредавањето од страна на Загреб на потребните документи на судот. Т.н. „артилериски дневници“, во врска со операцијата Бура во 1995 година, може да се употребат во судењата против неколку обвинети Хрвати, вклучително и генерал Анте Готовина. Главната цел на новоформираното тело ќе биде да ја надгледува истрагата која локалните власти ја спроведоа во врска со исчезнатите документи. 
Во другите вести, премиерката Јадранка Косор побара од министерот за надворешни работи, Гордан Јандроковиќ, да го отпушти почесниот конзул на Хрватска во Швајцарија, Валдо Бернаскони, кој беше вклучен во секс-скандал. Министерството во понеделникот почна процедура за негова смена. Бернаскони (64) е под истрага во Италија за кршење на лекарската етика. Тој, наводно, силувал една пациентка која ја лечел поради проблеми со исхраната. Жената се самоуби, а обвиненијата подигнати против Бернаскони се засноваат на нејзиниот дневник, јавија хрватските медиуми. (ХРТ, Индекс, Јутарњи лист, Хина - 05/10/09)
