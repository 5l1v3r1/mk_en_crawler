06/04/2005
(Разни извори – 03/30/05 – 06/04/05)
Стотици луѓе се собраа во зградата на државното Собрание во Софија на 2-ри април за да му оддадат последна почит на легендарниот пејач Емил Димитров, кој почина на 31-ви март на 65-годишна возраст. Бугарското Министерство за култура и државната Музичка академија објавија дека секоја година ќе се доделува студентска стипендија во чест на Димитров, културна икона на генерации Бугари. 
*** 
Италијанската филмска легенда Софија Лорен доби награда за животно дело на филмскиот фестивал во Истанбул. Таа беше почесен гостин на фестивалот, кој ќе трае до 17-ти април. Вкупно 13 меѓународни филмови ќе се натрпеваруваат за наградата на фестивалот Златно лале. 
*** 
Хрватката Tамара Борос и Романката Mихаела Стеф ја освоија својата трета европска титула за двојки на Европскиот шампионат во пинг-понг во Аерхус, Данска. Тие ги поразија Унгарките Сила Баторфи и Кристина Тот. 
*** 
Босанската новинска агенција Фена, хрватската ХИНА и словенечката СТА ќе воспостават заедничка база на податоци за вести, која ќе им биде на располагање на нивните претплатници, објавија менаџерите на трите агенции по нивниот состанок во Сараево на 1-ви април. Фена, ХИНА и СТА заеднички ќе аплицираат за меѓународно финансирање на проектот. 
*** 
Петтите по ред награди за национално културно наследство се одржаа на 2-ри април во Букурешт. Општинските власти на Баја Маре ја добија Големата награда за обновувањето на историските локации и градскиот плоштад. Проектите спроведени од страна на Националниот селски музеј на Димитрие Густи и Националниот музеј Сибиу Астра ги делеа наградите од УНЕСКО и романското Министерство за култура. 
*** 
Во Националната уметничка галерија во Tирана во тек е изложбата „Види и биди виден“, на која се презентирани албанската уметност и фотографија. Изложбата се состои од дела од 45 различни автори. 
*** 
Аукцијата на уметнички дела „Грчка продажба“ ќе се одржи на 12-ти мај во Сотби во Лондон, објави оваа аукциска куќа. Ќе бидат понудени вкупно 130 дела на водечки грчки уметници, меѓу кои и две дела на Никифорос Литрас. 
