07/07/2009
 Tурскиот министер за надворешни работи, Ахмет Давутоглу, минатата недела беше во дводневна посета на Букурешт, на покана на својот романски колега Кристијан Диаконеску. На состанокот во петокот (3-ти јули) тие разговараа за серија заеднички проекти за соработка, во врска со транспортот и енергијата во областа на Црното Море. Давутоглу рече дека Турција е подготвена да соработува со Романија во голем број енергетски проекти, првенствено во гасоводот Набуко. Тој, исто така, се состана со романскиот претседателот Трајан Башеску и премиерот Емил Боц.
 Српскиот министер за одбрана, Драган Шутановац, во понеделникот (6-ти јули) беше во Романијa, каде што разговараше за билатералната соработка и ситуацијата во регионот со романскиот колега Михаи Станисара, рекоа министерот за надворешни работи, Кристијан Диаконеску, и советникот за безбедност на претседателот Трајан Башеску, Јулиан Фота.
*** 
 Грчкиот претседател Каролос Папуљас во четвртокот (2-ри јули) беше во Белград, на разговори со својот српски колега Борис Тадиќ. За време на својот дводневен престој, Папуљас се состана и со премиерот Мирко Цветковиќ и претседателката на парламентот Славица Ѓукиќ-Дејановиќ. Папуљас, исто така, присуствуваше на отворањето на српско-грчкиот бизнис форум. 
*** 
Велика Британија ја поддржува европската ориентација на српската влада и преседателот Борис Тадиќ, изјави британскиот министер за надворешни работи, Дејвид Милибенд, на 30-ти јуни, по состанокот со српскиот колега Вук Јеремиќ во Лондон. Јеремиќ рече дека постои целосна согласност помеѓу Велика Британија и Србија кога станува збор за европската интеграција, како централна стратешка цел на Западен Балкан.
*** 
Министерот за надворешни работи на кипарските Турци, Хусеин Озгургун, во понеделникот (6-ти јули) го обвини кипарскиот претседател Деметрис Христофиас за „искористување“ на членството на Република Кипар во ЕУ за притисок врз Tурција. „Сакам да истакнам уште еднаш дека никогаш нема да й дозволиме на администрацијата на кипарските Грци да постигнува политички поени преку политичка уцена“, рече Озгургун. Анкара и Никозија немаат дипломатски односи бидејќи Турција одбива да ја признае Република Кипар. 
*** 
 Tурција ќе продолжи да лобира за Косовo на сите свои меѓународни состаноци и ќе го поддржи територијалниот интегритет на оваа млада држава, според Коксал Топтан, претседател на турскиот парламент. „Еден од приоритетите на турската надворешна политика е поддршката за независноста на Косово“, рече Топтан за време на посетата на Приштина во понеделникот (6-ти јули).
 (Разни извори -- 30/06/09-07/07/09) 
