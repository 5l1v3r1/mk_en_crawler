30/09/2004
БЕЛГРАД, Србија и Црна Гора -- Државната телевизија објави дека белградскиот Окружен суд во средата (29-ти септември) издал потерници за апсење на четворица генерали на српската армија и полиција, кои Трибуналот за воени злосторства на ОН ги бара за злосторствата извршени за време на косовскиот конфликт. Генералите -- Небојша Павковиќ, Владимир Лазаревиќ, Властимир Ѓорѓевиќ и Сретен Лукиќ -- не се појавија пред судиите до крајниот рок што го одреди судот за да ги добијат обвиненијата од Хашкиот трибунал. 
Во другите вести, претседателот на Србија и Црна Гора, Светозар Маровиќ, и сојузната Влада во средата одделно инсистираа на свикување на итен состанок на највисоките државни и владини функционери од двете републики, за решавање на пат-позицијата во врска со соработката со Трибуналот на ОН. Црногорските претставници се повлекоа од сојузниот совет за соработка со Хашкиот трибунал минатата недела. (Данас - 30/09/04; Бета, Б92, Танјуг - 29/09/04) 
