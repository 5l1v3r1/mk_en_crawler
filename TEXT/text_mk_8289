22/08/2011
Мухамет Брајшори за Southeast European Times во Приштина -- 22.08.11
ЕУЛЕКС беше поттикнат да побара одлука за имунитетот откако не можеше да продолжи со налогот за апсење на поранешниот министер за транспорт и сегашен пратеник Фатмир Лимај, кој, како поранешен командант на ОВК, е обвинет заедно со уште девет други лица за воени злосторства во Малишево. Деветте други лица веќе се уапсени, но апсењето на Лимај е запрено поради имунитетот кој го има како пратеник.
Сепак, шефот на ЕУЛЕКС, Хавиер де Марнхак, истакна дека барањето не се однесува на еден конкретен случај.
„Ние ќе се обидеме да направиме сé за да најдеме начин за да го добиеме ова појаснување, бидејќи тоа е важно за Косово и владеење на правото“, рече Де Марнхак.
Премиерот Хашим Тачи истакна дека „институционална обврска кон граѓаните и демократскиот свет е ова прашање да добие правен одговор“. 
Но, претседателот на парламентот, Јакуп Красниќи, одби да го изнесе ова прашање во парламентот, тврдејќи дека судовите треба да ги толкуваат законите и уставот. 
„Јасно е. Пратеничкиот имунитет е 24 часа. Секој кој има проблеми со толкувањето треба да оди во Уставниот суд“, изјави Красниќи.
Експертите сметаат дека пратениците треба да имаат имунитет во нивниот капацитет и активностите, истовремено тврдејќи дека некои пратеници се кријат зад имунитетот за да ги избегнат претходните обвиненија против нив.
„По последните избори, имаше обвинувања дека голем број на луѓе со сомнително минато станаа пратеници. И тие го користат имунитетот како заштита од гонење за прекршоците што ги извршиле претходно“, изјави за SETimes Себ Битичи, извршен директор на Балканскиот политички институт.
„Локалните судии и ЕУЛЕКС треба да продолжат со [нивните истраги] и ако некој е осомничен за злосторства, тој или таа треба да биде изведен/а пред суд“, додаде тој.
„Еден пратеник не треба да биде имун за работите што ги направил порано. Пратеничкиот имунитет е концепт кој го штити пратеникот од апсење за работите што ги кажува во парламентот. Ова е нешто што е поставено во една демократија за да го заштити правото на изразување, а не да го заштити пратеникот од правдата, ако тој прави неред “, тврди Битичи.
Авни Битичи (во никакво сродство со претходниот), шеф на невладината организација Иницијатива за напредок (ИНПО), за SETimes изјави дека проблемот околу имунитетот започна во текот на изборниот период, кога Централната изборна комисија дозволи да учествуваат кандидати кои беа под истрага.
„Иако уставот на Косово јасно кажува дека имунитетот не е гаранција дека против еден пратеник нема да може да се отвори истрага, се поставува прашањето колку ефикасно може да биде едно обвинение кога осомничениот е слободен и како тоа може да влијае на истрагата“, рече тој.
„Красниќи се однесува на начин кој законот го дозволува. Во овој случај тој го користи овој систем за да ги заштити неговите колеги до одреден степен. Сепак, сметам дека како спикер на парламентот, тој треба да им сугерира на пратениците да се откажат од имунитетот со цел истрагите да можат да бидат независни“, изјави Битичи за SETimes. 
Сепак, некои сметаат дека со веќе објавеното обвинение против Лимај, ЕУЛЕКС реагираше предвреме пред Уставниот суд да има време да го разгледа ова прашање. 
„Тие [ЕУЛЕКС] инсистираа на тоа дека не можат да обвинат еден пратеник, тогаш тие го направија тоа откако владата побара мислење од судот, што е грешка, бидејќи тие требаа да чекаат. Можеби еден ден судот ќе каже дека овој случај може да се затвори, затоа што тоа не е легално тој да продолжи во времето кога имунитетот не беше јасен“, изјави Рахам Бајќина, адвокат, за SETimes. 
