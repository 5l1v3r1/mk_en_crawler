17/11/2004
Од Миранда Новак за Southeast European Times во Загреб – 17/11/04
Хрватскиот премиер Иво Санадер во понеделникот (15-ти ноември) направи историска посета на Белград, при што се состана со претседателот на Србија и Црна Гора, Светозар Маровиќ, и со српскиот премиер Воислав Коштуница. Тоа беше прва ваква посета на еден хрватски претседател на влада по распадот на поранешна Југославија и конфликтот што следеше. 
Во разговорите беше истакната заедничката цел на Хрватска и Србија и Црна Гора за пристапување во ЕУ и нивната определба за решавање на преостанатите прашања помеѓу нив, вклучувајќи го и враќањето на бегалците и потрагата по исчезнатите лица. Двете земји, исто така, потпишаа договор за заштита на етничките малцинства. 
„Иднината на Хрватска и Србија и Црна Гора е во заедничка Европа, која е обединувачка“, рече Санадер, додавајќи дека неговата земја „сврти нова страница и влезе во ерата на помирувањето и европската иднина“. Тој вети дека Хрватска - која се очекува да започне разговори за пристапување со ЕУ на почетокот од следната година - ќе биде подготвена да помогне во кандидатурата на својот сосед за членство. 
„Сигурен сум дека тука ќе важи принципот оти што поскоро Хрватска влезе во ЕУ, поскоро се доближи до транс-атланската интеграција и НАТО, тоа поскоро Србија и Црна Гора ќе го стори истото“, рече тој. 
По разговорите со Санадер, Маровиќ рече дека Србија и Црна Гора и Хрватска „ја потврдиле својата заедничка политичка цел за подобри билатерални односи, зајакнување на регионалната стабилност и напредок кон членството во ЕУ“. Тој, исто така, рече дека Белград треба да обрне внимание на чекорите што Хрватска ги презема кон исполнувањето на своите меѓународни обврски, особено соработката со Трибуналот на ОН за воени злосторства. 
„Србија и Црна Гора мора да ги исполнат овие болни работи на ист начин како што Хрватска го стори тоа“, рече Маровиќ. 
Коштуница рече дека идните состаноци во Белград и Загреб ќе овозможат „да се посветат себеси на решавањето на прашањата кои ги отвори минатото, како што се проблемите со бегалците и имотот, како и прашањата кои ќе не однесат во иднината“. 
Ставовите кои ги наоѓаме моментно во нашите земји ни дозволуваат да се справиме со нешто што е од огромно значење, не само во интерес на подобрите односи помеѓу Хрватска и Србија, туку и во интерес на целокупната стабилност на регионот. Унапредувањето на односите помеѓу двете земји во сите области е од извонредно значење, добра порака и знак за Европа“, рече Коштуница. 
Белград и Загреб воспоставија дипломатски врски во 1996 година, но првата посета на највисоко ниво не беше остварена сé до минатата година, кога хрватскиот претседател Стипе Месиќ го посети Белград. За време на таа посета Месиќ и Маровиќ се извинија за насилството што се случи за време на балканските конфликти.
