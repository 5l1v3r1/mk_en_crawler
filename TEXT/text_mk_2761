05/07/2005
Од Ерлис Селимај за Southeast European Times во Тирана -- 05/07/05
Најголемата опозициска партија во Албанија, предводена од поранешниот претседател на земјата, води на парламентарните избори, но странските набљудувачи во неделата (3-ти јули) го критикуваа гласањето како неусогласено со меѓународните стандарди. 
Рано во вторникот Демократската партија (ДП) на Сали Бериша беше во водство, со 45 отсто од гласовите, наспрема 30 отсто за Социјалистичката партија (СП), како што објави Централната изборна комисија (ЦИК). Социјалистичкото движење за интеграција на Илир Мета беше на третото место, со 8 отсто. Резултатите од излезната анкета -- прва досега во Албанија -- исто така покажаа водство на Бериша. 
И ДП и СП прогласија победа во неделата вечер. „Верувам дека победата е голема“, изјави Бериша пред поддржувачите. „Не велам дека ова се конечните резултати, но ние ќе следиме случај по случај и глас по глас.“ 
Секретарот на СП, генерал Грамоз Руши, од своја страна, тврдеше дека неговата партија ќе освои „60 до 70 отсто од гласовите“. 
Исто така во неделата, актуелниот премиер Фатос Нано го пофали изборниот процес како „победа за Албанија“. 
„Вистински победници на овие избори се демократијата и Албанија. Среќен сум што Албанија, со високиот одѕив и плебисцитарните избори на Албанците, ја отвори последната врата за асоцијација и интеграција во ЕУ и во НАТО“, им рече Нано на новинарите и поддржувачите во штабо на СП. 
Но, меѓународните набљудувачи рекоа дека изборите само делумно беа усогласени со демократските норми. 
„Денот на изборите помина генерално мирно, но неколку инциденти на насилство, од кои еден фатален, фрлија сенка врз процесот“, вели ОБСЕ во извештајот, осврнувајќи се на убиството на еден официјален претставник во изборниот процес. Во понеделникот две лица загинаа за време на постизборните прослави. 
Според извештајот на ОБСЕ, властите не воведоа унифициран систем на адреси и документи за лична идентификација, отворајќи простор за сомневање во врска со избирачките списоци. Расправиите помеѓу политичките партии ги попречија другите подготовки, се вели во извештајот. 
Изборите беа набљудувани од околу 500 меѓународни набљудувачи од ОБСЕ, Советот на Европа, Европскиот парламент и Европската мрежа на организации за мониторинг на изборите (ЕНЕМО). Околу 4.000 локални набљудувачи, исто така, учествуваа во набљудувањето. 
„Изборниот процес се одржа на соодветен начин. Коментарите на набљудувачите од оваа организација се позитивни, и покрај нерегуларностите“, се вели во соопштението за јавност на ЕНЕМО. 
Американскиот конгресмен Елион Енгел, кој го следеше изборниот процес, им рече на новинарите дека изборите претставуваат „демократија во акција. За ова јас сакам да го пофалам албанскиот народ“. 
Во Брисел шефот за надворешна политика на ЕУ, Хавиер Солана, повика на истрага за извештаите за нерегуларности, и покрај тоа што тој рече дека го поздравува високиот одѕив на гласачите и „генерално мирниот начин“ на спроведување на изборите. 
Околу 2,8 милиони Албанци со право на глас избира помеѓу 22 политички партии и коалиции за парламентот составен од 140 пратеници - 100 избрани директно, а 40 од партиските листи. Одѕивот на гласачите, според ЦИК, изнесуваше 56 отсто. 
