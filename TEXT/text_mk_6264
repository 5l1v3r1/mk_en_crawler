21/07/2011
Линда Карадаку за Southeast European Times во Приштина – 21.07.11 
Косово е земја на потекло, дестинација и транзит за трговијата со жени и деца, се вели во неодамна објавениот извештај на американскиот Стејт департмент. Иако владата вложува одредени напори за борба против трговијата со луѓе, истата не успева да ги исполни минималните стандарди, додека и понатаму остануваат сериозни институционални празнини, се заклучува во извештајот.
Многу жртви на шверцот се присилени на проституција, при што примарни земји на потекло се Албанија, Молдавија, Полска и Србија. Но, сé повеќе жени и деца од Косово се предмет на присилна проституција дома, како и во странство.
Покрај човечките жртви, шверцот го доведува во прашање владеењето на правото, владините институции и борбата против корупцијата. 
Според извршниот директор на Движењето ФОЛ (Кажи го своето мислење), Рамадан Иљази, врските меѓу организираниот криминал и полицијата се причината поради која напорите против шверцот се неефикасни. 
„Имаме случаи кога полицајци од висок ранг од овие агенции е откриено дека соработуваат или се вмешани во корупција“, рече тој за SETimes. 
Иљази додаде дека крајниот резултат е недостаток на доверба во јавните институции низ целиот Балкан. „Ќе биде тешко да се најдат луѓе да сведочат ако не им веруваат на институциите“, рече тој.
Во извештајот се потврдува одреден напредок постигнат во разоткривањето на врските меѓу владините институции и организираниот криминал, но се посочуваат правните недостатоци и проблемите со решавањето на случаите во судството.
„Судската постапка против четворица погранични полицајци и еден општински функционер за вмешаност во шверцот продолжи. Но, владата објави дека нема осудени или затворени владини претставници соучесници во трговијата со луѓе“, се вели во извештајот. 
Како позитивно остварување, пак, извештајот ги истакнува владините напори за решавање на проблемот со шверцот. 
„Владата го подигна својот полициски сектор за борба против шверцот до статус на директорат и повеќе од тројно го зголеми бројот на истраги против шверцот. Истата идентификуваше повеќе жртви на трговијата со луѓе од претходните години и понуди сеопфатни услуги финансирани од владата за тие жртви. Сите потврдени жртви на шверцот учествуваа во кривичните истраги оваа година“, се вели во истиот. 
Владата издаде соопштение во кое вели дека борбата против трговијата со луѓе стана нејзин приоритет.
„[Истата] доби посебно внимание преку спроведувањето на националната стратегија и Акциониот план 2008-2011 година против шверцот со луѓе, координиран од министерството, рече министерот за внатрешни работи, Бајрам Реџепи. 
Тој објасни дека владините напори покажаа позитивни резултати во споредба со претходните години. Низ цело Косово беа спроведени полициски операции во 2010 година -- што не беше случај во 2009 година -- и општинските и даночните инспекторати соработуваа во истрагите. 
Министерството, исто така, организираше кампањи за подигање на јавната свест против шверцот со луѓе.
Сепак, организираниот криминал им се заканува на косовските институции и на регионалната стабилност, и бара усогласена соработка со другите држави и меѓународните институции. 
„Имајќи предвид дека организираниот криминал претставува регионално прашање и дека ние имаме криминални организации што ги надминуваат границите на земјата и етничките пречки, тогаш, овој проблем треба да се гледа не преку политиката, туку од перспектива и од реалноста на теренот“, заклучи Иљази. 
