30/07/2009
(AФП, Ројтерс, ДПА, ББС, Бета, Б93, Макфакс, прес-центар на ОН, Меѓународен суд на правдата - 29/07/09)
Јавните рочишта за законитоста на едностраното прогласување на независност од страна на Косово ќе бидат отворени на 1-ви декември, објави во средата (29-ти јули) Меѓународниот суд на правдата (МСП). 
Оние што сакаат да учествуваат на истите мора да го информираат Судот до 15-ти септември. 
ОН и нивните земји-членки, како и „авторите“ на декларацијата за независност на Косово, потоа ќе можат да ги претстават своите изјави и коментари околу ова прашање, за време на јавните рочишта во седиштето на Судот во Хаг.
На 8-ми октомври 2008 година Генералното собрание ја одобри српската резолуција со која од МСП се бара да даде мислење околу тоа дали едностраниот потег на Косово е во согласност со меѓународното право. Барањето беше поднесено до највисокиот судски орган на ОН, познат и како Светски суд, два дена подоцна. 
Косовските власти, ОН и земјите-членки добија рок до 17-ти април да ги поднесат своите писмени изјави за случајот. Според изјавата на МСП во средата, Чешка беше првата земја што го направи тоа. Потоа следеа и други триесет и пет членки на ОН.
Албанија и Романија се единствените балкански земји, покрај Косово и Србија, што поднесоа изјави.
Според извештаите на медиумите во април, генералниот секретар на ОН Бан Ки-Мун поднесе досие на 2.900 страници со документи и други материјали за ова прашање, од кои некои датираат од март 1998 година. 
МСП го одреди 17-ти јули како краен рок до кој ОН, нивните земји-членки и Косово, треба да поднесат евентуални коментари за меѓусебните поднесоци. 
Косово и 14 други земји од вкупно 36 поднесоа коментари. 
Косово прогласи независност од Србија на 17-ти февруари 2008 година и до сега е признаено од 60 земји, вклучително и 22 од 27-те членки на ЕУ, Австралија, Канада, Јапонија и САД. Босна и Херцеговина е единствената поранешна југословенска република, освен Србија, што не го стори тоа. 
Белград останува на ставот дека Косово е интегрален дел на Србија. Во неодамнешното интервју за програмата Светот вечерва на Би-би-си Радио 4, српскиот министер за надворешни работи, Вук Јеремиќ, рече дека сака да преговара со приштинските власти, ветувајќи дека ќе биде „многу флексибилен“. Неговата изјава, исто така, посочи можна промена во позицијата на Белград.
Запрашан дали е можно да го признае Косово ако дел од неговата територија й биде вратен на Србија, Јеремиќ рече: „Не сакаме да исклучиме ниедна можност. Мораме да седнеме на маса и да видиме што ќе се случи“.
Како и сите други советодавни мислења што ги дава МСП, неговата одлука за Косово нема да биде обврзувачка. Затоа, ниедна од земјите што ја признаа оваа млада држава до сега нема да биде обврзана да ја промени својата одлука, дури и ако судиите на ОН утврдат дека нејзината декларација за независност не била во согласност со меѓународното право. 
