03/04/2012
Менексе Токјај за Southeast European Times во Истанбул -- 03.04.12
Турција и кипарските Турци направија голем чекор напред за изградбата на подземен водовод, наречен проект „Жива вода“, кој на крајот ќе носи вода за пиење во Кипар.
Церемонијата на поставување на темелите на 30-ти март на браната Гециткој, во близина на Гирне на турската страна од островот, ја одбележа втората фаза од проектот вреден 850 милиони турски лири (478 милиони американски долари), долг 107 метри, кој ќе носи 75 милиони кубни метри вода годишно на островот. 
Првата фаза од проектот почна минатата година, со изградбата на Резервоарот Алакопру во јужната турска покраина Мерсин, од каде што ќе се користи водата. Двете преостанати фази, изградбата на подземен водовод и помошната инфраструктура, треба да завршат до 2014 година.
Недостатоците на вода се долготраен проблем на поделениот остров, поради растот на населението, прекумерната употреба на подземната вода за консумација и земјоделство, и зголемената побарувачка за време на туристичката сезона. Високиот процент на соленост на водата, исто така, придонесува за разградувањето на почвата.
Турција беше заинтересирана за пренесување вода од главното копно од раните 1990-ти години. Поради технички потешкотии, претходните проекти наидоа на одредени камења на сопнување, но сега проектот отиде понапред од тоа да остане уште една „фантазија“, велат аналитичарите. Турција и северен Кипар, исто така, планираат да постават електричен кабел што је ги поврзува островите во иднина. 
Ахмет Созен, професор по меѓународни односи на Источномедитеранскиот универзитет, вели дека проектот сега ја има потребната политичка и економска поддршка. 
„Ова е голем проект и јас мислам дека ќе биде остварлив со оглед на фактот дека ова е поддржано и промовирано од сите највисоки државни претставници во Турција“, рече тој за SETimes, додавајќи дека голем број престижни претпријатија управуваат со проектот, кој е целосно финансиран од Турција.
Тугба Еврим Маден, хидрополитички истражувач во анкарскиот Центар за блискоисточните стратешки студии, вели дека проектот нема само да ги надмине хроничните проблеми со водата на кипарските Турци, туку и ќе придонесе за економскиот развој.
Маден вели дека водоводот уште повеќе ќе ги поврзе Турција и кипарските Турци, но и дека можеби ќе ја остави вратата отворена за соработка и меѓусебна зависност меѓу кипарските Турци и Грци во иднина.
„Со оглед на тоа што кипарските Грци, исто така, имаат одредени проблеми со обезбедувањето доволно водни ресурси, и тие ќе се обидат да извлечат корист од проектот во иднина, иако не веднаш“, рече таа.
Официјалните претставници на кипарските Турци и кипарските Грци подвлекоа дека водата може крајно да се пренесе на грчката страна од островот, ако има населба меѓу двете заедници на островот, што ќе ја отвори вратата за тоа водата да одигра улога во некој иден мировен договор.
Од друга страна, турскиот министер за шумарство и водоводни работи, Вејсел Ероглу, го спореди проектот со папочна врвка што ги поврзува кипарските Турци со татковината, за време на говорот на 30-ти март. 
Според Созен, водата може да се користи како „мировна вода“ на островот за создавање меѓусебна зависност и взаемен просперитет. 
Дидем Акјел, кипарски експерт од Меѓународната кризна група, вели дека главна причина зад неуспехот на разговорите за повторно обединување, е недостатокот на договор меѓу претставниците на кипарските Грци и Турција. 
„Како резултат на тоа, нема доверба меѓу страните и ниедна страна не верува дека другата сака решение или дека ќе постигне краен договор“, рече тој. „Во тој контекст проблемот со водата може да претставува голема комерцијална можност за соработка меѓу двете страни, со учество на кипарските Турци како посредници во транспортот на оваа вода“, рече таа за SETimes. 
Но, Ајкел вели дека споделувањето на водните ресурси не треба да биде условено со решение за кипарскиот проблем. 
„Тоа е потребно сега, за да се овозможи остварувањето поодржлив, взаемноприфатлив договор за островот“, тврди Акјел, додавајќи дека претставниците на кипарските Грци треба, исто така, да бидат отворени за разговори како со кипарските Турци, така и со турските власти, без поставување услови. 
