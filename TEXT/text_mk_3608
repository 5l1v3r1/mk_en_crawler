05/04/2007
Од Блерта Фониќи-Кабаши за Southeast European Times во Приштина – 05/04/07
Царинската служба на УНМИК им беше предадена на локалните власти за време на церемонијата во вторникот (3-ти април), на отворање на новиот Царински оперативен центар. Косовскиот премиер Агим Чеку присуствуваше на настанот, изразувајќи пофалби за работењето на царината на УНМИК. Чеку ја изрази својата поддршка и поддршката на неговата влада за новиот директор, Наим Хуруглица, кој ја презеде должноста во неделата. 
„Овој центар е лоша вест за шверцерите. Тој ќе й овозможи на службата подобра контрола на стоката што влегува во Косово и преку ова ќе ја поддржи борбата против шверцуваната стока и организираниот криминал“, рече премиерот. 
Тој, исто така, истакна дека со ова пренесување на ингеренциите Царинската служба ги зголемила своите капацитети за „борба“ против овој негативен феномен. „Косовските институции чекор по чекор ги преземаат надлежностите за управување со Косово на сите нивоа“, рече Чеку. 
Заменик-шефот на УНМИК, Стивен Шук, исто така, ја пофали работата на царината УНМИК. „Сите 567 членови на царината имаат право да се гордеат денес. Наим Хуруглица ја презеде службата што е веќе 95 отсто во согласност со стандардите на ЕУ“, рече тој.
Шефот на Столбот IV на УНМИК, Пол Акда, изрази уверување дека царината -- со своето раководство и персонал -- ќе постигне највисоки стандарди. 
Генералниот директор во заминување, Питер Волкер, симболично му ги предаде своите еполети на својот наследник Хуруглица на церемонијата во вторникот. Тој ги прифати велејќи: „Почестен сум од довербата што ми е дадена да ја водам оваа служба“. 
Царината на УНМИК е најмлада служба. Истата беше основана пред седум и пол години и успеа да се развие во модерна царинска служба. Персоналот е професионално подготвен да се справи со сите задачи и предизвици што доаѓаат.“ 
По церемонијата гостите го посетија Царинскиот оперативен центар. 
Користејќи модерна ИТ и видео опрема, царинските власти ќе ги следат и проверуваат сите гранични премини на Косово -- вклучувајќи ги и трите царински терминали, каде што се инсталирани вкупно 84 камери.
Според УНМИК, центарот нема само да ја поддржува борбата против шверцот, туку и ќе ја гарантира транспарентноста и професионализмот на персоналот на царинската служба.
