11/07/2012
Мухамет Брајшори за Southeast European Times -- 11.07.12
Атифете Јахјага, која некогаш се сметаше за чувар на местото со цел да се избегне политичка криза, треба да отслужи целосен петгодишен мандат како претседател, пресуди Уставниот суд на земјата.
Јахјага беше избрана на 7-ми април 2011 година, како компромисен кандидат откако судот пресуди дека изборот на Беџет Пацоли за претседател е неуставен, поради тоа што бојкотот на опозициските пратениците го остави парламентот без кворум.
Јахјага требаше да отслужи деветмесечен мандат, но судот на 6-ти јули одлучи дека предвременото прекинување на нејзиниот мандат, исто така, претставува кршење на уставот. 
Одлуката предизвика одредена конфузија во Приштина. Премиерот Хашим Тачи рече дека ја почитува одлуката, но повика на уставни и изборни реформи.
Арсим Бајрами, претседател на Комисијата за уставни измени, изјави дека судот презема премногу ингеренции, со своето толкување на уставот.
„Едно вакво толкување претставува мешање на овој суд во уставотворецот, со оглед на тоа што може да се смета за мешање во надлежностите на Собранието за усвојување и измена на уставот“, рече Бајрами.
Ардиан Арифај, програмски директор во Косовскиот институт за истражување и развој на политиката, изјави за SETimes дека Јахјага за време на вршењето на функцијата, й даде позитивен имиџ на земјата во светот, особено во Соединетите Американски Држави, и меѓународната заедница, најверојатно, ќе го поддржи нејзиното право на претседателската функција.
„Дополнителна причина, која ја претпочита меѓународната заедница, е потребата за политичка стабилност во Косово. Меѓународната заедница брза да го остави Балканот и да [го] покаже како регион на мир и стабилност; [истата] не сака да види нова политичка криза во Косово“, рече Арифај. 
Себ Битичи, извршен директор на Институтот за балканска политика, изјави за SETimes дека Јахјага нема влијателна улога во уставните измени. 
„Измените на уставот ќе бидат одлучени од страна на најголемите политички партии, а со оглед на тоа што таа не доаѓа од партија, ова не треба да има големо влијание врз измените“, рече Битичи.
Арифај рече дека политичките партии -- ако сакаат да го прекинат мандатот како претседател -- не можат да ја отповикаат само за да го испочитуваат својот договор.
„Политичките партии не можат да ја разрешат претседателката Јахјага. [Таа] служи во согласност со уставот на Косово, а уставот јасно специфицира кога претседателот може да биде тргнат од функцијата. Претседателот може да биде разрешен ако Уставниот суд смета дека сериозно го прекршил уставот, што претседателката Јахјага никогаш претходно не го направила“, рече Арифај. 
Ерзен Врениќи, портпарол на опозициското движење Ветвендосје, изјави за SETimes дека движењето не го поддржа изборот на Јахјага врз основа на договорот меѓу политичките партии, и не поддржува никакво отповикување врз основа на тој договор.
„Ние сметаме дека изборот и мандатите на функциите не можат да бидат надвор од институционалните договори над уставот, така што го отфрливме овој избор на начин на кој сме, исто така, против завршувањето на мандатот. Не ги прифаќаме амандманите што се спротивни на уставот и над уставот“, рече Врениќи. 
