08/06/2011
Од Мухамет Брајшори за Southeast European Times во Приштина -- 08/06/11
Убиството на 19-годишниот Мухамет Чакај во приштинското средно училиште „Сами Фрашери“ од страна на други ученици, е само последен од неколкуте инциденти од висок профил, кои го акцентираат растечкиот проблем со јавното насилство во косовските училишта. Проблемот го поттикна јавното мислење. 
„Овој случај и другите се доказ за недостатокот на безбедност на учениците во училиштата и објектите околу нив. Пред сé, ова е доказ за неуспехот на образовните и безбедносните институции да го решат овој сериозен проблем кој почна да достигнува загрижувачки димензии“, коментираше Авни Битичи од невладината организација ИНПО, една од неколкуте организации кои се занимаваат со овој проблем. 
Бројките одат во прилог на загриженоста на ИНПО: во првото полугодие од 2011 година, пријавени се повеќе од 210 инциденти со ученици, од кои многу завршија со тешки повреди.
Ситуацијата е полоша отколку во 2010 година, кога, според полицијата, имаше 37 инциденти со сериозни телесни повреди, 36 случаи на материјална штета, 15 грабежи и неутврден број помали повреди. Експертите се борат да го објаснат порастот на насилството, но Афердита Спахиу од косовската канцеларија на УНИЦЕФ вели: „Студиите спроведени во Косово покажуваат дека насилството се манифестира поради сиромаштијата или други фактори, кои претставуваат голем ризик за развојот на детето“. 
Покрај насилството ученик со ученик, младите исто така пријавуваат насилство започнато од професорите врз учениците. Шпенд (18), ученик од Приштина, вели дека професорите ги истураат своите фрустрации врз учениците без никаква причина, и честопати и физички ги напаѓаат. 
„Минатиот месец, еден професор рече дека не му се допаѓа маицата на една девојка и й рече дека ако ја облече уште еднаш, никогаш нема да го положи предметот. Исто така, ученик гледаше нешто на својот мобилен телефон, и професорот дојде и му удри шлаканица“, рече Шпенд. 
Пензионираниот професор Реџеп Гаши од Приштина признава дека професорите понекогаш ја преминуваат границата покажувајќи сила врз учениците.
„Многу професори пред 1999 година ја користеа [својата позиција] како начин да ја покажат својата сила и ги тепаа децата, ги бркаа од училница или ги користеа оценките, што не е коректно и требаше да се избегнува“, рече Гаши. 
Но, Гаши исто така, рече дека учениците може да бидат многу тешки за работа, бидејќи сé уште се соочуваат со воени трауми и сиромаштија -- и ниту родителите, ниту владата не ги решаваат овие прашања. „Тие читаат вести дека дури и со добро образование е тешко да се најде работа, што ги збунува и ги носи на погрешен пат“, рече Гаши. Приштинскиот наставник Агрон Исмајли се согласува дека е тешко да се предава денес бидејќи учениците се постојано немирни и многу безобразни, но тепањето е намалено во последниве години.
„Се сеќавам на тие години, кога тепањето на дете бидејќи сторило нешто беше училишна практика, но денес е 90% поинаку. И тоа не е воопшто тепање; оние кои го практикуваат претежно ги плеснуваат по задникот или ги повлекуваат за уво“, рече Исмајли. 
Во обид да го реши прашањето, косовското Министерство за образование објави дека работи со училиштата и заедницата на формулирање на политиката на свеста за опасностите и последиците од физичката злоупотреба. Но, придонесот на семејството, училиштата и општеството е незаменлив, вели истото.
„Апелирам пред сé до родителите и другите надлежни институции во земјата, но исто така и до целото општество, да влијае врз децата секојдневно, за спречување на насилството во училиштата и околу истите“, рече министерот за образование, Раме Буја за SETimes. 
