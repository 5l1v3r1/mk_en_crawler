17/11/2008
НИКОЗИЈА, Кипар -- Кипарските Грци треба да престанат со обидите да ги задоволат црквата и екстремистите, ако сакаат да постигнат напредок во тековните разговори за повторно обединување, предупреди водачот на кипарските Турци, Мехмет Али Талат, во саботата (15-ти ноември). Администрацијата на кипарските Грци „мора да ги остави настрана потезите чија цел е задоволување на екстремистичките кругови“, рече Талат на церемонијата по повод 25-годишнината од основањето на самопрогласената Турска Република Северен Кипар (ТРСК). „Не можете да ги задоволите екстремистичките националисти и истовремено да им ја подадете раката за мир на кипарските Турци“, истакна тој. Талат, исто така, ги осуди демонстрациите во петокот на кипарските Грци против еднострано прогласената независност на ТРСК.
Исто така во петокот, кипарскиот претседател Деметрис Христофиас ја обвини Турција дека не работи за бизонална федерација на две заедници, туку за дводржавно решени на островот. Тој ги опиша како „нечесни“ обиди на турската страна да ја убеди меѓународната зедница дека има „два народи во Кипар, а не две заедници“. (Хуријет - 16/11/08; новинска агенција Анадолу, АФП, КНА, Фамагуста газете - 15/11/08)
