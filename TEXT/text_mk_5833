17/05/2011
Од Пол Чикои за Southeast European Times во Букурешт -- 17/05/11
По неколку месеци изготвување, претседателот Трајан Басеску го официјализираше овој месец, објавувајќи дека Врховниот одбранбен совет на земјата одлучил да дозволи 24 американски проектилски пресретнувачи да бидат инсталирани на старата воена база Девеселу, во оддалечена земјоделска област во југоисточна Романија. 
Одлуката доаѓа повеќе од една година откако земјата за првпат се согласи да биде домаќин на американскиот комплекс, дел од планот на администрацијата на Обама за одбивање на заканата од проектили со краток и среден домет, градејќи штит над Европа. 
Аналитичарот Кристијан Камеану, шеф на одделот за надворешни работи на букурешниот весник Romania Libera, изјави за SETimes дека балистичкиот проектилски одбранбен систем (БМДС) носи огромна корист за Романија во поглед на безбедноста, како и еден степен на одговорност. 
„За Романија, значењето на инсталирањето елементи на БМДС на своја почва, јас мислам дека е трикратно. Прво, јасно е дека Романија постигна највисоко ниво на безбедност во целата своја историја. Не само што е членка на НАТО Алијансата, туку има и специјална партнерство со САД кое, по шест круга преговори, резултираше со дополнителни безбедносни гаранции во замена за примање на штитот“, објасни тој.
„Второ, со едноставно примање на престретнувачите, Романија доби стратешка тежина во регионот на Црното Море, долго барана цел на актуелното раководство. Оваа промена на стратешката рамнотежа во регионот сигурно нема да се сфати лесно од традиционалните моќни играчи во регионот на Црното Море -- Руската Федерација и Турција“, рече Кампеану. 
И на крајот, „Ако Романија сака да стане регионален играч, мора да биде доследна на сопствените очекувања“, рече тој. „Во својата објава, претседателот Басеску рече дека цената на проектилскиот штит за Романија ќе биде скоро нула. Тоа не е состема точно. Цената на примањето на штитот е сама по себе незначителна, но цената на тоа да се стане почитувана регионална сила ќе биде многу значајна.“
„Едноставно кажано, ако Романија сака да биде сериозно сфатена како нов регионален актер, таа мора драстично да ги зголеми своите воени трошоци. Но, Романија е погодена од економска рецесија многу посилно од другите во регионот. За да ги исполни своите аспирации за регионален фактор, Романија треба да постигне многу брза стапка на раст -- еднаква барем на онаа на Турција -- што во сегашните околности е утописки“, заклучува тој. 
Минимум 200 американски војници ќе бидат распоредени во базата, со опција за зголемување на бројот до 500. Цената -- која се проценува на 400 милиони американски долари за поставување на системот и годишни трошоци на одржувањето од 20 милиони американски долари -- ќе бидат платени од САД, истакна Басеску.
Конечниот договор може да биде потпишан оваа есен, рече министерот за надворешни работи, Теодор Бакончши, набргу по објавата на Басеску.
