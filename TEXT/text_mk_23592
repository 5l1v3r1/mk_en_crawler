24/03/2009
ЊУЈОРК, САД -- Советот за безбедност на ОН во понеделникот (23-ти март) започна расправа за Косово и статусот на српското малцинство таму. На седницата не беше изнесен некој поголем напредок, при што шефот на УНМИК, Ламберто Заниер, и генералниот секретар на ОН, Бан Ки-Мун, го претставија својот тримесечен извештај за ситуацијата во Косово. Тие ја опишаа како стабилна и мирна, и покрај инциденти во северниот дел, каде што доминира српското население.
Српскиот претседател Борис Тадиќ повика на поголема заштита на етничките Срби во Косово и на усвојување на планoт од шест точки на ОН, со кој српското малцинство би добило значителна автономија. Косовската влада го отфрли планот, велејќи дека со истиот ќе се формираат автономни, скоро независни енклави засновани на етничката припадност. Косовскиот министер за надворешни работи, Скендер Хисени, се фокусираше на реструктуирањето на УНМИК и распоредувањето на ЕУЛЕКС. Тој ја спомена листата владини проекти со цел интеграција на косовските малцински заедници, особено на Србите. Хисени ги критикуваше напорите на Србија за „воспоставување и поддршка на паралелните, нелегални и криминални структури на север“. (Зери, Коха Диторе, Експрес, Б92, Танјуг - 23/03/09)
