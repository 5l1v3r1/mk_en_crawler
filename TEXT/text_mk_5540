11/05/2010
Од Пол Чикои за Southeast European Times во Букурешт – 11/05/10
Острите антикризни мерки обелоденети од владата минатата недела ги разгневија романските синдикати, кои предупредуваат за континуирани протести и штрајкови во следните недели. Опозициските партии, исто така, се жалат. 
Мерките вклучуваат длабоки кратења во јавниот сектор. 1,3 милиони државни службеници во Романија и 4,7 милиони пензионери ќе имаат намалување на платите и пензиите за 25 отсто, односно 15 отсто, рече претседателот Трајан Башеску во четвртокот (6-ти мај).
Социјалните придонеси, исто така, ќе се намалат за 15 отсто, додека актуелните национални програми за социјална заштита ќе бидат преиспитани, рече претседателот. Државните субвенции ќе бидат скратени.
„Го повикувам романското општество да ја избегне грцизацијата на државата“, рече Башеску, најавувајќи ги чекорите за време на посетата на делегацијата на ММФ на Букурешт.
„Ако ги намалиме платите и пензиите до почетокот на 2011 година, ризикуваме да мора да побараме нов заем, овојпат не 20, туку можеби 30 милијарди евра. Ова е нашата последна шанса да избегнеме влошување на финансиската ситуација во земјава“, додаде претседателот.
Опозицијата не го прифаќа овој аргумент. Водачот на Социјалдемократската партија, Виктор Понта, ја обвини владата за „социјален геноцид“, додека либералниот водач Крин Антонеску ги осуди, како што ги опиша, „мерките на драматика без преседан“. 
„Ова се ненормални мерки, што ги преземаат луѓе кои немаат поим како се живее во Романија“, рече Луцијан Сава (28), наставник по историја, велејќи дека кратењата би биле катастрофа за семејствата со два приходи, чии сопружниците работат во државниот образовен систем.
„Неподносливо е понатамошното малтретирање на најразлични социјални категории кога 
Елиза Сандулеску, лекар стажант на прва година, вели дека системот на здравствена заштита е во ризик. 
„Во последно време слушнавме безброј отрезнувачки повици со алармантни бројки на лекари кои се одлучуваат да одат во странство. Тие дури и рекоа дека ова се претвора во прашање од национална безбедност. А што прават тие за возврат? Ни ги кратат платите. Ова не му помага на системот на јавна заштита, кој е веќе во хаос, и само ќе ја влоши корупцијата во болниците“, рече таа за SETimes. 
Пензионерите, исто така, ги осудија мерките. „Ова е премногу за нас, особено за оние што едвај преживуваат од пензиите. Ја сфаќам солидарноста во времиња како овие, но да бидеме разумни“, рече Георге Кочилет (67), алудирајќи на оние со големи приходи.
„Не можам да прифатам да бидам жртва на владината неспособност да се справи со кризата“, додаде тој.
