28/04/2009
Од Беса Беќири за Southeast European Times во Приштина -- 28/04/09
Тензиите се разгореа во северно Косово во понеделникот (27-ми април), кога полицијата го прекина протестот на локалните Срби, кои демонстрираа против реконструкцијата на седум албански куќи уништени за време на конфликтот во 1999 година.
Околу 100 Срби протестираа во населбата Брѓани, во етнички поделениот град Митровица. Косовската полиција, ЕУЛЕКС и КФОР реагираа откако се обидоа да го пробијат кордонот што ги одделуваше албанските и српските демонстранти во селото, се вели во соопштението за печатот на ЕУЛЕКС. 
Полицијата употреби солзавец и парализирачки гранати за да ги растера, потврди портпаролот на косовската полиција Бесим Хоти. Најмалку едно лице заврши во болница.
Ситуацијата е напната и се следи од страна на силите за безбедност, но реконструкцијата на куќите продолжува, додаде Хоти. Според извештаите на меѓународните медиуму, КФОР испратил тенкови и има контрола над областа.
Проектот за реконструкција започна во четвртокот, во услови на жестоко противење од страна на локалните српски водачи. Тие бараат забрана за враќањето на Албанците на север од Косово, додека не видат поголем напредок во враќањето на раселените Срби. 
Косовските медиуми ги цитираат Србите, „реконструкцијата на албанските куќи е можна само со договор помеѓу двете страни -- одредба на договорот постигнат во 2000 година“. Локалните претставници минатата недела остварија разговори со руската канцеларија за врски и британскиот и италијанскиот амбасадор, но преговарачите не можеа да постигнат договор за правото на враќање.
Жителот на Брѓани Синиша Лазиќ за новинарите изјави: „Меѓународната заедница ја оствари својата цел да ги истера Србите од населбата и надвор од северно Косово со употреба на сила“.
„[Враќањето] на Србите не е реализирано ниту минимално“, радио Контакт плус го цитираше Милан Ивановиќ, претседател на српскиот Национален совет на северно Косово. Тој вели дека Албанците кои никогаш не живееле на север, мигрираат во областа како дел од планот за спроведување на Планот на Ахтисари за независност на Косово. 
Но, водачите на косовските Албанци ја обвинуваат Србија за поттикнување конфликт. „Неодамнешните инциденти на север се предизвикани од луѓе директно раководени од Белград“, телевизија РТК го цитираше претседателот Фатмир Сејдиу. Тој ја повика меѓународната заедница да употреби притисок врз Србија. 
Косовскиот министер за внатрешни работи, Зенун Пајазити, за ББС изјави дека Приштина испратила пораки на соживот до северот. Тој рече дека полициската акција претставува последното средство.
