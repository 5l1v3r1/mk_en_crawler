05/09/2007
(Заман - 05/09/07; Ројтерс, Заман, Тркиш дејли њус - 04/09/07; AП - 03/09/07; Њујорк тајмс - 02/09/07; Заман - 30/08/07)
До крајот на оваа година, турската владејачка Партија на правдата и развојот (АКП) ќе биде подготвена да го претстави новиот „цивилен устав“, чија цел е замена на уставот усвоен пред две години по државниот удар во 1990 година. 
Поедноставен и покус од постојниот, новиот устав ќе ги прошири личните слободи, и во исто време ќе ги спои надлежностите на претседателот и армијата, и ќе помогне во отстранувањето не некои пречки на патот на земјата кон членството во ЕУ, според извештајот објавен во турскиот весник Заман во средата (5-ти септември). 
Истакнувајќи ја важноста на слободата на изразувањето, Брисел постојано ја повикуваше Турција да го промени или укине контроверзниот член 301 од нејзиниот кривичен законик, кој доведе до голем број судски процеси против истакнати интелектуалци, обвинети за „навреда на турската припадност“. Помеѓу оние што се соочија со судско гонење беше и Орхан Памук, добитникот на Нобеловата награда за литература за 2006 година, и Хрант Динк, истакнат турско-ерменски новинар, кој беше убиен претходно оваа година. 
Според Заман, уставот што АКП планира да го предложи ќе овозможи меѓународните спогодби и конвенции што Турција ги потпиша да имаат превласт над националната легислатива. Ова ќе им овозможи на локалните судови да побараат од Уставниот суд да ја укине националната легислатива што се коси со ваквите меѓународни договори, објаснува весникот. 
Предлог-уставот, исто така, предвидува дека измените ќе влијаат и на самиот Уставен суд. Бројот на неговите членови ќе се зголеми од 11 на 17, од кои девет ќе бидат назначени од парламентот, а осум од претседателот, кој моментно ги назначува сите судии на судот. 
Предлог-уставот, исто така, му дава имунитет на претседателот, но му го одзема „раководењето со Националниот совет за безбедност“, според висок претставник на АКП. 
Парламентарниот имунитет, пак, што моментно го уживаат турските пратеници ќе биде укинат.
На армијата, исто така, најверојатно ќе й бидат намалени нејзините надлежности, во согланост со стандардите на ЕУ. Според Ројтерс, шефот на вооружените сили повеќе нема да му поднесува извештај директно на премиерот, туку на министерот за одбрана. 
Објавувајќи го завршувањето на работата на првиот предлог-устав, заменик-претседателот на АКП, Денгир Мир Мехмет Фират, за новинарите во понеделникот изјави дека разговорите за документот во рамките на партијата ќе бидат „завршени следната недела“. 
„По вториот круг, предлог-уставот ќе биде подготвен за претставување пред нашиот народ, универзитетите, политичките партии, медиумите и невладините организации за понатамошни разговори и придонеси“, рече тој. „Специјалната веб-страница ќе биде платформа за интерактивни дискусии околу новиот устав.“
Тој очекува јавната расправа за новиот документ да трае повеќе од три месеци, по што сите ставови и предлози ќе бидат разгледани пред да се подготви финалната верзија.
Другите партии може да поднесат свои сопствени предлози, рече Фират. 
„Но, без оглед кој предлог ќе биде одобрен од стана на парламентот, истиот ќе биде ставен на референдум за да биде одобрен и од народот“, рече тој, негирајќи дека АКП планира да вклучи клаузули во уставот што ќе ја укинат забраната за носење муслимански шамии за глава на универзитетите. 
