01/04/2009
 Српската фудбалска репрезентација ја порази Романијa во саботата (28-ми март) во натпреварот од квалификациите во групата 7 од Светскиот куп. Србија постигна победа од 3:2, освојувајќи го првото место во групата 7. Претседателите на двете држави, Трајан Башеску од Романија и Борис Тадиќ од Србија присуствуваа на натпреварот во Констанца. 
*** 
Во понеделникот (30-ти март) во Хрватска, беше отворен 14-тиот Вуковарски куклен фестивал, со изведбата на „Мачките на жешките сплитски кровови“, на Куклениот театар Фејс-то-фејс од Сплит. Куклари од Хрватска, Босна и Херцеговинa и Унгарија ќе изведат 104 претстави. Фестивалот беше затворен во саботата (4-ти април). 
*** 
Меѓународната изложба на минијатури, наречена „Минимум-максимум“, беше отворена во културниот центар во Бања Лука, Босна и Херцеговинa (БиХ). Изложбата, на која се прикажани повеќе од 150 дела посветени на комунистичкото минато на регионот, ќе остане отворена до 27-ми април. Педесет и пет уметници од БиХ, Србијa и Црна Гора ги создадоа делата. 
*** 
Педесет и шестиот белградски Фестивал на документарниот и кратометражниот филм започна во понеделникот (30-ти март). На фестивалот ќе бидат прикажани вкупно 39 документарни и кусометражни филмови. На истиот ќе биде прикажана и специјална програма -- Нова Светлост [The New Light] -- на која ќе бидат прикажани филмови снимени со мобилни телефони и алтернативни филмски средства. 
*** 
Приштинскиот Амам, културен споменик во главниот град на Косово, ќе биде претворен во мултикултурен центар, објавија локалните медиуми во понеделникот (30-ти март). Отоманскиот споменик од 15-тиот век е во втората фаза на реставрација, која чини 350.000 евра, спонзорирана од општина Приштина и Министерството за култура. Амамот ќе биде отворен за посетителите следната година.
*** 
Дваесет и осмиот истанбулски Меѓународен филмски фестивал започна во петокот (3-ти април) во истанбулскиот конвенциски и изложбен центар Лутфи Кирдар, објавија медиумите. Вкупно 200 филмови, од кои 40 турски, ќе ги забавуваат посетителите. Презентерите ќе ги објават наградите на гала церемонијата на настанот на 18-ти април. 
*** 
Историскиот Замок Бран во Романијa ќе биде повторно отворен за јавноста на 18-ти мај, по реорганизацијата, објави во петокот (27-ми март) управата на замокот. Јавноста ќе има можност да ги посети трите одделни делови на музејскиот комплекс Бран -- средновековната царина, етнографскиот оддел и самиот закон, кој работниците го реконструираат. 
 (Разни извори – 25/03/09-01/04/09) 
