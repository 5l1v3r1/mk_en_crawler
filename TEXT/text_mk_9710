21/02/2013
Менексе Токјај за Southeast European Times во Истанбул -- 21.02.12
Во услови кога кандидатурата на Турција за ЕУ се наоѓа во ќор-сокак, група истакнати интелектуалци се согласи дека преговорите може да продолжат само ако Турција ја унапреди демократијата, изготви нов граѓански устав и го реши курдското прашање.
Платформата Абант долго време е прогресивна сила во Турција, која ги здружува интелектуалците да дебатираат и дадат визија за иднината на земјата. Оваа година платформата ја истакна важноста на процесот на членство на Турција во ЕУ, кој треба да се одвива паралелно со работата на нов устав, демократизација, владеење на правото, еднакво државјанство и решавање на курдското прашање.
„Најновата иницијатива на владата кон мирно решавање на курдскиот проблем треба да се поддржи. Овој процес треба, исто така, да вклучи гарантирање еднакво државјанство во рамките на новиот устав“, се вели во финалната изјава.
На дебатата во Европскиот парламент на почетокот од февруари европските водачи ветија поддршка за разговорите на турската влада со затворениот водач на ПКК, Абдула Оџалан, и рекоа дека мирното решавање на конфликтот ќе ја унапреди кандидатурата за членство на Турција.
Иако Турција треба да направи уште многу, учесниците во платформата, исто така, рекоа дека ЕУ не ги исполни очекувањата.
„Сегашниот ќор-сокак главно се должи на долготрајните двоумења и предрасури во некои земји-членки на ЕУ, но и на бавниот напредок на реформите во Турција по 2006 година“, рече заSETimesЈоост Лагендијк, колумнист и поранешен заеднички претседавач на делегацијата парламентарци Турција-ЕУ.
Во изјавата заSETimes, учесниците во платформата рекоа дека односот Турција-ЕУ треба да се заснова на доверба меѓу страните. Во меѓувреме, јавноста на двете страни треба добро да се информира за ползата од членството, вклучително и клучната улога на Турција за европската безбедност и гарантирањето „мирен соживот меѓу муслиманскиот свет и Западот“. 
Во завршната декларација се вели дека зголемената исламофобија во Европа, непријателските ставови на некои европски водачи и длабоко вкоренетите предрасуди кон турската заедница, создадоа негативни перцепции за Турција во блокот од 27 членки. 
„Еден од главните проблеми е тоа што некои европски влади дејствуваат под притисок на популистичките партии кои ги поттикнуваат и искористуваат чувствата против страниците, против муслиманите и особено против Турците. Двете страни треба да се свесни дека се соочуваат со истите геополитички предизвици. Чекорите на јавната дипломатија треба да одиграат важна улога во подобрувањето на взаемната доверба“, рече за SETimesавстрискиот професор Ханс Кошлер, претседател на Меѓународната напредна организација.
„Повеќе од кога и да е, стабилна Турција која не е оттуѓена од Европа е потребна за еврпската безбедност“, додаде Кошлер.
Друг учесник во платформата, Саваш Генц од истанбулскиот Универзитет Фатих, се согласува.
„ЕУ, која сè уште има елитистички пристап во својата јавна дипломатија, не е подготвена да ја прифати Турција како членка. Должност на ЕУ е да престане да ја интерпретира Турција од перспектива на имиграциските проблеми“, рече Генц заSETimes.
„Турција и ЕУ се преправаат дека воспоставуваат дијалог меѓу себе, но тоа е само за покажување“, додаде тој.
Сепак, според професорот Левент Кокер, експерт за уставно право и претседател на Платформата Абант, подобро е да се обрне внимание на факторите кои го забавуваат или блокираат процесот на преговори за пристапување, наместо да се кажува која страна е одговорна за сегашниот ќор-сокак во односите ЕУ-Турција.
„Освен некои прилично фундаментални фактори како што е турската демографија или културните разидувања, или политичките факти како што е реакцијата на конзервативците во ЕУ на полноправното членство на Турција, Турција има сè помалку ентузијазам да продолжи со реформскиот процес“, рече заSETimesКокер.
Кокер рече дека елиминирањето на кипарското прашање е од суштинска важност во овој процес.
„Ако Турција преземеше некои чекори за подобрување на своите односи со Република Кипар, ќе имаше голема корист, како што е одземање на секој понатамошен изговор на ЕУ за неотворање нови поглавја од преговорите од една страна и добивање предност во едно сеопфатно решение на кипарскиот проблем“, рече тој.
Платформата, исто така, опфаќа дискусии за прашањето на визната либерализација, при што се тврди дека истата ќе обезбеди „важна можност за повторно градење на довербата и обнова на процесот на преговори“.
За време на јануарската посета на Европа, премиерот Реџеп Тајип Ердоган изрази разочарување во врска со тоа колку време Турција, како единствена земја-кандидатка за ЕУ која не преговарала за безвизен режим со ЕУ, чека да се приклучи на Унијата и ја опиша ситуацијата како „непростлива“.
„Визното прашање почна да станува сè поздодевно. Сè поголем број интелектуалци и уметници ги откажуваат своите програми во земјите на ЕУ само поради тоа што не сакаат да бидат понижувани со недели во редиците за добивање виза. Ова прашање, исто така, претставува бариера за европеизацијата на Турција со спречувањето на понатамошниот дијалог и комуникација меѓу страните“, рече Генц.
Според Кошлер, она што е итно потребно и остварливо е реципроцитет во билатералниот визен режим и отстранување на бирократијата во процесот на аплицирање.
Платформата Абант, исто така, заклучува дека Турција, чекајќи на вратите на Европа повеќе од половина век, може да побара алтернативи како Шангајската организација за соработка, но ЕУ треба сепак да остане централна за Турција.
„Пристапувањето во ЕУ е сè уште најдобрата и најреалистична опција за Турција. Нема друга организација која ги нуди истите предности за Турција, економски и во поглед на зајакнувањето на демократијата и владеењето на правото“, рече Лагендијк. 
Учесниците во платформата посочија дека укинувањето на блокадата на поглавјата може да го интензивира процесот. Ниту едно поглавје не е отворено од јуни 2010 година поради приговорите на Франција, но земјата неодамна навести дека ќе дозволи отворање нови поглавја.
