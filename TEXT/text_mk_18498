09/04/2007
AНКАРА, Турција -- Министерот за надворешни работи, Абдула Ѓул, во саботата (7-ми април) й телефонираше на американскиот државен секретар Кондолиза Рајс, за да разговара околу коментарот на Масуд Барзани, претседателот на курдскиот автономен регион во северен Ирак. Претходно истиот ден Барзани побара од Турција да не се меша во курдските заложби за приклучување на ирачкиот град богат со нафта Киркук, на курдската полуавтономна зона. Тој додаде дека ако Турција не го почитува ова, ирачките Курди ќе одговорат со интервенција во југоисточниот, претежно курдски дел од Турција, каде што бунтовниците со децении се борат за воспоставување автономија. „Има околу 30 милиони Курди во Турција и ние не се мешаме таму“, се цитира изјавата на Берзани.
Според Ѓул, коментарот бил провокација. Тој й кажа на Рајс дека Турција очекува Барзани да биде предупреден да не ги повторува своите закани.
Во другите вести, осуммина турски војници и еден селски чувар загинаа изминатиот викенд во судирите со членовите на терористичката Курдистанска работничка партија (ПКК) во југоисточна Турција. Според извештаите на медиумите во неделата, бројот на жртвите е помеѓу најголемите што го претрпеле војниците во судирите со ПКК. (Заман, Турски дневни вести - 09/04/07; Ксинхуа, Ројтерс, АП - 08/04/07; AП - 07/04/07)
