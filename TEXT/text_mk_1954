30/11/2004
Од Арди Пулај за Southeast European Times во Тирана -- 30/11/04
Албанскиот Парламент претходно овој месец одобри нацрт-закон за приклучување во мировната мисија на ЕУ во Босна и Херцеговина (БиХ), која ќе ги преземе обврските од НАТО во декември. Во резолуцијата на Парламентот, сепак, не се утврдува колку војници ќе испрати Албанија. 
Моментно 70 албански војници служат во мировните сили на НАТО во БиХ. Според владини извори, би можеле да бидат испратени дополнителни 140 војници. 
„Министерството за надворешни работи, во соработка со други релевантни албански институции и институции на ЕУ, ќе го дефинира статусот и големината на воените сили, како и неопходните дипломатски и правни чекори за исполнување на сите правни, финансиски и логистички модалитети на учеството“, рече министерот за надворешни работи Кастриот Ислами. 
Мисијата на ЕУ, која ја сочинуваат 7.000 војници, наречена „Алтеа, беше одобрена во септември од страна на министрите за надворешни работи на ЕУ, како дел од Европската безбедносна и одбранбена политика. Според Ислами воспоставувањето на мисијата ја покажува „мултидимензионалната посветеност на ЕУ на одржувањето на мирот и безбедноста на Балканот“. 
Покрај евентуалната улога во „Алтеа“, Албанија воспостави уште две нови мировни операции како дел од Бригадата на Југоисточна Европа (СЕЕБРИГ) -- формирана во 1998 година, во која влегуваат Албанија, Бугарија, Хрватска, Македонија, Грција, Италија, Словенија, Романија, Турција и САД. НАТО се очекува да го даде финалното одобрение во текот на првата половина од следната година со цел овие сили да станат целосно оперативни. 
Албанските војници се, исто така, лоцирани и во Авганистан, при што 23 мировници служат како дел од Баталјонот за специјални операции „Командо“. Според албанскиот министер за одбрана, Пандели Мајко, тројцата министри за одбрана од Јадранската повелба неодамна се состанаа на разговори во врска со албанско-хрватско-македонската медицинска единица, која ќе биде распоредена во Авганистан. Тие се согласија да ги исполнат сите неопходни услови за учество во оваа единица во Мисијата на ИСАФ до јуни 2005 година. Оваа медицинска единица претставува првата заедничка мировна иницијатива на оперативно ниво за земјите од Јадранската повелба. 
Албанија е цврст поддржувач на американската кампања во Ирак и една од само четирите нации кои учествуваа со војници во борбената фаза на Операцијата за трајна слобода. Во Ирак моментно се наоѓа едница составена од 71 албански војник на специјалните армиски сили. Силите имаат неборбена улога, претежно патролирајќи на аеродромот во градот Мосул. Властите во иднина сакаат да го зголемат бројот на 120 војници. 
