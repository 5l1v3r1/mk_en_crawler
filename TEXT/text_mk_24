14/11/2004
Од Душан Кошановиќ за Southeast European Times во Белград - 15/11/04
Предлогот Босна и Херцеговина (БиХ), Хрватска, Србија-Црна Гора и Словенија заеднички да бидат домаќини на Светското првенство во кошарка привлекува општ интерес. Српскиот претседател Борис Тадиќ ја покрена иницијативата откако стана јасно дека Белград - кој во септември официјално поднесе кандидатура за домаќин на овој настан - има мали шанси покрај ривалите Франција и Турција, чии понуди се финансиски посилни. 
Идејата ја промовира спортскиот советник на Тадиќ, Борислав Станковиќ, поранешен генерален секретар на Меѓународната кошаркарска асоцијација (ФИБА) и долгогодишна еминентна личност во организацијата. Реакциите кај српската јавност се многу позитивни. Многумина веруваат дека таа ќе им се допадне и на администрациите во Брисел и Вашингтон, поради нејзиниот потенцијал да ги подобри билатералните односи помеѓу поранешните југословенски републики. 
Во октомври, претседателите на кошаркарските асоцијации на четирите земји оддржаа почетен состанок во Белград. Според белградскиот дневен весник Политика, немало разидување на мислењата кај претставниците, кои се согласиле секоја земја да добие „џокер“ во случај на заедничка кандидатура, кој гарантира учество во првенството. Тоа ќе биде голем успех за Словенија и БиХ, кои никогаш не учествувале во овој настан. Хрватска, пак, би се натпреварувала за прв пат после десет години.
Од самиот почеток, беше јасно дека политичките фактори ќе имаат одлучувачка улога. „Најголемиот број политичари во четирите земји ја поддржуваат идејата. Во Словенија и БиХ, има сто процентна поддршка, додека пак во Хрватска има мал отпор. Се надевам дека политичарите ќе му дадат зелено светло на барањето“, рече генералниот директор на кошаркарската асоцијација на Србија-Црна Гора, Предраг Бојиќ, после состанокот.
Душан Шешок, претседател на словенечката кошаркарска асоцијација, не ја криеше својата радост. „Земјите треба да воспостават врски, а спортот е идеален за такво нешто. Се надевам дека наскоро сите заедно ќе бидеме во ЕУ.“ Тој додаде дека заедничката кандидатура е логична, бидејќи ниту една од четирите земји не би го добила проектот самостојно.
Тадиќ потврди дека разговарал со словенечкиот претседател Јанез Дрновшек, хрватскиот претседател Стипе Месиќ и Високиот Претставник во БиХ Педи Ешдаун и дека е постигнат политички договор. 
 „За да се подобри нашиот екстремно лош меѓународен рејтинг, треба да покажеме врвни резултати во науката, културата, политиката, но и во спортот. Треба да дадеме свој придонес кон животот во Европа и кон заедничките вредности кои ги делиме со континентот и со останатиот дел од светот“, рече Тадиќ, целосно поддржувајќи ја иницијативата.
Според министерот за финансии Млаѓан Динкиќ, српската влада е подготвена да обезбеди финансиска помош. „Тоа е одлична, брилијантна идеја и владата е несомнено подготвена да го поддржи овој предлог - и доколку проектот биде одобрен, ќе го вклучиме во буџетот“, рече Динкиќ. 
Месиќ, исто така, ја потврди својата поддршка за иницијативата, во изјава за хрватските медиуми. Истото го направи и славниот хрватски кошаркар Дино Раѓа, кој вели дека тоа е во интерес на кошарката. 
„Се повеќе и повеќе земји ги здружуваат силите со цел да организираат натпревари“. Зошто Светското првенство да не биде организирано на територијата на поранешна Југославија?“, рече Раџа. 
Потенцијална препрека би можела да биде распределбата на натпреварите. Актуелните правила на ФИБА наложуваат не само завршните натревари да се оддржуваат во ист град, туку и во арена со капацитет од 15.000 седишта - а само српскиот главен град има таква. Арената во Белград, која ги исполнува стандардите на НБА и има капацитет од 20.000 седишта, беше отворена ова лето за турнирот Дијамантска топка пред Олимписките Игри во Атина.
Така, првите групни натпревари би се оддржале во Загреб, Љубљана, Сараево и Нови Сад, додека пак последните, најпопуларни натпревари би се оддржале во главниот град на Србија-Црна Гора. Загреб укажа дека сака да биде домаќин на еден полуфинален натпревар како и на натпреварот за бронзениот медал, но ова не би било можно според актуелните регулативи. 
Иницијативата за Светското Првенство не е единствен пример каде спортот повторно ги спојува поранешните југословенски републики. Регионалната Јадранска Гудиар Лига, во која се вклучени 16-те најдобри клуба од овие четири земји, беше одржана годинава по четврти пат по ред. И покрај првичниот скептицизам, лигата ги исполни очекувањата. Игрите беа одлични, арените се вообичаено преполни со страстни навивачи.
Југословенската кошарка беше еден од водечките брендови на земјата - клубовите често освојуваа европски титули, додека пак националниот тим никогаш не пропушти да не се искачи на подиумот на Олимписките Игри или Светските првенства. Кога Југославија се распадна, меѓутоа, истото се случи и со квалитетот на кошарката во сега независните републики. Меѓувремено, економските мотиви станаа повеќе од движечка сила во спортот - тренд кој дополнително ја покажува потребата од соработка низ целиот регион. 
Иако крајниот рок за поднесување на кандидатурите беше 15 октомври, ФИБА најави дека тој ќе биде флексибилен. Комисиите на ФИБА треба да почнат да ги посетуваат земјите-кандидатки овој месец, а крајната одлука ќе биде донесена на состанокот во Куала Лумпур, Малезија, во текот на првата седмица од декември.
