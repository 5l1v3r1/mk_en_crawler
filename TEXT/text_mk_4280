15/10/2008
(Гардијан, Заман - 15/10/08; AП, Ројтерс, ДПА, ББС, Хуријет - 14/10/08; Амнести интернешнал - 10/10/08)
Во потегот без преседан, турскиот министер за правда во вторникот (14-ти октомври) се извини за неодамнешната смрт на политички активист кого полицијата, наводно, го мачела по неговото апсење. Министерот рече дека досега суспендирал 19 вработени во затворот. 
Енгин Чебер (29) беше помеѓу четворицата левичари уапсени во Истанбул на 28-ми септември, додека протестираа поради тоа што властите не ги казнија полицајците кои пукаа и го парализираа 17-годишниот продавач Ферхат Герчек пред една година. 
Чебер почина во саботата вечер во болница од мозочно крварење. Групите за човекови права објавија дека полицијата и вработените во затворот постојано го тепале.
Министерот за правда, Али Сахин, во вторникот изјави дека тековната истрага ги потврдила наводите оти Чебер трпел „лош третман“ додека бил во притвор.
„Му се извинувам на неговото семејство и роднините во име на мојата влада и држава“, рече Сахин во Анкара. „Ние ќе продолжиме со напорите за пронаоѓање на виновниците.“
Како што се проширува истрагата, можно е да следат нови суспендирања, додаде Сахин, изразувајќи жалење што новиот инцидент со тортура й наштети на репутацијата на земјата.
Но, таткото на Чебер рече дека извинувањето нема да го врати неговиот син и инсистираше на изведување на одговорните за неговата смрт пред лицето на правдата.
„Сакам оние кои го убија Енгин да бидат казнети што е можно побргу“, турскиот весник на англиски јазик Заман го цитираше Али Чебер. „Суспендирањето на службениците на државната безбедност нема да реши ништо. Тие наскоро ќе се вратат на своите позиции.“ 
Поради острите критики на групите за човекови права и под притисок на ЕУ, во која Турција се надева дека еден ден ќе пристапи, Анкара објави политика на „нулта толеранција“ за тортурата и злоупотребата пред неколку години. 
Цитирајќи ги податоците објавени неодамна од страна на турското Здружение за човекови права, Заман објави дека бројот на жалбите се намали од 1.202 во 2003 година на 678 минатата година. 
Групите за човекови права, сепак, инсистираат на тоа дека Турција мора да стори повеќе. 
„Смртта на Енгин Чебер е уште еден доказ дека тортурата и лошиот третман се распространети во притворите во Турција“, објави Амнести интернешнал во саботата. Турските групи за човекови права го пофалија Сахин за брзото дејствување против осомничените прекршители. 
„Верувам дека одлуката за суспендирање на вработените обвинети дека го мачеле Чебер ќе ги заживее надежите дека владата ќе започне одново да ги реализира своите ветувања“, рече Омер Фарук Гергенлиоглу, шеф на Здружението за човекови права и солидарност за обесправените луѓе.
Пратениците од главната опозициска Републиканска народна партија, го ставија прашањето на дневниот ред на парламентот, и побараа оставка од министерот за внатрешни работи, Бесир Аталај.
