18/09/2006
Од Гелу Трандафир за Southeast European Times во Букурешт – 18/09/06
Според Студијата за трансатлантските тенденции 2006, објавена месецов од страна на германскиот Маршал Фонд (ГМФ), јавното мислење во Европа и Соединетите Американски Држави не е толку различно како што некои претпоставуваат. Студијата утврди дека кај Американците и Европејците се зголемува загриженоста за тероризмот и исламистичкиот фундаментализам, како и за другите клучни прашања како што е имиграцијата, глобалното ширење на болестите како што е птичјиот грип, глобалното затоплување, растечката моќ на Кина и нестабилноста во Ирак. 
Како што открива студијата, најголем дел од луѓето на двете страни од Атлантикот се согласуваат дека овие прашања ќе наметнат значаен предизвик во текот на следната деценија. Околу 66 отсто од Европејците го сметаат тероризмот за „екстремно важна“ закана, во споредба со минатата година кога тој број изнесуваше 58 отсто. Околу 79 отсто од Американците се согласуваат со тој став, во споредба со минатата година, кога овој број беше 72 отсто.
„Од нашата студија може јасно да се види дека Американците и Европејците продолжуваат да имаат силни -- и слични -- чувства во однос на оние закани кои фундаментално ја засегаат нашата безбедност“, вели претседателот на ГМФ Крег Кенеди.
Испитаниците, исто така, се согласиле дека нуклеарен Иран наметнува поголема закана отколку насилството и нестабилноста во Ирак. Околу 75 отсто од Американците и 58 отсто од Европејците го сметаат „нуклеарен Иран“ за „екстремно важна закана“. Спротивно, само 56 отсто од Американците и 45 отсто од Европејците ја карактеризираат ситуацијата во Ирак на сличен начин.
Соработката помеѓу Соединетите Американски Држави и ЕУ да го спречат Иран во усовршувањето на нуклеарното оружје е „можеби најистакнат пример за зголемена консултација и политичка координација“, констатира ГМФ во резимето на студијата.
Спротивно на гласините за „заморот од проширувањето“, студијата покажува непрекината поддршка за понатамошно проширување на ЕУ. 63 отсто од испитаниците гледаат на проширувањето како начин да и се помогне на ЕУ да одигра поголема улога на светската сцена, а 62 отсто се согласуваат дека тоа ќе помогне за промовирање на мирот и демократијата долж границите на блокот.
„Тоа е добра вест за Западен Балкан“, вели Иван Вејвода, извршен директор на проектот на ГМФ „Балканска доверба“. Вејвода вели дека не е изненаден од наодите. „Референдумите во Франција и Холандија не беа толку многу за проширувањето колку за домашната политика, како и за едно позначајно прашање: каде оди Европа. Постои сфаќање дека, по Втората светска војна, Европа е мировен проект кој треба да ја одбегне војната, а тоа значи дека се додека Европа не е цела и слободна, нема да има целосна безбедност и стабилност. 
„Граѓаните сакаат извесност и безбедност, а од тоа произлегува разбирање дека, барем во оваа фаза, е потребно да се заврши географското проширување, што значи вклучување на Западен Балкан. А, се разбира, тука Турција е отворено прашање“, вели Вејвода.
Според студијата, се чини дека Романија е најпроамериканска нација во Европа. Романците се најсилни поддржувачи на американскиот претседател Џорџ В. Буш, како и на обновувањето на односите помеѓу ЕУ и Америка. Заедно со холандското и британското, Романците го поддржуваат американското лидерство во меѓународните работи. Романската „топлина“ кон Соединетите Американски Држави изнесува 73 поени, доста над европскиот просек од 47, како и повисока од Полска (59) и Бугарија (52).
Во меѓувреме, студијата покажа дека јавното мислење во Турција оладило како кон Америка, така и кон ЕУ. Турската „топлина“ кон Америка опаднала од 28 во 2004 година на 20 во 2006 година на „термометар“ од 100 точки, и од 52 на 45 кон ЕУ. Во меѓувреме, турската „топлина“ кон Иран пораснала од 34 на 43. Поддршката за членство во ЕУ нагло опадна во Турција во последниве две години.
„Веќе сме загрижени, како во Америка, така и во Европа; не сакаме да ја оддалечиме или отуѓиме Турција“, вели Вејвода.
Добра вест е дека младите во Турција имаат потопли чувства кон Америка и кон ЕУ, над просекот за Турција. „Младата генерација е бројна и ги гледа работите многу пореално -- дека било какви и да се проблемите, интересот на Турција лежи во ЕУ и Америка“, според Вејвода. 
Студијата за трансатлантските тенденции се спроведува годишно од страна на ГМФ во соработка со Компаниа ди Сан Паоло, со седиште во Торино, Иатлија. Таа го оценува јавното мислење за актуелните теми на двете страни на Атлантикот.
Студијата за 2006 година ги испита ставовите на граѓаните за трансатлантските односи пет години по терористичките напади од 11 септември 2001 година; способноста на Европа и Америка да соработуваат во решавање на меѓународните закани и предизвици; европските чувства за ЕУ по оддржаните референдуми во Холандија и Франција; надополнувањето на Исламот и демократијата; избалансираноста помеѓу граѓанските слободи и домашната безбедност; пристапот на Турција во ЕУ и нејзината променлива геостратешка ориентација; и улогата на НАТО и ОН.
Оваа година, студијата доби дополнителна поддршка од фондациите Фундакао Лусо-Американа, ББВА и Типинг Поинт. 
