31/08/2005
(Разни извори -- 24/08/05 – 31/08/05)
Единаесеттиот Сараевски филмски фестивал заврши на 27-ми август во босанскиот главен град. Филмот на бугарскиот режисер-ветеран Георги Дулгеров „Лејди Зи“ го освои гран прито „Срцето на Сараево“, во вредност од 25.000 евра. Наградата на специјалното жири и 10.000 евра доби „Кукуми“ на Иса Косја, првиот филм направен во Косово по конфликтот. Хрватката Зринка Цвитешиќ ја освои наградата за најдобра женска улога за улогата во филмот „Што е маж без мустаќи“, а Словенецот Петер Мушевски ја освои наградата за најдобар актер за неговата улога во филмот „Работата ослободува“. Оваа година на меѓународниот фестивал беа прикажани преку 200 филмови од Југоисточна и Источна Европа. 
*** 
Четириесетичетвртите Струшки вечери на поезијата, посветени на поттикнувањето на културниот дијалог во современиот свет, завршија во македонскиот град Струга на 28-ми август. Околу 40 странски и 30 македонски писатели учествуваа на настанот, кој овогодинешниот Златен венец на поезијата му го додели на американскиот поет В.С.Мервин. 
*** 
Шестиот Меѓународен фестивал на католичката младина беше отворен во селото Белозем во централна Бугарија, со учесници од Бугарија, Италија и Полска. Папата Бенедикт Шеснаесетти испрати специјална порака со пофалби за иницијативата и желби за нејзина успех. 
*** 
Познатата хрватска писателка Дубравка Угрешиќ е почесен гостин на овогодинешното издание на меѓународниот литературен фестивал „Понтес“, кој се одржува од 28-ми август до 3-ти септември на хрватскиот остров Крк. На настанот учествуваат претставници од најмалку пет европски земји. 
*** 
Филмот на романскиот режисер Раду Михаилеану „Живеј и стани“ освои две награди - за најдобар филм и најдобро сценарио - на овогодинешниот Меѓународен филмски фестивал во Копенхаген. Друг романски режисер, Кристи Пуиу ја освои специјалната награда на жирито за филмот „Смртта на г-дин Лазареску“, додека Јоан Фискутеану ја освои наградата за најдобар актер за улогата во истиот филм. 
