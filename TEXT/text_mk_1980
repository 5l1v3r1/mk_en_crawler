26/05/2005
Од Марија Лазарова за Southeast European Times во Скопје -- 26/05/05
Како дел од напорите за заштита на природните ресурси на земјата, македонското Министерство за животна средина и просторно планирање издаде одлука за забрана на производството, продажбата и употребата на детергенти што содржат фосфати над нивото од 0,5 отсто. Оваа регулатива ќе стапи на сила на 1-ви јуни. Пет месеци подоцна, на 1-ви ноември, ќе стапи на сила забраната за увоз на такви детергенти -- што би можело да влијае на меѓународните производители како што се „Проктер и гембл“, „Хенкел“ и „Сапонија“. 
„Намалувањето на нивоата на фосфати во детергентите не претставува единствена мерка за заштита на водата од стареење“, вели министерот за животна средина Зоран Шапуриќ. „Но, за Македонија, каде што се прочистува мал дел од отпадните води во општините, ова е најекономичен и најбрз начин за нејзина заштита.“ 
Дури 50 отсто од фосфорот во водите на трите македонски езера -- Преспанското, Охридското и Дојранското -- доаѓа од фосфатните детергенти. Нивоата на фосфорот во едно од езерата, Преспанското, достигна алармантно ниво во последниве години, како што велат експертите. 
„Детергентите честопати содржат 30-процентни раствори со фосфор, кои се штетни за екосистемот ... тоа придонесува за прекумерен раст на флората, со што се попречува екосистемот и површинските води стануваат мочуришта“, вели професорот Јосиф Таневски, шеф на студијата за ова прашање. 
Регулативата, исто така, е во согласност и со стандардите на ЕУ. Фосфатните детергенти веќе долго време се забранети во земјите-членки на Унијата. 
Фосфорот ќе биде заменет со зеолит, материја што обезбедува ист квалитет без да й наштети на животната средина. Моментно само едно македонско претпријатие, ОХИС, произведува еколошки детергенти. 
„Ние инвестиравме 520.000 евра за прилагодување на станиците за производство на бесфосфатни детергенти“, вели директорот на ОХИС Јорго Ќука. „,Еко-гонг’ е првиот безфосфатен детергент во Македонија и ние веќе три години го произведуваме.“ 
