13/07/2005
Од Антонела Крстовиќ за Southeast European Times во Подгорица - 13/07/05
Црногорската делегација предводена од премиерот Мило Ѓукановиќ учествуваше на 16-тиот форум Кран Монтана, кој се одржа во Монако на крајот на јуни. Тридневниот состанок привлече околу 400 регионални водачи, дипломати, претставници на ЕУ и на меѓународните организации, како и бизнисмени. 
Овој редовен годишен настан, кој се смета за еден од главните меѓународни состаноци на високи официјални претставници и претставници на приватниот сектор, е посветен на градењето на „похуман свет“ преку одржлив развој, намалување на сиромаштијата и промовирање на хармонични меѓународни односи. Првиот форум се одржа во 1989 година, како одговор на новата економска и политичка архитектура на Европа по Студената војна, со првична цел да се обезбеди европско место каде што ќе се сретнат Исток и Запад.
Форумот ги опфаќа темите од глобално значење, вклучувајќи ја и реконстукцијата на Ирак, новата меѓународна улога на Кина, глобалната војна против тероризмот и предизвиците на животната средина. Голем број седници беа посветени на прашањата на Југоисточна Европа (ЈИЕ). Претседавачот на ОБСЕ и словенечки министер за надворешни работи, Димитриј Рупел, претседаваше со еден состанок за Косово, додека македонскиот министер за економија, Фатмир Бесими, ја предводеше седницата за странските инвестиции во неговата земја. Се одржа и специјална седница за зајакнување на туристичкиот сектор на Црна Гора. На хрватскиот премиер Иво Санадер, пак, како и на Димитриј Рупел, им беше доделена годишната награда „При де ла фондасион“, . 
Ѓукановиќ се обрати на пленарната седница на форумот, која се фокусираше на новите светски предизвици и промени. Говорејќи за интеграцијата на регионот на ЈИЕ во Европа, тој рече дека Црна Гора е посветена на партнерство со ЕУ и евроатланските структури. Прашањето за државноста на Црна Гора треба да се реши на демократски начин, со што ќе се поттикне реформскиот процес и уште повеќе ќе се заслабнат „националистичките структури“, рече Ѓукановиќ. 
Единствено евроатланските вредности и принципи на правда можат да осигурат стабилност во регионот, рече црногорскиот премиер, додавајќи дека тие ќе бидат од клучно значење за решавање на, како што го опиша, „сложениот безбедносен проблем“ на Косово. 
Празнината помеѓу Балканот и остатокот од Европа има сериозни недостатоци и ризици, и помага во разгорувањето на популистичките и националистичките структури, рече Ѓукановиќ. И покрај тоа што е постигнат голем напредок, регионот и понатаму останува на несигурна историска крстосница и мора да се најде активен, стратешки пристап кон долгорочните решенија, додаде тој. 
Неколку други црногорски официјални претставници, меѓу кои и заменик-премиерот Мирослав Иванишевиќ, министерот за туризам, Предраг Ненезиќ, и директорот на црногорската Туристичка организација, Војин Влаховиќ, го придружуваа Ѓукановиќ на форумот. 
