06/10/2008
AНКАРА, Турција -- Воени авиони бомбардираа цели на терористичката Курдистанска работничка партија (ПКК) во северен Ирак во саботата (4-ти октомври), објави во соопштението од неделата турскиот Генералштаб. Бомбардирањето уследи по нападот во петокот од страна на бунтовниците на ПКК на воената стража во пограничниот град Семдлинли во југоисточната провинција Хакари, во кој загинаа 15 турски војници. „Операциите беа насочени само кон терористичката организација ПКК и беа преземени потребните мерки на претпазливост за избегнување цивилни жртви“, се додава во соопштението.
Во неделата, заменик-началникот на Генералштабот, генерал Хасан Игсиз, ги обвини водачите во северен Ирак дека ПКК толерира сепаратисти на ПКК. „Ние немаме никаква поддршка од администрацијата во северен Ирак ... таа им обезбедува инфраструктурни можности на [сепаратистите] како што се болници и патишта“, рече Игсиз на прес-конференција. „Нашето очекување е дека [ПКК] ќе биде прогласена за терористичка организација [од страна на ирачките власти] и дека поддршката за сепаратистите ќе биде прекината.“
Во телефонскиот разговор со ирачкиот колега, Јалал Талабани, во саботата вечер, турскиот претседател Абдула Ѓул побара преземање на потребните мерки за спречување на нападите на Турција од ирачка територија. Во неделата генералниот секретар на ОН, Бан Ки-Мун, објави соопштение во кое се осудува терористичкиот напад од петокот. (Заман, Милијет, Радикал - 06/10/08; НТВ, АФП, СНН Турк, новинска агенција Анадолу, Хуријет - 05/10/08)
