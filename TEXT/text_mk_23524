27/04/2009
ПРИШТИНА, Косово -- Претседателот Фатмир Сејдиу во неделата (26-ти април) апелираше до косовските Срби да се вратат во своите домови и да придонесат за целокупниот развој на општеството. „Тие [Србите] ќе мора да го поддржат Косово и меѓународните институции. Апелирам до локалните Срби да останат мирни; да го сакаат Косово како своја земја, како сите други граѓани; да придонесат за целокупната стабилност, и ... да се вратат во своите домови. Никој не ги вознемирува“, рече Сејдиу.
Во другите вести од неделата, Меѓународниот Црвен крст побара од Приштина и Белград да покажат поголема посветеност во врска со исчезнатите лица. Шефот на работната група за исчезнати лица во Меѓународниот Црвен крст, Каролин Тисот, рече дека владите во Косово и Србија имаат законска обврска да им обезбедат на семејствата на исчезнатите информации. Има околу 2.000 лица -- претежно Албанци -- кои сé уште се сметаат за исчезнати, по завршувањето на конфликтот во Косово. (Зери, Косова Сот - 27/04/09; РТК, Кохавижн, ТВ21 - 26/04/09)
