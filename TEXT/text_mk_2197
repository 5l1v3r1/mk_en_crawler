15/11/2004
(ФТ, ББС, АП - 15/11/04; Меѓународен кривичен трибунал за поранешна Југославија - 11/11/04)
Првиот судски процес за воени злосторства против косовски Албанци започна во Меѓународниот кривичен трибунал за поранешна Југославија (МКТЈ) во понеделникот (15-ти ноември). Тројца поранешни припадници на сега веќе распуштената Ослободителна војска на Косово (ОВК) се соочуваат со обвиненија за вмешаност во воени злосторства за време на конфликтот 1998-1999 година во Косово. 
Според обвинителите на ОН тројцата обвинети - Фатмир Лимај, Харадин Бала и Исак Муслиу - биле вклучени во мачења, нечовечни дела, убиства и други злосторства врз српски и албански цивили во затворскиот камп на ОВК во Лопушник во периодот мај-август 1998 година. Заедничкото обвинение ги товари Лимај и Бала по осум точки за злосторства против човештвото и пет точки за прекршување на законите и обичаите за водење војна. Муслиу се соочува со пет точки за злосторства против човештвото и пет точки за прекршување на законите и обичаите на војна. 
Тројцата обвинети „учествувале во одржувањето и спроведувањето на нечовечните услови во кампот“, велат обвинителите, како и во помагањето и поттикнувањето на мачењето и тепањето на затворениците. 
Триесетитригодишниот Лимај е поранешен командант на ОВК и офицер со највисок ранг во тоа време. Тој подоцна стана соосновач на Демократската партија на Косово (ПДК) на Хашим Тачи. Кога беше уапсен во Словенија во февруари 2003 година, Лимај беше член на косовскиот Парламент и шеф за односи со јавноста на ПДК, како и портпарол на партијата. 
Триесетичетиригодишниот Муслиу бил командант на затворскиот камп Лопушник и понекогаш чувар во кампот. Четириесетичетиригодишниот Бала бил командант и чувар во кампот. Тие беа уапсени од страна на војниците на КФОР во Косово во средината од февуари 2003 година, а потоа му беа предадени на Хашкиот трибунал. 
Во четвртокот во соопштението за медиумите на МКТЈ во кое беше објавено започнувањето на судскиот процес се цитира обвинението во кое се вели дека Лимај и Муслиу имале целосна команда и контрола врз припадниците на ОВК, кои го воделе кампот во Лопушник. Вкупно 35 лица, меѓу кои и српски цивили, како и косовски Албанци, кои или се спротивставувале да соработуваат со бунтовниците или се спротивставувале на ОВК, се чувале во еден запуштен затвор. Голем број затвореници, наводно, биле тепани, мачени и убиени еден месец пред 26-ти јули 1998 година, кога припадниците на ОВК го напуштија кампот и српските сили ја презедоа областа. Во обвинението Лимај и Муслиу се товарат за оперирањето на кампот Лопушник, вклучувајќи го и неспречувањето на наводните злосторства. 
„Се тврди дека тие знаеле или имале причина да знаат дека злосторствата наведени во обвинението ќе бидат извршени или дека биле извршени од страна на нивните вработени и дека тие не ги презеле неопходните и разумни мерки за спречување на таквите дела или казнување на извршителите“, се вели во соопштението на МКТЈ. 
Покрај тоа, Бала е обвинет и во врска со друг инцидент кој резултирал со смрт на 10 лица. По напуштањето на кампот на ОВК, тој - заедно со друг чувар и еден војник на ОВК - воделе група од 12 затвореници за ослободување во шумата. Тие по пат се сретнале со Лимај, кој му дал наредби на Бала. На крајот 10-мина од затворениците биле убиени. 
При нивното појавување пред Хашкиот трибунал минатата година, сите тројца се изјаснија за невини по обвиненијата. 
