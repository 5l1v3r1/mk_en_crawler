01/07/2011
Наташа Радиќ за Southeast European Times во Загреб -- 01.07.11
Повеќе од 40 воени сирачиња од Ирак, на возраст од 9 до 16 години, допатуваа во Хрватска за да го поминат својот летен одмор на крајбрежјето, за време на последните две недели од јуни. Тие беа придружени од 20 хрватски деца, исто така сирачиња.
Ова беше нивна прва посета на една странска држава, и за повеќето, нивни прв вистински одмор. Тие уживаа во спријателувањето со хрватските деца, прошетките, и ги подобруваа своите пливачки способности во чистиот син Јадран. 
„Сакавме да им дадеме на овие деца можност да искусат вистински летен одмор и да се спријателат со хрватските деца тука, давајќи им шанса да видат и научат нешто ново“, рече на прес-конференција Ѓурѓа Адлесиќ, претседателка на фондацијата Хрватска без мини и поранешна вицепремиерка на владата. 
Претседателот Иво Јосиповиќ ги пречека младите ирачки гости. Тие посетија некои места во Загреб, пред да заминат во летниот камп Сукосан во централна Далмација. 
Децата беа специјални гости на Меѓународниот детски фестивал во Шибеник. Во кампот тие спортуваа, уживаа во културните активности и поминаа краток курс за хрватски јазик.
Нивните домаќини во Сукосан ги засакаа, велејќи дека биле љубезни и скромни, но возбудени од новитетот на патувањето. 
Нивните домаќини го имаа предизвикот да обезбедат халал храна. Децата ги научија своите домаќини некои основни арапски зборови и пееја детски песни на арапски јазик додека се подготвуваа за часовите по пливање. 
„Децата се толку љубезни; ги гледавме како играат на плажата. Ни беше чудно на почетокот да гледаме како младите девојчиња влегуваат во морето со фустаните, но тоа е само поразлична културна навика“, рече Анамарија Лалиќ за SETimes. Таа со своето семејство се одмараа во Сукосан и ги гледаа децата секој ден. 
Новинарите што го посетија кампот видоа како децата уживаа во атмосферата и смирено ги поминуваа деновите. Тие не дадоа изјави директно за медиумите, рекоа дека ќе ја промовираат Хрватска како „рај на Земјата“.
Ирачка телевизија го документираше целиот настан. Познатиот ирачки телевизиски водител Хашим Салман ги придружуваше малите гости на нивното патување во Хрватска и им се заблагодари на хрватските власти што го овозможија ова. 
„Првата ваква покана што ја добивме беше од Хрватска, од земја со слична воена судбина како Ирак. Вие ставивте насмевки на лицата на овие деца“, рече тој. 
Многумина од нив страдале многу, како 11-годишниот Мустафа, чии родители беа убиени во терористички напад на шиитските муслимани.
Децата се родени и растени во воена зона; некои ги изгубиле двајцата родители во војната, а денес живеат со посвоители. 
