25/10/2012
Сафет Кабашај за Southeast European Times во Приштина -- 25.10.12
Дваесет и пет малцински пратеници вложуваат напори да ги задржат своите места во косовското собрание, бидејќи нивната привилегија ќе заврши со сегашниот мандат на законодавскиот дом. Според уставот од 2008 година, малцинските заедници во Косово уживаат 20 резервирани места во собранието од 120 места -- 10 за Србите и уште 10 за турските, бошњачките и ромските претставници.
Местата што малцинските партии ги добиваат на редовните избори се додадени на овие бројки. Но, ова наскоро ќе заврши, по сегашниот втор мандат. 
Мандатот на сегашниот парламент треба да заврши во 2014 година, но постои договор меѓу политичките водачи -- претседателот на Демократската партија на Косово (ДПК) и премиер Хашим Тачи и опозицискиот водач Иса Мустафа и вицепремиерот Беџет Пацоли -- за одржување општи избори во 2013 година по нов изборен систем.
Во иднина 20-те резервирани места за малцинствата ќе бидат пополнети само ако малцинствата не освојат места на изборите. 
Малцинствата тврдат дека резервираните места се клучни за претставувањето на нивните заедници во законодавниот дом, со оглед на тоа што бројките на малцинските гласачи се генерално мали во државата.
„Сите [малцински пратеници] имаат ист став, важен за нас. Местата во парламентот се нашата сила“, рече за SETimesДуда Баље, бошњачки член на собранието. Таа стравува дека укинувањето на правото за резервирани места ќе го спречи претставувањето на малцинствата во косовските институции.
„Ние не сме силни на изборите бидејќи немаме голем број Бошњаци што живеат тука, така што не можеме да ги имаме истите квоти со другите заедниц“, рече Баље.
Според последниот косовски попис објавен во септември, во Косово живеат 27.533 Бошњаци, а други неколку стотици живеат во северниот дел на земјата и не се вклучени во пописот.
Барањето беше потпишано од сите малцински пратеници и беше поднесено до владата за да се иницира постапка. Баље рече дека групата минатиот месец во Приштина се состанала со премиерот Хашим Тачи и со странските амбасадори, како и дека се очекуваат дополнителни разговори во иднина. 
Енис Керван, турски член на косовското собрание, признава дека измената на уставната предиспозиција бара цврста поддршка од албанските членови кои го сочинуваат мнозинството. Но, тој е оптимист дека доминантното етничко мнозинство ќе ги поддржи напорите на малцинските пратеници.
„Очекуваме пратениците од мнозинската заедница да ги прифатат нашите околности и да ја поддржат нашата цел“, рече Керван за SETimes.
Лирије Кајтази, претставничка на Косовската демократска лига -- втората по големина албанска партија во собранието, пак, рече дека периодот на резервирани места треба да заврши.
„Им дадовме [на малцинските пратеници] два [собраниски] мандати како можност да ги убедат претставниците и нивните заедници дека треба да бидат дел од косовските институции и градењето на државата“, рече Кајтази за SETimes.
Таа смета дека таа фаза беше успешно завршена и во нормални демократски околности нема потреба за резервирани места.
Малцинските претставници се сложуваат, но стравуваат дека во нормален процес нема да можат да влезат во парламентот, што е клучно за нивните права.
„Сите ние се бориме за нашите права, што го прави важно нашето присуство во собранието. Парламентот е местото каде што можеме да се бориме за нашите права, особено кога станува збор за законите за малцински права“, рече Баље.
Небојша Периќ, локален српски политички активист од Грачаница, изјави за SETimes дека основно за српската и неалбанските заедници е да бидат претставени во највисокото законодавно тело со соодветен број претставници.
„Постојното решение се покажа како ефикасно и го поттикна учеството на неалбанските заедници во политичкиот живот на Косово со значајни бројки; таков треба да биде случајот и во иднина“, рече Периќ.
Тој стравува дека укинувањето на резервираните места може да води до моноетничко собрание. Според него, тоа е спротивно на европските вредности и спротивно на целта на Косово да се доближи до ЕУ.
