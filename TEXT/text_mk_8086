01/06/2013
Александар Павлевски за Southeast European Times во Скопје -- 01.06.13
Неодамнешното апсење на организирана група шверцери во обид да пренесат цигари, марихуана и луѓе преку државните граници, ја истакнаа потребата од интензивирана соработка меѓу царинските служби и полициските агенции на Балканот. 
Претходно овој месец дваесетина луѓе осомничени за шверц со луѓе и шверц на цигари беа уапсени на двете страни од македонско-српската граница, во заедничката акција меѓу агенциите од двете држави. Царинските служби и полицијата истакнаа дека соработката е клучна за борбата против овој вид криминал. 
„Соработката со другите држави е многу важен фактор за царинската администрација“, рече за SETimes Ванчо Каргов, директор на царината во Македонија. „Таквата соработка, од безбедносна гледна точка, овозможува поефикасна контрола на границата, но не го попречува слободниот тек на патници и стока, и резултира со успешно детектирање на секаков вид нелегални прекугранични активности, вклучително и најтешките форми на прекуграничен криминал.“
Валентин Пепељуговски, адвокат од Скопје кој е експерт за прашањата на интелектуалната сопственост, рече дека природата на шверцерските операции ја прави размената на информации меѓу државите важен дел од работата за царинските власти. 
„Претежно, изворите на производство фалсификувана стока се исти. Увозниците се исти и, според тоа, и нивните сопственици. Тие мигрираат од една држава во друга, во зависност од тоа каде е најслаба контролата“, рече Пепељуговски за SETimes.
Каргов рече дека соработката со другите држави се спроведува со координирани и организирани меѓународни операции, со цел контрола на увозниците, извозниците и транзитот на опасна стока. 
„Со цел унапредување на соработката со домашните и меѓународните институции, царинската управа планира да предложи амандмани на постојниот закон за царинските мерки заради заштита на правата на интелектуална сопственост“, рече Каргов, додавајќи дека Македонија го интензивира спроведувањето на насоките на Светската царинска организација за заштита на трговските марки.
Државите на Балканот преземаат чекори за намалување на количината на сообраќај преку неофицијалните гранични премини. Ваквите премини се главен канал за шверцот на цигари и друга стока, практика што можеби ќе биде тешко да се запре. 
„Тоа ќе го има и во иднина“, рече Трајче Арсов, адвокат од Скопје, за шверцот преку неофицијалните премини. „На секој граничен премин има т.н. диви премини, за кои граничната стража знае. Но, тие служат за ,контролиран’ шверц со големо мито за властите.“
Претходно оваа година двајца Македонци со бугарски пасоши беа запрени на скопскиот аеродром во обид да прошверцуваат 3.000 кутии цигари на авион за Лондон. Двајцата шверцери признаа дека имале намера да ги однесат цигарите во Велика Британија, каде што една штека цигари може да се продаде и за 90 евра.
Според полициската управа во Врање во јужна Србија, 6.000 нелегални имигранти од Авганистан, Блискиот Исток и Северна Африка се уапсени минатата година на пат низ Македонија и Србија, во обид да стигнат до земјите на ЕУ.
Властите во Босна и Херцеговина (БиХ) соработуваа со другите во регионот минатиот месец, за апсење на лицата вклучени во меѓународни канали на шверц со дрога кои минуваат низ Албанија, Србија, Хрватска и БиХ. 
Од Министерството за безбедност на БиХ изјавија за SETimes дека заедничките акции меѓу државите се важни за осигурување на безбедноста и спречување на злоупотребата на националните граници. 
„Резултатот се огледува во значително пониското ниво на нелегална имиграција, шверц на луѓе, како и зголемувањето на севкупната безбедност во БиХ и регионот во целина“, изјавија од министерството за SETimes.
Пред една деценија БиХ се рангираше меѓу најнеефикасните нации во однос на спроведувањето на стандардите на Актот за заштита на жртвите на шверцот, меѓународна рамка за заштита на жртвите на шверцот со луѓе. Оттогаш властите во БиХ и невладините организации успеаја целосно да ја усогласат државата со стандардите на актот.
 Дописничката на SETimes Бедрана Калетовиќ во Сараево даде свој придонес за овој извештај.  
 Кои чекори треба да се преземат за намалување на прекуграничниот шверц? Споделете ги вашите размислувања во делот за коментари.  
