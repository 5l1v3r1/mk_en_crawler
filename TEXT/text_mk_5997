10/03/2011
Од Алина Лехтинен за Southeast European Times во Истанбул -- 10/03/11
Тековните протести на илјадници Кипарски турци против мерките на штедење наметнати од водечката Партија на националното единство (УБП) поттикнаа повици на загриженост од официјалните претставници. 
По протестите на 2-ри март, втори во рок од еден месец, претседателот на турските Кипарци Дервиш Ероглу рече дека е загрижен за зголемените тензии меѓу турските Кипарци и Турција.
„Карањето со Турција не им е во интерес на Кипарските турци“, рече Ероглу.
„Сметам дека ситуацијата може да ескалира со масовни протести и потенцијални штрајкови, и други форми на граѓански протести“, рече Хуберт Фаустбам, професор на Универзитетот на Никозија.
Медитеранскиот остров Кипар беше поделен во 1974 година откако Турција ја формираше државата Турска Република Северен Кипар. На масовните демонстрации на 28-ми јануари, група демонстранти на Кипарските турци извикуваше антитурски слогани. Некои Кипарски турци што учествуваа на протестот од 2-ри март вееја знамиња на Република Кипар, со која управуваат Грците. 
Отцепената република во северен Кипар е изолирана од меѓународната заедница и е многу зависна од економската помош на Турција. По протестите на крајот од јануари, членовите на турската влада ги критикуваа финансиските подароци на Анкара и некои политичари побараа тоа да запре. 
„Кои се овие луѓе?“, рече турскиот премиер Реџеп Тајип Ердоган, мислејќи на демонстрантите што носеа антитурски слогани. „Тие мора да се изведат на суд.“ 
„Ердоган додава масло на оганот“, рече професорот Ахмет Созен од Источниот медитерански универзитет. „Тој не разбира дека иако Кипарските турци се Турци, тие се поразлични.“ 
Професорот Музафер Сенел од истанбулскиот Универзитет Сехир вели дека говорот на Ердоган имал негативни последици врз Кипарските турци и односите на Турција со нив. 
Тој рече дека Ердоган требало да има предвид дека антитурските демонстранти се мала и екстремистичка група. „Треба да [правиме разлика] меѓу сите демонстранти и оние екстремистички групи кои плукаат на Турција.“ 
Aнкара му дава на северен Кипар финансиска поддршка во висина од 650 милиони американски долари секоја година. Созен рече дека во изминатите четири или пет години, турската владејачка Партија на правдата и развојот (АКП) побара од владата на северен Кипар да ги реформира своите финансиски и економски сектори. 
Но, Северен Кипар ги одложи реформите.
Андрекос Варнава, експерт од кипарскиот Универзитет Флиндерс, не верува дека Турција ќе престане да му дава поддршка на северен Кипар поради антитурските протести. 
„[Aнкара] инвестираше децении економска, политичка и воена помош таму“, рече Варнава. „Тоа се смета за стратешки важно за јужната страна на Турција, и нејзините амбиции да стане медитеранска сила.“
Според некои експерти, Турција премногу се фокусира на Кипарските грци, за сметка на северниот дел од поделениот остров. „Многу години Турција ја обликува својата политика кон Кипарските грци, додека истовремено замижува пред општеството на Кипарските турци“, рече Сенел. 
