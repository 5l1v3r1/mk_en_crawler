04/10/2012
Бедрана Калетовиќ за Southeast European Times во Сараево -- 04.10.12
Босна и Херцеговина (БиХ) доби нов заем од 500 милиони американски долари (387 милиони евра) од ММФ, но критичарите велат дека владата ќе ги потроши средствата за да ги плати вработените во администрацијата и пензионерите, да пополни други буџетски дупки и да ги врати старите долгови, наместо да инвестира во програми за економски развој.
„Со добивањето на овие средства обезбедивме грејс период што ќе го направи полесно финансиското функционирање на двата ентитета и ќе овозможи продолжување на структурните реформи“, рече премиерот на Република Српска (РС) Александар Џомбиќ.
Но, владите на БиХ едноподруго ги користеа заемите за да ја одржуваат преголемата администрација на државата, на ентитетите и на локалната власт, и не преземаа структурни реформи за нејзино кратење, велат аналитичарите.
„Факт е дека заемите на ММФ не се користат за развојни проекти“, рече за SETimesКадрија Хоџиќ, професор по економија на Универзитетот во Тузла.
Хоџиќ рече дека БиХ се наоѓа во длабока криза и дека финансиските изгледи за следните неколку години се граничат со очај, со оглед на постојните политики.
„Процентот на невработеност е во пораст и е во спротивност со очекуваните инвестиции. Ситуацијата ќе донесе мерки на штедење во сите аспекти на животот и ќе ги притисне граѓаните до крајни граници“, рече Хоџиќ.
Аналитичарите, исто така, велат дека властите ќе ги користат средствата за да го смират раширеното незадоволство пред локалните избори и за исплата на платите, пензиите и надоместоците за инвалидитет, како и за враќање на други надворешни долгови. 
Но, некои функционери упорно ја туркаат идејата дека БиХ мора да ги исполни обврските што ги прифати со земањето на заемот.
„Очекувам политичарите да најдат доволно политичка волја за спроведување на структурните реформи кои БиХ вети дека ќе ги направи во земјата“, рече за SETimesминистерот за финансии на ФБиХ Анте Краија.
ММФ објави дека очекува БиХ најпрво да ја намали големината на државната администрација, да ја зајакне координацијата на економските политики на државно ниво, да ја одржи фискалната дисциплина и стабилноста на финансискиот сектор, како и да ја подобри бизнис климата.
„По аранжманот со ММФ, ние сме соочени со спроведување на структурните реформи, кои ММФ не треба дури ни да не тера да ги направиме, туку треба да бидат задача на сите нивоа на власта во БиХ“, рече министерот за финансии на БиХ, Никола Спириќ.
Надворешниот долг на БиХ изнесува околу 3,5 милијарди евра и расте.
„ММФ и Светска банка, преку Законот за надворешен долг, обезбедија враќање на она што нашите политичари толку лесно го трошат -- позајмените пари по високи каматни стапки. Она што ќе остане по трошењето е недоволно за сите нас кои живееме во оваа политички и економски нестабилна држава“, рече за SETimesВинко Бориќ, пензионер од Вареш.
„Многу од нашите соседи се задолжија спрема ММФ и живеат во страв од криза слична на грчката. Само тука во БиХ никој не споменува рецесија и долгови, иако животниот стандард е сé полош“, рече заSETimesСлаѓана Милосављевиќ, жителка на Бјелина.
БиХ досега доби и потроши 400 милиони евра од пакетот помош на ММФ од 1,2 милијарди евра, за кој преговараше.
Од последниот заем, ФБиХ ќе добие две третини од средствата, а Република Српска една третина.
