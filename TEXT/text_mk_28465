15/08/2010
САРАЕВО, Босна и Херцеговина (БиХ) -- Членовите на меѓународната заедница во петокот (13-ти август) испратија заедничко писмо до премиерот Никола Шпириќ, предупредувајќи дека невоведувањето полициска координација може да ги загрози изгледите за безвизен режим во земјите на ЕУ. Високиот претставник Валентин Инзко, шефот на полициската мисија на ЕУ во БиХ, Стефан Фелер, и Борис Јарочевиќ, шеф на операциите во делегацијата на Европската комисија (ЕК) во БиХ, го потсетија Шпириќ во писмото дека земјата сé уште не усвоила регулативи за соработката на полициските власти, што претставува услов за безвизниот режим. Тие го повикаа Советот на министри да ги усвои правилата пред 31-ви август, за да има Европската комисија време да го разгледа развојот.
Во меѓувреме, Инзко, чиј мандат беше продолжен во четвртокот за уште една година, до 31-ви август 2011 година, во интервју од саботата за Дневни аваз рече дека нема ризик од колапс на централизацијата на Бих. Тој додаде дека конститутивните народи не претставуваат закана едни на други. Најголема закана, според него, се властите кои не ги спровеле реформите и продолжуваат да им служат на сопствените интереси. „Во октомври [кога БиХ одржува општи и претседателски избори] граѓаните имаат само еден избор -- да продолжат да постапуваат како досега, или да се придвижат напред“, рече Инзко. (Дневни аваз - 14/08/10; РТРС, Радио Слободна Европа, Национал - 13/08/10)
