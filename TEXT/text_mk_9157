13/10/2012
Горан Трајков за Southeast European Times во Скопје -- 13.10.12
Македонија значително ја намали цената за студентите што сакаат да отворат нови бизниси, во обид за охрабрување на нова генерација претприемачи.
Цената на електронскиот поднесок во Централниот регистар, кој ги води регистрирањата на новите бизниси, падна од 19 на 4 евра за студентите.
Според проектот на Светска банка Водење бизнис 2012, кој ги мери бизнис регулативите и нивната примена низ целиот свет, Македонија се рангира на првото место според леснотијата за отпочнување бизнис меѓу 30 земји од регионот Источна Европа/Централна Азија.
„Со овие цени и со чекорите за отворање бизнис, Македонија е дефинитивно водач во европски рамки по ниските трошоци и по малиот број чекори за отворање бизнис“, рече Александар Ѓорѓиев, портпарол на владата.
Наташа Кралева, декан на Факултетот за претприемачки бизнис при Универзитетот за туризам и менаџмент во Скопје, го поздрави намалувањето на трошоците.
„Оваа одлука е од корист за сите студенти кои имаат идеја и сакаат да отпочнат свој бизнис, но претходната сума, која беше неколкупати повисока, претставуваше пречка“, рчее Кралева за SETimes. „Иднината на економијата, вклучително и на нашата, лежи во [малите и средните претпријатија], кои вработуваат најголем дел од работоспобното население, и затоа јас мислам дека овој чекор ќе придонесе за развој на македонската економија.“
Студентите велат дека се охрабрени од оваа вест.
Симона Димовска, организациски секретар на студентскиот парламент при Универзитетот Св.Кирил и Методиј во Скопје, рече дека сумата е „прилично пристапна“ и рече за SETimes дека тоа ќе им помогне на студентите да ја развијат економијата на приватниот сектор.
Димовска рече дека ќе биде важно да се организираат информативни состаноци за студентите да станат свесни за можноста.
„Преку вакви директни состаноци студентите ќе дознаат дека тоа веќе навистина им е лесно достапно и во исто време тоа ќе ги поттикне да размислуваат и да го развијат својот претприемачки дух“, рече Димовска, додавајќи дека новата политика може да помогне во намалувањето на процентот на невработеност, особено меѓу младите луѓе.
Во некои соседни држави, регистрирањето претпријатие е поинаку регулирано. Додека во Србија нема никакви предности за студентите претприемачи, оние во Косово не се соочуваат со никакви финансиски пречки. На крајот од 2011 година Косово ја промени својата политика на регистрирање претпријатие заради унапредување на бизнис активноста. Со новата политика, нема трошоци за отпочнување бизнис.
„До минатата година малите бизниси плаќаа 5 евра за отпочнување мал бизнис и 20 евра за корпорација. Даноците се укинати за двете категории“, рече за SETimesМехди Плашнику, координатор за правни и практични прашања во косовското Министерство за индустрија и трговија, додавајќи дека новата политика ќе го намали периодот што е потребен за регистрирање бизнис од 10 на 3 дена.
Маријана Димовска, студентка на Универзитетот Св.Климент Охридски во Битола, изјави за SETimes дека намалените трошоци во Македонија й даваат можност да ги оствари професионалните цели без да мора да позајмува пари од нејзините родители. За формирање фирма сé уште се потребни 5.000 евра, покрај трошокот за регистирање, но на располагање се владини субвенции како компензација за таа сума.
„Конечно го остварив овој сон, се надевам дека претпријатието ќе успее“, рече Димовска, која планира да отпочне бизнис со 3Д анимација, кој ќе создава цртани филмови и реклами.
