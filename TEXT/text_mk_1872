16/09/2004
Од Јоргос Анагностопулос за Southeast European Times во Атина - 16/09/04 
Еден од тројца Грци моментно ги користи Интернет услугите, а најмалку еден од двајца користи персонален компјутер, како што покажа истражувањето спроведено од страна на Focus WebID во периодот февруари-март. Истражувачите откриле стабилно зголемување на Интернет активноста, при што сега 32 отсто од Грците на возраст од 13 до 70 години користи Интернет. Помеѓу младите луѓе и оние од високите образовни и социоекономски нивоа, стапката е поголема од 50 отсто. 
Компјутерите, генерално, ги користи 45 отсто од населението помеѓу 13 и 70 години, како и 70 отсто од младите луѓе, луѓето со високо образование и богатите. Новото истражување ги потврди претходните истражувања кои покажаа нагорен тренд и предвидоа дека навлегувањето на Интернет во Грција би можело да надмине 35 отсто во текот на 2004 година. 
Истражувањето, исто така, ја потврдува често наведуваната разлика помеѓу високообразованиот и богат север и сиромашниот, рурален југ -- поделба која се рефлектираше и во трендовите на користење на Интернет. Освен тоа, иако користењето на Интернетот се зголемува, тоа се случува со многу побавно темпо отколку во кој било друг дел на Европа. Додека Грците се пионери во поглед на користењето на мобилната телефонија и телевизијата, тие заостануваат зад другите европски земји во поглед на печатените медиуми, кои доминираат на Интернет. 
Истражувањето, исто така, покажа дека користењето Интернет е првенствено поврзано со канцелариите и образовните институции, претежно поради тоа што користењето на компјутерите дома и понатаму е ограничено. Драстично намалување во сурфањето на Интернет има за време на викендите и навечер. Главното користење е во периодот од наутро до напладне. 
Според Интернет аналитичарите, грчкиот портал in.gr е најпопуларната страница во земјата со просек од 208.000 дневни посетители и публика од вкупно 950.000 лица. Следи Google, па Hotmail, MSN и грчкиот OTEnet и Flash-gr. Релативниот недостаток на грчки веб-страници во првите места на листата на користење укажува на тоа дека пазарот на содржини, исто така, заостанува зад европските норми.
