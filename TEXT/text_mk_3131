09/05/2006
(ФТ, Гардијан, ЕУобсервер, Букурешки дневни вести, Dnevnik.bg - 09/05/06; AФП, АП, ЕУекспендс - 08/05/06)
Бугарија и Романија можеби ќе мора да почекаат до наесен за да добијат потврда за нивниот датум за пристапување во ЕУ, посочија во понеделникот (8-ми мај) официјални претставници во Брисел. Според британскиот весник Фајненшал тајмс, претседателот на Европската комисија (ЕК) Жозе Мануел Баросо одлучил да ја одложи одлуката за најмногу пет месеци, за да процени дали двете земји се сериозни во исполнувањето на обврските. 
Според спогодбата за пристапување, потпишана со ЕУ во април 2005 година, двете балкански земји треба да влезат во Унијата на 1-ви јануари 2007 година. Но, овој договор, исто така, овозможува и блокот од 25 држави да го одложи нивниот влез за една година ако бидат најдени недостатоци во клучните области. 
Помалку од осум месеци пред нивното планирано пристапување ЕК се подготвува да издаде извештаи за подготвеноста на Бугарија и Романија за членство. Извештаите на 16-ти мај се очекува да препорачаат дали пристапувањето ќе биде според закажаното или ќе биде одложено. 
Врз основа на препораките на ЕК, на состанокот на водачите на ЕУ за самитот во јуни тогаш требаше да се донесе конечна одлука за пристапувањето на двете земји. 
Но, портпаролката на Комисијата за проширување на ЕУ, Кристина Наги, сега вели дека не е донесена никаква одлука. „Сите опции се на маса. „Сé уште не е донесена одлуката“, додаде таа. 
Романија, за која претходно се сметаше дека заостанува зад Бугарија во својата подготвеност за членство, доби пофалби во последниве месеци за својот напредок во исполнувањето на барањата на ЕУ. 
Бугарија, од друга страна, беше ставена под зголемен притисок да ги интензивира напорите за спроведување на судските реформи и борба против организираниот криминал и корупцијата, особено помеѓу високите функционери. Околу 150 луѓе, меѓу кои и еден главен банкар и еден висок функционер на царината, станаа жртви на платените убиства во земјата од 2001 година досега, а до ден денес нема никакви пресуди. 
Исто така, сé погласни се шпекулациите дека напорите за пристапување на двете земји е можно да се поделат, при што ЕК препорачува членство за Романија во 2007 година, а за Бугарија една година подоцна. Како алтернатива, Бугарија би можела да влезе во Унијата во 2007 година, но со заштитната клаузула за правдата и домашните работи на сила. 
Ако ЕУ одлучи да го одложи влезот на Бугарија или да наметне специјални услови „таа ќе испрати сигнал дека промените што се направени не се ценат“, рече главниот бугарски обвинител, Борис Велчев, во понеделникот. Земено во целина, бугарскиот судски систем не е корумпиран, истакна тој, признавајќи, сепак, дека има „одреден број корумпирани судии“. 
Во меѓувреме, премиерот Сергеј Станишев во понеделникот побара од ЕУ да не го одложува влезот на Бугарија. 
„Одложувањето ќе се доживее како отфрлање“, АП ја цитираше неговата изјава. „Тоа би било грешка, ние не сме европски граѓани од втор ред. Не се обидувајте да не понижите.“ 
Истакнувајќи ги „болните“ реформи што неговата земја ги реализираше, Станишев, исто така, предупреди дека одложувањето на влезот на Бугарија до 2008 година би „довело до разочараност кај јавноста“, истовремено охрабрувајќи ги политичките партии и претпријатија што се противат на стандардите и правилата на ЕУ. „Тоа ќе им помогне на оние во Бугарија кои се против пристапувањето“, рече премиерот. 
