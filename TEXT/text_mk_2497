21/07/2005
(АП, Ројтерс, РФЕ/РЛ, Прес-центар на ОН, Ксинхуа, Косова репорт, Радио Б92 - 20/07/05)
Споменувајќи го неодамнешното забавување на темпото на спроведување на меѓународно одобрените демократски стандарди во Косово, шефот за надворешна политика на ЕУ, Хавиер Солана, му препорача на раководството во покраината да го забрза процесот. 
„Навистина сум изненаден што гледам, според мене, забавување на процесот“, изјави Солана за новинарите во Приштина во средата (20-ти јули). „Сметам дека тоа е грешка. Ова е момент кога косовските водачи, владата, треба да го сторат токму спротивното, да се движат побрзо.“ 
Неговата критика доаѓа неколку недели пред очекуваната одлука на меѓународната заедница за тоа дали да започнат разговори за одредување на конечниот статус на Косово. Клучниот услов за тоа е значителен напредок во спроведувањето на стандардите одобрени од ОН во осум области, вклучувајќи ги и демократските институции, владеењето на правото, враќањата, човековите и малцинските права и дијалогот со Белград. 
Посетата на Солана се совпаѓа со тековниот сеопфатен преглед на спроведувањето на стандардите, кој го води специјалниот претставник на генералниот секретар на ОН Кофи Анан, Каи Еиде, кој се очекува да го поднесе својот извештај до септември. Ако проценката на ситуацијата на теренот на норвешкиот амбасадор биде позитивна, во септември ќе биде назначен специјален дипломатски пратеник на ОН за разговорите за статусот. Преговорите се очекува да траат шест до девет месеци, според Ројтерс. 
Исто така истакнувајќи го неодамнешното забавување на спроведувањето, шефот на УНМИК, Сорен Јесен-Петерсен, наведе три причини. Едната, според него, е недоволната посветеност на дел на раководството на косовските Албанци и привремените институции „на напорите за реализирање на враќањата, слободата на движењето и децентрализацијата“. Другите причини се одбивањето на Белград да ги охрабри косовските Срби за учество во политичкиот процес во покраината и фактот што „прашањата сега сé повеќе се гледаат низ призмата на разговорите за статусот“ се вели во соопштението на ОН. 
И покрај тоа што не е помеѓу осумте стандарди, децентрализацијата -- која има за цел да осигури повеќе ингеренции за малцинствата во водењето на прашањата што се однесуваат на нив -- исто така се смета за важен фактор во политичкиот процес. Но, и во оваа област има малку напредок. 
„Жално е тоа што процесот на децентрализација е сведен на прашање на малцинските права -- тој не е тоа, тоа е демократско прашање и прашање што ја носи владата поблизу до сите“, рече Јесен-Петерсен во вторникот. 
Критикувајќи го косовското раководство за бавниот процес на спроведување на реформите во локалната власт, Солана рече дека првите пилот-проекти за децентрализација на владата, кои треба допрва за започнат, треба да вклучуваат најмалку две заедници на косовските Срби. 
За време на кусата информативна посета на Приштина, шефот за надворешна политика на ЕУ не ги убеди косовските Срби да им се приклучат на институциите во покраината. Наместо тоа, нему му беше речено дека заедницата одлучила да продолжи со бојкот на политичкиот процес. 
„Сé додека Белград ги оневозможува косовските Срби да бидат дел од процесот, ќе има ограничен напредок во врска со враќањата и со слободата на движењето“, рече Јесен-Петерсен. 
Солана и другите високи официјални претставници на ЕУ се очекува повторно да го посетат Косово на крајот на август за да го проценат напредокот постигнат во спроведувањето на стандардите. 
