23/10/2008
(Еуопсервер - 23/10/08; Гардијан, Ројтерс, АП, АФП, Б92 - 22/10/08)
Босна и Херцеговина (БиХ) би можела да се распадне, предупредија во средата високиот американски и британски дипломат, Ричард Холбрук и Педи Ешдаун. Тие го повикаа Запад да преземе итни дејства за да спречи нова балканска криза. 
„Денес земјата се наоѓа во вистинска опасност од колапс“, напишаа тие во заедничкиот натпис објавен во лондонски Гардијан и сараевскиот Дневни аваз. „Решително и трансатланско единство е потребно ако сакаме да не месечариме во уште една криза.“ 
Поранешен американски помошник државен секретар за европски и канадски прашања, Холбрук беше главен архитект на Дејтонскиот мировен договор, со кој заврши конфликтот во БиХ во периодот 1992-1995 година. Ешдаун беше висок претставник на меѓународната заедница во БиХ од 2002 до 2006 година. 
Дејтонскиот договор ја создаде БиХ како суверена држава составена од две претежно автономни ентитети -- Федерацијата на БиХ, која ја делат Бошњаците и Хрватите во земјата и Република Српска (РС) која ја водат Србите -- поврзани од слаба централна власт. 
Тензиите растат во земјата уште од општите избори во октомври 2006 година. Таа година Харис Силајџиќ, водачот на Партијата за БиХ, освои едно бошњачко место во трипартитното претседателство на земјата. Во меѓувреме, неговиот ривал, Милорад Додик, шеф на Сојузот на независните социјалдемократи (СНСД) стана премиер на РС. 
Актуелниот висок претставник Мирослав Лајчак ги критикуваше двајцата политичари во последниве месеци за провокативната реторика, која вели дека само ги заслабнува државните институции и ја продлабочува етничката нетрпеливост.
Се чини дека долготрајната цел на Додик е да создаде услови за РС да се отцепи „ако се појават можности“, рекоа Холбрук и Ешдаун. Тие веруваат дека дејствата на водачот на СНСД („разгорени од руските ... петродолари“) во текот на изминатите две години го вратија назад повоениот напредок на БиХ кон тоа да стане функционална држава. 
„Двајцата го кршат основниот [дејтонски] припцип: федерален систем во рамките на единствена држава“, велат двајцата. „Како резултат на тоа, сомневањата и стравувањата со кои започна војната во 1992 година повторно заживеаја.“ 
Обвинувајќи ја сегашната ситуација како причина за „загриженост кај меѓународната заедница“, тие велат дека ЕУ треба да го зајакне своето влијание, а новата американска администрација треба да биде повклучена. 
„ЕУ го заслабна не само своето влијание во земјата, туку и Канцеларијата на високиот претставник (ОХР) и меѓународното воено присуство“, напишаа Холбрук и Ешдаун.
Тие, исто така, го повикаа Запад да ги одбие обидите на Москва за предвремено затворање на ОХР.
Падот на БиХ сé уште може да се избегне, истакнаа двајцата дипломати. Покрај обновувањето на посветеноста на САД и ЕУ на преживувањето на земјата како држава, меѓународната заедница треба, исто така, да го задржи ефикасното присуство на трупите на терен и да започне со зајакнување на својот долгорочен пристап.
