26/06/2007
На средбата за време на црноморскиот регионален самит во Истанбул, грчкиот премиер Костас Караманлис и неговиот турски колега Реџеп Тајип Ердоган ветија дека ќе работат на целосна нормализација на билатералните врски. Караманлис му рече на Ердоган дека Грција ја поддржува кандидатурата на Турција за интеграција во ЕУ, иако додаде дека оваа поддршка зависи од тоа дали Турција ќе се придржува на принципите на ЕУ. Тие, исто така, разговараа за кипарското прашање. Ердоган рече дека двајцата водачи се согласиле околу потребата за „сеопфатно, праведно и остварливо решение“. 
*** 
Дипломатот од кариера Родерик В.Мур се очекува да стане првиот американски амбасадор во Црна Гора, објави Марша Е.Барнс, вршителката на должноста во Американската амбасада во Подгорица, во понеделникот (25-ти јуни). Барнс, исто така, оствари разговори со црногорскиот министер за надворешни работи Милан Рочен, со кого разговараа околу начините за унапредување на билатералните врски. 
*** 
Украинскиот министер за надворешни работи, Арсениј Јатсењук, се состана со својот албански колега, Лулзин Баша, во понеделникот (25-ти јуни) за време на црноморскиот самит. Двајцата разговараа околу билатералните односи, зајакнувањето на политичкиот дијалог и економските врски. 
*** 
Претседавачот на претседателството на Босна и Херцеговина (БиХ), Небојша Радмановиќ, и членовите на претседателството, Жељко Комшиќ и Харис Силајџиќ, ја започнаа дводневната посета на Јордан, каде што беа примени од страна на кралот Абдула Втори Бин Хусеин и кралицата Ранија Ал-Абдула. Разговорите се фокусираа на билатералните односи, како и на регионалните прашања на Средниот Исток и Балканот. Двете страни се согласија дека може да се подобри соработката во борбата против тероризмот, организираниот криминал и нелегалната имиграција.
*** 
Грчкиот претседател Каролос Папуљас се состана со емирот од Катар, шеик Хамад Бин Калифа, на 20-ти јуни. Тие разговараа околу енергетските прашања, воздушниот транспорт и инвестициите, туризмот и превозот. Беа потпишани договори за соработка помеѓу Катарските инвестициони власти и грчкиот Центар за инвестиции, како и помеѓу Катарската стопанска и индустриска комора и Атинската стопанска и индустриска комора. 
*** 
Малезискиот премиер Датук Сери Абдула Ахмад Бадави во четвртокот (21-ви јуни) пристигна во дводневна официјална посета на Босна и Херцеговинa, каде што се состана со колегата Никола Шпириќ. Двете земји потпишаа договор за економска соработка. 
(Разни извори -- 19/06/07-26/06/07)
