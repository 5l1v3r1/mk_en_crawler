17/07/2012
Ериса Даутај Шенердем за Southeast European Times во Истанбул -- 17.07.12
Откривањето крајбрежни наслаги природен гас во Источниот Медитеран ги втурна Турција, Израел и Кипар во геополитички натпревар за ресурсите. Но, според некои аналитичари за енергија и политика, откритијата на гас и конвергентните интереси меѓу регионалните ривали, можеби е можност за политичко помирување. 
Од проценетите 2,8 трилиони кубни метри резерви природен гас во Источниот Медитеран -- еднакви на вкупната годишна потрошувачка на природен гас во светот -- само мал дел ќе биде наменет за домашната побарувачка во Израел и Кипар. 
Но, за да се развијат извозните гасоводи до европските пазари, Израел и Кипар најверојатно ќе наидат на турски политички пречки, сé додека не се постигне трајно политичко решение меѓу кипарските Грци и Турци. 
Сохбет Карбуз, директор на хидрокарбонати во Опсерватуар Медитерен деленержи“, изјави за SETimes дека гасоводот од Кипар до Грција преку Крит „дефинитивно ќе создаде политички проблеми со турските [неостварени] eксклузивни економски зони“. 
Најкус и најевтин начин да се донесе гас на европските пазари е преку Турција, но Карбуз вели дека тоа ќе зависи од разговорите за повторно обединување во Кипар. Турција не ја прогласи својата ексклузивна економска зона, што според меѓународното право би й дало надлежност за испитување и експлоатација на поморските ресурси во оддалеченост до 200 милји од нејзиниот брег. 
Затоа Турција може да блокира каков било гасовод од Кипар тврдејќи дека поминува низ нејзина ексклузивна економска зона и може да спроведе своја експлоатација. Но, Турција може, исто така, да тргува со ова право за решение на кипарското прашање или договор кој би бил од корист за Кипар во поглед на пари или дотур на гас. 
Како одговор на ископувањето гас од страна на кипарските Грци, Турција и Турската Република Северен Кипар потпишаа свој сопствен договор за заедничка експлоатација. Турција тврди дека ресурсите на поделениот остров треба да ги делат двете заедници, што ќе бара политичко решение за островот. 
Во мај Турција се закани дека ќе им забрани на меѓународните претпријатија што конкурираат за проектите за ископување нафта и гас кај кипарските Грци да учествуваат во нејзините тендери за енергија и го зголеми своето воено присуство во регионот за да го искаже својот став. 
Според Карбуз, „Турските напори се политика“. Тој рече дека Турција е фокусирана на политичкото решение на кипарското прашање и „нејзината цел не е да најде и да произведе гас и да заработи пари“. Тој рече дека Турција го користи прашањето на гасот како начин да изврши притисок врз кипарските Грци за политичко решение меѓу турската и грчката заедница на островот. 
Мехмет Казанчи, претседател на здружението Сојуз на дистрибутери на природен гас, се согласува дека регионалниот тендер за гасот во Источниот Медитеран, е во голема мера политичко прашање за Турција. 
„Се чини дека Турција, исто така, може [да полага право] во тој поглед“, рече тој за SETimes, додавајќи дека кипарските Грци нема да можат да го пренесуваат својот гас преку планираните гасоводи ако не биде решено кипарското прашање. 
Од друга страна, Казанчи, исто така, истакна дека откритијата на гас може да ги подобрат односите меѓу Турција и Израел и да ја зголемат соработката во енергетскиот сектор. 
Питер Попчев, специјален емисар и советник на министерот за економија, енергија и туризам на Бугарија, изјави за SETimes дека источномедитеранскиот гас е важен за енергетската сигурност на Европа. Со „реструктуирање на интересите“ на Турција, Израел и Кипар, тоа може да биде регионален клучен чинител. 
„Би кажал дека откритијата на природен гас даваат можност за нов поглед кон шансите за заживување на блискоисточниот мировен процес и, се надеваме, успешно завршување на регионалните разговори во Кипар“, рече тој.
