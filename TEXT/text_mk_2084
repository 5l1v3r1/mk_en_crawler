22/06/2005
(Канцеларија на високиот претставник - 22/06/05; Советот на Европа, АП, ФЕНА, SEE Security Monitor - 21/06/05)
Главниот приоритет на владата на Босна и Херцеговина (БиХ) е усогласување на законодавството на земјата со европските конвенции, особено Европската повелба за заштита на човековите права, рече во вторникот (21-ви јуни) премиерот Аднан Терзиќ.
„Единствениот пат до стабилна БиХ е нејзиното интегрирање во големото европско семејство“, рече тој, во своето обраќање пред Парламентарното собрание на Советот на Европа (ПАЦЕ) во Стразбур. Наведувајќи ги резултатите на една анкета, Терзиќ истакна дека 80 отсто од населението во БиХ „ја поддржува идејата за европска иднина“ на нивната земја. 
„Очекуваме европското раководство да го избегне премислувањето во врска со идните проширувања, по двојното „не“ за европскиот устав“, й рече премиерот на комисијата за следење на состојбата со човековите права составена од 46 нации.
Членовите на Советот на Европа (СоЕ) й помогнаа на БиХ да се придвижи „од Дејтон кон Брисел“, рече Терзиќ, мислејќи на мировните договори од 1995 година со кои беше ставен крај на конфликтот во БиХ. Во изминатите три години, по пристапувањето во СоЕ, земјата постигна поголем напредок во областите на реинтегрирањето и градењето на државата, отколку во првите седум години по завршувањето на конфликтот од 1992 до 1995 година, истакна премиерот. 
Во својот говор пред ПАЦЕ, помалку од еден месец пред 10-годишнината од масакрот на 8.000 мажи и момчиња од босанските муслимани во Сребреница, Терзиќ, исто така, ја изнесе својата визија за иднината на БиХ. „Европската Босна и Херцеговина за која се залагам ќе има единствен економски простор, граници од типот на Шенген, независно судство, ефикасна полиција, професионални медиуми и пред сé, функционални демократски институции кои гарантираат целосна еднаквост и еднаква почетна позиција за сите.“
Пред да постигне понатамошен напредок на патот кон интеграцијата во ЕУ, БиХ мора да го потпише Договорот за стабилизација и асоцијација (ДСА) со ЕУ. Тоа, од друга страна, бара исполнување на 16 услови одредени од Брисел.
„Постојат две работи кои се испречуваат на патот на БиХ за започнување на преговорите за ДСА: полициските реформи и законот за јавната радиодифузија (ПБС)“, рече Терзиќ, додавајќи дека „мора да сториме сé што е можно за да не ја изгубиме оваа шанса“.
По прелиминарниот политички договор во април, ентитетот на босанските Срби во БиХ, Република Српска (РС), го отфрли предлогот за полициските реформи поддржани од ЕУ минатиот месец, приговарајќи на идејата со која на полицијата би й се дозволило да ги преминува границите помеѓу ентитетите.
Во својата изјава од вторникот Терзиќ се спротивстави на тврдењата на босанските Срби дека предлогот претставува чекор напред кон укинувањето на РС. „Полициските реформи не се проект за укинување на РС, туку за воведување на подобри безбедносни стандарди за сите граѓани во БиХ“, рече тој.
