03/01/2012
Александар Павлевски за Southeast European Times во Скопје -- 03.01.12 
Семејството Коцев се пресели од скопската населба Карпош, која е близу до центарот на градот, во полуксузното предградие на падините од планината Водно, со поглед на цело Скопје. 
Како и многу други, Коцеви го наведуваат сообраќајниот метеж во Скопје, загадувањето на воздухот и пренаселеноста, како причина која ги натерала да побараат промена. 
„Населбата Водно највеќе одговара на нашите потреби; истата е само неколку километри оддалечена од центарот на градот и има многу слободен простор. Инфраструктурата е добра и куќите имаат совршени карактеристики што одразуваат луксуз“, рече за SETimes Силвана Коцева. 
„Куќите на Водно се многу скапи, но нам ни требаше промена и можевме да си ја дозволиме“, рече таа. 
Промената во начинот на живот на луѓето во главниот град се очекува да се шири полека низ целата земја. Странски и домашни градежни претпријатија во текот на една деценија профитираа од овие промени, како и од недостатокот на расположлив простор во градските центри, ширејќи ја изградбата на други места. 
„Решението е планирано градење надвор од градот, а сепак близу до центарот“, рече за SETimes Роберт Хот, директор на Хот енд хот констракшн груп. 
Претпријатието гради два комплекси во пошироката област на Скопје, каде што куќите и становите ќе изнесуваат во просек по 150 до 250 квадратни метри. 
Австриското претпријатие Соравија инвестираше преку 30 милиони евра во една од најлуксузните населби во Скопје -- Соравија ресорт.
Квалитетот е висок, велат претставниците на Соравија. Куќите и становите се пространи со многу дополнителни елементи, и се поврзани со главните патни артерии.
„Во Соравија ресорт, ќе има спа центар со мал базен, простории со сауни и фитнес ... неколку продавници и мала кафетерија. Нашето претпријатие ќе се грижи за комплексот, вклучително и за одржувањето, чистењето и 24-часовната безбедност, рече за SETimes генералниот директор на македонското претставништво на Соравија, Питер Рут. 
„Задоволни сме од динамиката на продажбата. Од сите објекти што се во изградба, продадовме преку 60 отсто од становите. Тие чинат меѓу 1.450 и 1.650 евра за квадратен метар, во зависност од локацијата“, рече Рут. 
Поголем дел од заинтересираните за живот во предградијата имаат успешни приватни бизниси, но некои се професионалци како лекари, спортисти. 
„Не сакаме да ги делиме нашите потенцијални клиенти во зависност од професијата или на кој било друг начин. Важно е дека овие луѓе може да го препознаат квалитетот на животот што го нудиме во оваа општина и дека имаат доволно средства да си го дозволат“, рече за SETimes менаџерот за продажба и маркетинг на Соравија, Васко Давидовски. 
Давидовски објасни дека претпочитањето да се живее во населбите во предградието произлегува главно од желбата за приватност, но исто така и за помирни, поорганизирани и одражувани населби.
Другите инвеститори велат дека помалку од 20 отсто од луѓето во Македонија може да се дозволат луксузен животен стил во населбите во предградието. Но, тоа не ги спречи другите да бараат начини да го финансираат животниот стил. 
Додека се планираат нови градења, претпријатијата очекуваат купувачи.
„Очекувам пониски цени и поголеми бенефиции отколку становите во Водно“, рече за SETimes менаџерот на Жикол, Живко Пандев. 
Но, експертите предупредуваат дека некои локации не се добро поврзани со центарот на градот. 
„Инвеститорите мора да запомнат дека на овие населби им требаат добри патишта, како и струја, вода, греење, што не е случај со многу општини“, рече за SETimes професорот на Градежниот факултет во Скопје, Горан Марковски.
„Инфраструктурата може секогаш да се изгради, но подлабоки последици има поделбата на класи, што влијае на тоа како луѓето ги вршат своите работи. Богатите избираат да се групираат во еден вид мали градови. Кога тој животен стил ќе добие на интензитет, очекувам да вклучи и одделни елитни училишта и слично, и тие ќе се вклучуваат посебно во социјалните трендови и активности“, рече за SETimes сопственикот и експерт на агенција за недвижности, Игор Николовски. 
Специјалистите за недвижности велат дека има дополнителна причина за зголемениот интерес за луксузни населби.
„Инвестирањето во недвижности е најбезбедно за време на нестабилни економски услови. Иако секогаш има потенцијал за создавање економски меур ако задолжувањето не се проверува -- нешто што се случи во западните земји -- нивото на задолженост на населението во Македонија е ниско и нема опасност од тоа“, рече Николовски.
