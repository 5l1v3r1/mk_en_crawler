08/11/2004
Од Вахит Бора за Southeast European Times во Истанбул – 08/11/04
Претставниците на групата на Зелените/Европската слободна алијанса во Европскиот парламент, се состанаа во Истанбул од 19-ти до 22-ри октомври, на разговори во врска со пристапувањето на Турција во ЕУ. Конференцијата, прва која една европска партија ја одржува на турска територија, се фокусираше на предизвиците со кои се соочува земјата во заложбите за исполнување на критериумите на Унијата за членство. 
„По ... интензивна дебата со турските политичари, претставниците на турското цивилно општество, претставниците на медиумите, уметници и научници, ние добивме појасна слика за тоа што се ризикува од прашањето за влезот на Турција во ЕУ“, објави групата, која се фокусира на прашања од животната средина и демократските права, во изјавата за печатот. 
Опишувајќи ги француско-германското помирување и посткомунистичката интеграција - „чудата на Рајна и Одра“ - како темел на европскиот повоен развој, ко-претседателот на групата на Зелените/ЕФА Даниел Кон-Бендит укажа на тоа дека пристапувањето на Турција ќе биде подеднакво важен историски момент. „Се надевам дека во следните 10 до 15 години ќе бидеме сведоци на третото чудо: чудото на Босфорот“, рече тој. 
Истовремено, рече Кон-Бендит, турскиот народ треба да признае дека на земјата й е потребен специјален третман од страна на ЕУ. „Турција е земја од 70 милиони луѓе и е од голема важност за Европа. Но, нејзината интеграција во ЕУ не може да се спореди со онаа на Малта или Бугарија или Босна и Херцеговина. Ќе биде тешко како за Турција така и за ЕУ и двете страни треба да бидат искрени“, рече тој. 
Конференциите и разговорите на тркалезна маса опфатија голем број прашања со кои се соочува Турција, меѓу кои женските права, граѓанските слободи, слободата на печатот, проблемите на животната средина, тортурата и третманот на заедниците на Курдите, Ерменците и Христијаните. Скоро сите се согласија дека Турција направила големи промени во текот на изминатите две години, но многумина тврдат дека спроведувањето на реформите и понатаму останува проблем. 
Претседателот на Заедничката парламентарна делегација за ЕУ и Турција, Јост Лагендијк, изјави дека реформите и довербата претставуваат клучот за пристапувањето на Турција. И покрај тоа што се исполнети условите за отворање на преговорите, рече тој, тоа не значи дека критериумите се целосно исполнети. 
Афирмирајќи ја својата поддршка за кандидатурата на Турција за членство, групата на Зелените/ЕФА објави дека ќе продолжи да го следи напредокот на Турција, со особено внимание врз прашањата поврзани со човековите права, демократизацијата и позицијата на жените во општеството. 
