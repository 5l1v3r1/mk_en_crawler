05/11/2004
(Канцеларија на високиот претставник - 05/11/04; АФП, Фена 04/11/04)
Премиерот на Босна и Херцеговина (БиХ) Аднан Терзиќ во петокот (5-ти ноември) ја поднесе својата оставка до трипартитното Претседателство на земјата, наведувајќи ја како причина одлуката за усвојување на законот за данокот на додадена вредност (ДДВ), со кој се предвидуваат две различни даночни стапки. Терзиќ и Министерскиот совет беа за единствена стапка. 
„Побарав од Претседателството на БиХ да ме ослободи од премиерската должност, бидејќи не сум подготвен да ја прифатам одговорноста за водењето на понатамошниот реформски процес, со оглед на ставот на мнозинството во Парламентот кон Министерскиот совет“, изјави Терзиќ за дневниот весник Дневни Аваз. 
Во четвртокот, пратениците на Претставничкиот дом на Парламентарното собрание на БиХ го усвоија законот со кој се воведуваат различни стапки на ДДВ од нула и од 17 отсто за различни стоки. Тој предвидува стапка од нула отсто за сите видови леб, млеко и млечни производи, маслата за јадење и маргаринот, како и за книгите, учебниците, весниците и списанијата. Сите други производи ќе имаат ДДВ од 17 отсто. 
Заедно со Владата, ММФ и Канцеларијата на високиот претставник (ОХР) ја поддржаа шемата за единствена стапка. 
„Управниот одбор на Управата за индиректното оданочување“, институција која ќе го спроведува ДДВ, се консултираше со парламентарните и владините претставници на БиХ и со економисти од БиХ, како и меѓународни економисти и заклучи дека системот кој највеќе й одговара на оваа земја би содржел единствена стапка“, изјави во септември главниот заменик висок претставник Доналд Хејс. 
„Ова ќе ја минимизира бирократијата, ќе ги минимизира можностите за измама и за затајување на даноците и ќе ги минимизира компликациите со кои деловните луѓе се соочуваат кога плаќаат ДДВ. Тоа, исто така, ќе ги зголеми максимално и приходите на Владата и со тоа ќе им помогне во спроведувањето на поквалитетни социјални програми“, додаде Хејс. 
Пратениците „не се подготвени да ги поддржат радикалните реформи што ги предложи Министерскиот совет (СоМ)“, рече Терзиќ по гласањето во Парламентот. Тој рече дека друга важна легислатива усогласена со европските стандарди, исто така, беше изменета од страна на Парламентот, вклучувајќи ги и законите за јавната радио-телевизија. 
„Едноставно не можам да сфатам зошто делегатите од парламентарното мнозинство во голем број случаи го ревидираат она што ќе се одлучи со консензус во СоМ“, рече премиерот, истакнувајќи дека неговиот кабинет е составен од водачите на три партии. Терзиќ е исто така и претседател на Партијата за демократска акција. 
Претседателството на БиХ потврди дека добило писмо со оставка од Терзиќ, но соопшти дека на овој потег на премиерот гледа како на понуда, а не како на конечна одлука. Претседателскиот советник Драго Вуковиќ изјави дека за ова прашање ќе биде разговарано во понеделник попладне, бидејќи еден член на Претседателството -- Драган Човиќ -- моментно е надвор од земјата. 
