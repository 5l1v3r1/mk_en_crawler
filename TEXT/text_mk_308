19/04/2010
Од Наташа Радиќ за Southeast European Times во Беловар -- 19/04/10 Фотографии на Роберто Аквилото за Southeast European Times 
Тивко утро во Велико Кореново, типично рурално хрватско село во североисточниот дел. Оваа област, околу градот Бјеловар, е житница на земјата, срцето на нејзините плодни фарми. 
Зад куќите, трактори почнуваат да ги ораат полињата в зори. Куче што лае најавува посетители, но кравите се излежуваат. Убав сончев ден со памучни облаци. Селото изгледа спокојно. Не е така. Локалните фармери се неспокојни, незадоволни од нивната секојдневна рутина. 
На почетокот од март, многумина од нив учествуваа во демонстрациите против владините планови да ги намали државните средства за земјоделството. Владата се обидува да се приспособи на стандардите на ЕУ, поради подготовките на Хрватска за пристапување. 
Во Хрватска има над 36 000 земјоделци и земјоделски работници со годишен производствен просек од 1,7 милијарди евра и годишни субвенции вредни 650 милиони евра. Расходите се често повисоки од приходите. Земјоделците стравуваат дека конкуренцијата на слободниот пазар ќе стави крај на малите, семејни фарми како што беше тренд и во други земји. 
"Никогаш не сум аплицирал за државни субвенции, сè правев сам. Никогаш не сакав ништо од другите ... Јас секогаш плаќав се во готовина. Но, не повеќе. Не знам колку долго ќе може да издржам", изјави земјоделецот Томо Згела за Southeast European Times. 
"Она што тие [владата] му го ветија на народот треба да го исполнат. Само еднаш се обидов да добијам субвенции, но кога побараа да ги пополнам сите формулари, јас влегов во расправија со нив, и одлучив да се откажам", додаде тој. 
Згела користи три трактори, на своето поле со пченица. Но, тој не може да си дозволи да работи само во земјоделството. Трошоците се превисоки, а парите понудени за неговата култура не се доволни да се плати горивото за тракторите да работат.
„По оваа година, јас сум готов", рече Зела, обидувајќи се да звучи смирено галејќи го своето куче. 
"Минатата година цената на пченката на почетокот беше 0,2 евра и потоа падна на 0,05 евра. Ги изгубив парите дури и пред да започнам да работам. Не знам што да очекувам за следната година", рече тој. 
Јосип Петин, стар земјоделец од Бјеловар, гледа како традиционалниот начин на живот тргнува на лошо. „Она што ќе го произведете, не можете да го продадете. Работата не е проблем за земјоделците; проблемот е да се добијат пари за работата. Мислам дека не е нешто ново. Имавме исти проблеми во земјоделството пред тоа, во оваа земја и во поранешна Југославија ", рече тој.
Петин и неговиот син работат на фармата заедно и постариот ги поддржува протестите. "Протестите се единствениот начин да се постигне нешто и да се принуди државата да го исполни својот дел. Сепак за малите земјоделци како што сме ние, се плашам дека не останува ништо." 
Неговиот син, Карло Петин, му помага на својот татко во одгледувањето на јачмен и пченица, но својата иднина не ја гледа на фармата. Не затоа што тој не би сакал да ги следи чекорите на неговиот татко, туку затоа што не може да си го дозволи тоа. 
"Малите земјоделците ќе бидат уништени. Само големите ќе преживеат. Ние не можеме да ги вратиме парите што ги инвестиравме во садење и берење на полињата. Морам да работам во некоја компанија со цел да се преживеам и да ги платам трошоците", рече Карло. 
Нивниот сосед, Љубомир Сабиќ, има 300 свињи, лозје и зеленчукови полиња. Тој се надева дека постапката на земјоделците ќе смени нешто.
"Протестите мораа да се случат", рече тој. „Требаше да и покажеме на владата дека постоиме и дека сме 'рбетот на економијата. Никој не може да ги игнорира земјоделците и нашите села, бидејќи ние не сме толку мали." 
Пионер во одгледувањето на коњи од североисточниот дел на Хрватска, Миљенко Обрановиќ, има пет коњи во бизнис во кој е вклучено целото негово семејство. Бидејќи одгледувањето на коњи не носи многу приход, сите членови на семејството Обрановиќ имаат работни места. Миленко се смееше за државните субвенции за одгледување коњи, бидејќи тие се минимални и се исплаќаат во толку многу рати, односно тоа е како да не добиваат ништо.
"Ние имаме многу потешкотии тука во малите села. Либералниот капитализам не може да функционира тука бидејќи ние сме мала земја. Помоќните земји не може да направат слободниот пазар да функционира, а тоа е уште потешко за селата." рече Обрановиќ.
Затоа што тој ги сака коњите, нивното одгледување не е само професија.
За време на протестите, фармерите се обидоа да блокираат патишта со своите трактори и се собраа пред Министерството за земјоделство во Загреб. Договорот со владата беше постигнат пред повеќето од 2000-те во тракторската бригада да стигнат до главниот град.
Договор со министерот за земјоделство, рибарство и рурален развој Петар Чобанковиќ беше постигнат на 8 март.
На прес-конференцијата по постигнувањето на договорот, Чобанковиќ рече дека тоа не била лесна одлука бидејќи ЕУ одбива да ги зголеми земјоделските државни субвенции и финансиската криза во Хрватска не дозволува проширување на државниот буџет. 
Ние треба да работиме заедно, почитувајќи се едни со други. Како одговорна влада, ние не би можеле да ветуваме нешто што на крајот не ќе можеме да го исполниме", рече Чобанковиќ. "Договорот не е ветување, туку вистинска работа."
Според договорот, фармерите добија 86 отсто од стимулациите ветени за пролетната сеидба во 2009-та и 2010-та година - 60 отсто ќе бидат исплатени во кеш во еднакви рати. Првата рата беше примена до 31-ви март, а втората на 15-ти април. 
Останатите 26 отсто се однесуваат на 83 евра по хектар, кои ќе бидат исплатени преку репроматеријали. Останатите 28 милиони евра од пролетната сеидба во 2008-та и 2009-та година ќе бидат исплатени во целост до јуни 2011 година. 
