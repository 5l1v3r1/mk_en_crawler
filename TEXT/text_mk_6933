27/09/2012
Џ. Пол Баркер за Southeast European Times во Истанбул -- 27.09.12
Регионот на Црното Море се наоѓа на крстосницата на повеќе транснационални безбедносни предизвици, што ја прави регионалната соработка неопходна за борба против криминалните мрежи. Транснационалниот организиран криминал е присутен во секоја земја од регионот, не оставајќи го никого имун на уништувачките последици што ги има врз економскиот развој и интеграцијата на регионот.
На 1-ви јули Турција ја презеде улогата на претседавач на Организацијата на црноморската економска соработка, со шестмесечен мандат кој ќе го води заменик-министерот за надворешни работи, Наџи Кору.
Под темата „Од национална соработка до зона на благосостојба“, една од целите на турското претседавање е борбата против организираниот криминал, нелегалниот шверц на дрога и оружје, тероризмот, корупцијата и перењето пари.
Борбата против овие транснационални закани бара не само национална посветеност, туку и соработка на другите земји.
Антониа Мариа Коста, извршна директорка на Канцеларијата за дрога и криминал на ОН, истакна дека „со оглед на тоа што криминалот стана глобална појава, чисто националните одговори се несоодветни“.
За решавање на овие прашања, има потреба од регионални и меѓународни одговори, рече Коста во извештајот на ОН за глобализираниот криминал.
Кору рече дека организираниот криминал и шверцот во регионот на Црното Море „станаа главни извори на загриженост“.
„Поради транснационалната природа на прашањата како што е тероризмот, нелегалната миграција и шверцот со луѓе, дрога и оружје“, Кору рече дека има потреба за поголема соработка меѓу државите.
Стратешката локација на земјите од организацијата меѓу Европа и Азија, ги става во центарот на многу транснационални криминали.
Според ОН, 80 отсто од шверцот со хероин за Европа доаѓа од Авганистан преку Иран и Турција, каде што влегува во балканскиот правец.
Тунч Ајбак, висок предавач по меѓународна политика на Универзитетот Мидлсекс во Велика Британија, изјави заSETimesдека геостратешката позиција на Турција ја прави не само транзитна земја, туку и од крајот на Студената војна, исто така и „земја што прима шверцувани емигранти, особено во секс-трговијата и шверцот со луѓе“.
„Со оглед на тоа што овие нови прашања на човечката безбедност се транснационални по својата природа и излегуваат надвор од националните граници, [организацијата] потенцијално дава добра платформа за соработка за справување со овие предизвици“, рече Ајбак заSETimes.
Групата даде свој придонес во борбата против шверцот со луѓе со својот Регионален акциски план за зајакнување на одговорот на кривичната правда во шверцот со луѓе 2008. Иако ова дава корисна рамка, Ајбак рече дека останува „документ на реторичка политика бидејќи бара целосна соработка и спроведување од страна на владите и агенциите за спроведување на законот и погранична контрола“. 
Еден чекор што Турција ќе го преземе за олеснување на соработката и посветеноста на борбата против организираниот криминал ќе биде тоа што во земјата ќе се одржи состанокот на министрите за внатрешни работи за понатамошно развивање заеднички пристапи и методи за борба против криминалот. Исто така, закажани се дополнителни состаноци меѓу офицерите за врска на организацијата и Работната групи за борба против криминалот.
Борбата против организираниот и прекуграничниот криминал е поврзнаа со други приоритетни области кои имаат за цел елиминирање на пречките за економската стабилност и просперитет.
Други приоритети на турското претседавање се развивањето на транспортниот сектор и проектите Кружен автопат на Црното Море и Патиштата на море. Исто така, ќе биде отворен трговски центар во Бурса, за понатамошно зајакнување на улогата на приватниот сектор во зголемувањето на меѓурегионалната трговија. Турција, исто така, има за цел да промовира поефикасни визни и царински процедури за земјите-членки, со цел да се олесни трговијата.
Организацијата беше основана во 1992 година за промовирање на мирот, стабилноста, дијалогот и благосостојбата во регионот на Црното Море, со средствата на економската соработка. Членки се Албанија, Ерменија, Азербејџан, Бугарија, Грузија, Грција, Молдавија, Романија, Русија, Србија, Украина и Турција.
