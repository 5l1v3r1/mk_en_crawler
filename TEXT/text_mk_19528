30/10/2007
ПРИШТИНА, Косово, Србија -- Шефот на американската канцеларија во Приштина, Тина Кеданау, во понеделникот (29-ти октомври) ја потврди американската поддршка за напорите на меѓународната заедница за косовското прашање и рече дека очекува статусот на покраината да биде наскоро финализиран. Кеданау рече дека американската позиција, што ја претставија неколку високи претставници, меѓу кои и претседателот Џорџ В. Буш, ги поддржува меѓународните напори со цел изнаоѓање компромисно решение за прашањето. Кеданау одби да коментира околу извештајот во понеделникот во косовскиот весник „Експрес“, според кој Вашингтон разгледува евентуален нов пристап со кој би се замрзнало прашањето на статусот до 2020 година. 
Исто така во понеделникот, косовскиот преговарачки тим се собра на разговори околу подготовките за следниот круг разговори со колегите од Белград. Тие ќе се состанат повторно во Виена следната недела. Косовскиот Тим за единство во понеделникот потврди дека независноста е нешто за што не може да се преговара. Портпаролот Скендер Хисени, исто така, рече дека неговата страна има бројни примедби на предлогот од 14 точки, поднесен од тројката на Контакт-групата што посредува со разговорите. (Блиц - 30/10/07; РФЕ, РТК, Телеграфи, Танјуг, Косовалајв, БИРН - 29/10/07)
