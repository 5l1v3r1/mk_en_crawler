04/11/2009
Од Есра Ердуран за Southeast European Times во Истанбул -- 04/11/09
Ајсел Туглук, курдска членка на турскиот парламент позната по својата отвореност, беше осудена на 18 месеци затвор минатата недела за ширење терористичка пропаганда. 
Судот ја прогласи Туглук за виновна за „ширење пропаганда на терористичка организација“ во 2006 година, една година пред да биде избрана во парламентот како претставничка на најголемата курдска Партија за демократско општество (ДТП). 
Туглук одржа говор на митингот во Дијарбекир -- најголемиот курдски град во југоисточна Турција -- во кој ја повика владата да обрне внимание на барањата на забранетата Курдска работничка партија (ПКК), за да стави крај на курдскиот конфликт.
Таа, исто така, ја поддржа популарната декларација која го опишува затворениот водач на ПКК, Абдула Оџалан, како курдски водач.
ПКК се смета за терористичка организација од страна на различни земји, вклучително и Соединетите Американски Држави и ЕУ, и истата води вооружена борба против Турција, во која загинаа 45.000 луѓе од 1984 година.
Адвокатот на Туглук рече дека таа ќе поднесе жалба на пресудата. Судот ја испрати одлуката до парламентот, за укинување на парламентарниот имунитет, за да може да се спроведе казната. 
Ова не е првпат Туглук да се соочи со затворска казна. Во 2007 година таа беше осудена за обвиненијата дека делела памфлети на ДТП на курдски јазик.
Пресудата на судот доаѓа во време кога турската влада ја унапредува демократската иницијатива за проширување на правата на курдското малцинство. Владата одби да разговара со ПКК и очекува членовите на ПКК вклучени во вооружената борба и заштитени во северен Ирак да се предадат или ќе се соочат со воена акција.
Парламентарниот известувач ветеран и координатор на новинската агенција АНКА Нури Сефа Ердем за <i>SETimes</i> изјави дека судската одлука нема да ѝ наштети на тековната иницијатива бидејќи владата веќе ја забави.
Во меѓувреме, според претседателот на Уставниот суд Хасим Килик, се очекува известувачите наскоро да ја комплетираат својата работа на случајот на затворање на ДТП. Партијата, честопати обвинувана за поддршка на ПКК и прогласувана за нејзина политичка рака, беше обвинета за поддршка на сепаратистичките активности.
Случајот се совпадна со широкото телевизиско покривање минатата недела на курдските прослави, по предавањето на курдската група од осум членови на ПКК. Турските граѓани се почувствуваа навредени бидејќи предавањето се сметаше за победа на ПКК и организираа протести низ цела Турција.
