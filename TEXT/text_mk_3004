20/06/2006
Од Зоран Николовски за Southeast European Times во Скопје – 20/06/06
Според договорот за слободна трговија, кој стапи на сила на почетокот од овој месец, македонските и српските бизнисмени сега тргуваат и соработуваат во услови на целосно либерализиран пазар. Договорот овозможи отстранување на трговските бариери, како што се царинските давачки и квотите.
Првично потпишан во октомври 2005 година од страна на македонскиот министер за економија, Фатмир Бесими, и неговиот колега од поранешната државна заедница Србија и Црна Гора, Предраг Ивановиќ, договорот стапи на сила на 1-ви јуни. Истиот се префрли на Србија, како наследник на сега веќе непостоечката заедница. 
Експерите велат дека договорот ќе им помогне на потрошувачите во двете земји во обезбедувањето на поевтини производи, како и подобрувањето на конкурентноста, и ќе помогне во привлекувањето на странските инвеститори -- кои сега ќе можат да водат бизнис на, како што некои аналитичари го опишуваат, единствениот пазар. 
„Нашите и вашите производители ќе можат да се докажат и да се натпреваруваат со нивните цени и квалитетот на новиот заеднички пазар“, рече Ивановиќ на церемонијата на потпишување на договорот. „Ова е од полза подеднакво за нашата и за вашата економија, со оглед на тоа што на двете им требаат подобри конкурентски капацитети.“ 
Неговиот македонски колега рече дека е направен позитивен чекор за комплетирањето на либерализацијата на балканскиот пазар. „Секој договор за слободна трговија може само да придонесе за зајакнувањето на регионалната соработка и ние очекуваме само позитивни резултати од тоа“, рече Бесими.
Србија според општата оценка има предност кога станува збор за производството на млеко и млечни производи и на пченица, додека Македонија е поконкурентна во раноградинарството. Потрошувачите во двете земји ќе имаат корист од поевтините производи.
Во Македонија, противењето на договорот доаѓа главно од страна на производителите на храна, кои велат дека се ставени во неповолна позиција бидејќи нивните конкуренти во Србија добиваат државни субвенции.
Српските млекарници добиваат државни субвенции за извозот, кои достигнуваат и до 20 отсто од цената. Ова е надополнето со производствени стимуланси, кои просечно достигнуваат до 10 отсто од цената на производството. Македонските млекопроизводители лобираат за еднакви услови.
Србија е една од најважните трговски партнери на Македонија. Само во 2004 година трговијата помеѓу двете земји изнесуваше 346,6 милиони евра. Трговијата во првите осум месеци од 2005 година беше 20 отсто повисока, според Министерството за економија. 
Не се очекуваат некои поголеми турбуленции на пазарот, со оглед на тоа што околу 97 отсто од трговијата веќе беше либерализирана со договорот од 1996 година. Македонија ги штитеше земјоделските производи со царинските давачки, исто што и Србија и Црна Гора правеше за својата индустрија на ферометали. Новиот договор, исто така, предвидува заштитни механизми, како што е привремен прекин на увозот во случај на значителен дисбаланс. 
Во тој случај, постои комисија составена од претставници од двете земји, задолжена за преземање соодветни чекори. 
