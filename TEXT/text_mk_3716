29/11/2007
(AФП, ДПА, Ксинхуа, ОН, МКТЈ - 28/11/07; AП, Ројтерс - 13/11/07)
Советот за безбедност на ОН во средата (28-ми ноември) го одобри назначувањето на Серж Брамерц за нов главен обвинител на Меѓународниот кривичен трибунал за поранешна Југославија (МКТЈ). 
Белгискиот адвокат, номиниран од генералниот секретар на ОН, Бан Ки-Мун, претходно овој месец, ќе ја замени Карла дел Понте на 1-ви јануари, станувајќи петтиот главен обвинител на Трибуналот.
Тој ја презема функцијата откако скоро две години ја водеше меѓународната комисија чија задача беше да ги испита убиствата во Либан, вклучително и атентатот во февруари 2005 година на поранешниот премиер Рафик Харири. Тој беше избран на функцијата додека беше заменик-обвинител во Меѓународниот кривичен суд во Хаг. Претходно тој беше сојузен обвинител на Белгија.
Во едногласно усвоената резолуција Советот за безбедност го назначи Брамерц со четиригодишен мандат. Но, во неа се вели и дека неговиот мандат е можно да заврши побрзо, ако целите на завршната стратегија на МКТЈ бидат исполнети. 
Во август 2003 година комисија од 15 нации ја усвои резолуцијата 1503, во која се повикува Трибуналот на ОН да ги заврши сите свои судски активности од прва инстанца до крајот на 2008 година, и да ја заврши целокупната работа во 2010 година.
Во неа, исто така, се повикуваат земјите вклучени во балканскиот конфликт во 1990-тите да ја зајакнат соработката со судот, за сите негови обвинети -- особено поранешниот политички водач на босанските Срби Радован Караџиќ и неговиот воен командант, Ратко Младиќ -- да бидат изведени пред лицето на правдата. Двајцата се соочуваат со обвиненија за геноцид во врска со масакрот во Сребреница во 1995 година, и 43-дневната опсада на Сараево. 
Исто така, обвинителството на ОН ги бара и поранешниот полициски командант на босанските Срби Стојан Жупљанин и воениот водач на хрватските Срби Горан Хаџиќ. 
Дел Понте, чиј втор четиригодишен мандат истекува на 31-ви декември, го извести Бан претходно оваа година дека планира да го напушти местото. Според извештаите на медиумите, таа ќе биде амбасадорка на Швајцарија во Аргентина. 
МКТЈ беше формиран во 1993 година, при што Рамон Есковар-Салом од Венецуела беше негов прв обвинител. Тој беше наследен од Јужноафриканецот Ричард Голдстон, Луис Арбор од Канада и Дел Понте.
