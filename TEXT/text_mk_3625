02/11/2006
Од Паул Чокиу за Southeast European Times во Букурешт – 02/11/06
Романците се изјаснија за тоа кој е најголемата личност на нивната земја, копајќи длабоко во минатото за да го изберат Стефан цел Маре (Стефан Велики). На 21-ви октомври, по шестмесечна јавна расправа, скоро 363.000 граѓани избираа помеѓу десетте кандидати кои влегоа во финалето на шоуто организирано од романската државна телевизија ТВР. 
Стефан Велики (1433-1504) убедливо победи, со 77,5 отсто од гласовите. Владетел од Молдавија, една од трите историски провинции кои требаше да се обединат во 1918 година за да ја формираат Романија, тој и понатаму е популарен помеѓу Романците, поради 44-те манастири и цркви што ги изгради во текот на своето владеење, второ по должина во романската историја. 
Победник над султан Мухамед Втори во битката кај Васлиу (1475), Стефан Велики се стекна со почит кај европските водачи, кои го гледаа како надарен воен стратег. Папата Секстус Четврти го нарече „Христовиот атлетичар“ и романската православна црква го прогласи за светец во 1992 година. 
Целта на ова телевизиско шоу беше да ги истакне, преку очите на народот, исклучителните личности кои, преку нивните дела и остварувања, останале во колективната меморија на нацијата во текот на вековите, па дури и милениумите -- опфаќајќи ги, до нависок степен, вредностите на хуманоста, знаењето и акцијата. 
Сепак, некои критичари тврдат дека шоуто е чиста забава. Безначајно е, велат тие, да се издвои едно посебно поглавје помеѓу многуте личности кои оставиле траг во романската историја, општество и култура. 
„Големите Романци“ е адаптација на исто такво шоу на ББС. Идејата беше успешна во голем број земји низ светот. Романскиот победник сега ќе се натпреварува на меѓународното соочување на личности. 
Натпреварот е структуиран во две фази -- номинации и гласање. Процесот на номинирање започна на 27-ми мај и заврши на 8-ми јули, при што беа издвоени 100 истакнати романски личности на една листа. 
За десетмината кои се квалификуваа во финалето беше снимен документарец со сегашна славна личност која ги повикуваше гледачите да гласаат за нивниот „клиент“. Критериуми за проценка беа: храброста, генијалноста, големината, лидерските способности и духовното наследство. Други девет финалисти беа, по надолен ред на бројот на добиени гласови, кралот Карол Први, поетот Михаи Еминеску, владетелот Михаи Витеазу (Михаел Храбриот), евангелистичкиот христијански свештеник Ричард Вурмбранд, диктаторот Јон Антонеску, писателот, филозоф и верски историчар Мирчеа Елиаде, владетелот Александру Јоан Куза, скулпторот Константин Бранкуси и гимнастичарката Надја Команечи. 
