09/11/2010
(Еурактив, Nine O'clock - 09/11/10; AФП, ДПА, Канадиан прес, РФЕ/РЛ, Ксинхуа, Агерпрес, Romania-insider.com, Еуопсервер - 08/11/10)
Романија и Молдавија во понеделникот (8-ми ноември) ја потпишаа долгоочекуваната спогодба, отворајќи го патот за поблиска соработка меѓу двата соседа.
Договорот беше потпишан од страна на романскиот министер за надворешни работи, Теодор Баконшчи, и молдавскиот премиер Влад Филат, за време на церемонијата во Букурешт, на маргините од регионалниот самит на 14 земји што граничат со реката Дунав.
Спогодбата опфаќа одреден број технички прашања, како што е одбележувањето на 681 километар од границата, заедничките градежни проекти, искористувањето на водните ресурси, инфраструктурните и комуникациските инсталации, како и одржувањето и надзорот на границата. Истиот го регулира и начинот на кој се спроведуваат различни активности -- како што се рибарството, ловот и шумарството -- во регионот.
Договорот беше постигнат по години преговори и во важен период за двете земји. 
Молдавија, која беше дел од Романија додека не беше припоена кон Советскиот Сојуз во 1940 година, за да потоа прогласи независност во 1991 година, се соочува со клучни парламентарни избори на 28-ми ноември. 
Молдавија беше единствената соседна држава со која Букурешт немаше потпишано ваков договор. Романија се надева дека ќе им се приклучи на 25-те европски држави во безвизната Шенген област во март 2011 година, кога нејзината граница со Молдавија, исто така, ќе стане дел од надворешната граница на ЕУ. 
„Со потпишувањето на оваа спогодба ние ги обесхрабруваме опсесивните обвинувања на некои политички кругови во Молдавија во врска со „имагинарната иредентистичка агенда на Романија“, рече Баконшчи во заедничката изјава со Филат, по церемонијата на потпишување.
Неговиот коментар беше очигледно упатување на континуираните обвинувања на молдавските комунисти дека Романија има територијални претензии кон нивната земја. 
Филат, водачот на Либералдемократската партија -- една од четирите партии во владејачката коалиција Сојуз за европска интеграција (АИЕ) -- рече дека договорот од понеделникот ќе го отвори патот за усвојување на пограничните практики во европски стил на неговата земја.
Претседателот на Европската комисија (ЕК) Жозе Мануел Баросо, кој во понеделникот беше во Букурешт, го поздрави потпишувањето на спогодбата како „одличен пример за тоа што може да се постигне ако има взаемен интерес“. Истакнувајќи ја важноста на потегот за романските напори за влез во Шенген во говорот на отворањето на Дунавскиот самит, тој рече дека истиот претставува „доказ оти Молдавија се доближува до ЕУ“.
Баконшчи подоцна изрази уверување дека искажаната поддршка на Баросо „може само да не инспирира да продолжиме со поставувањето на овој билатерален однос неповратно во една европска логика“.
„Сакаме Република Молдавија да го следи овој пат и сакаме оваа граница постепено да исчезнува, кога ќе се исполнат сите услови, и да стане внатрешна граница на ЕУ“, рече тој.
