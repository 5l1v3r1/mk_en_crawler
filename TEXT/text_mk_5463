17/05/2010
Од Пол Чикои за Southeast European Times во Букурешт – 17/05/10
Втора година по ред, Романија блесна на Меѓународниот саем на пронајдоци во Женева, при што претставниците освоија златни медали во три различни области -- автомобили, медицина и бебешка облека.
Саемот, на крајот од април, се одржа во објектот на Палекспо во Женева. Истиот привлече 780 пронаоѓачи од 45 земји. Романија претстави 1.000 пронајдоци. 
Ралука Јоана ван Стаден ја освои наградата за најдобра пронаоѓачка за сензор кој открива рак на молекуларно ниво. Романската телевизиска ѕвезда Андреа Марин-Баница освои злато за продолжлива бебешка облека. Студентот Корнелиу Бирток-Банеаса победи со пронајдок кој ја намалува потрошувачката на гориво кај автомобилите. 
„Мојот пронајдок се вика динамична направа за пренос на воздух. Накратко, истата го подобрува протокот на воздух од воздушните филтри до автомобилот, кој генерира 20 отсто намалување на потрошувачката на гориво, особено во текот на топлите сезони“, изјави за SETimes Бирток- Банеаса, висок претставник на автомобилскиот оддел при Машинскиот факултет во Хунедоара, централна Романија.
„Го направив првиот филтер во 2000 година за мојот автомобил, и потоа почнав да ги тестирам на автомобилите на моите пријатели. Во 2008 година ја измислив динамичната направа за пренос на воздух, која ја тестирав на автомобилот на мојата девојка.“
Бирток-Банеаса доби поддршка за своето истражување од Машинскиот факултет и од специјализираниот институт во Букурешт по учеството на националниот саем за пронајоци во 2007 година. 
„Тоа беше пронајдок кој произлезе од потребата“, рече тој. „Имам намера да започнам сопствен бизнис и се надевам дека од втората половина на годинава ќе имам своја производствена линија. Мислам дека цената на продажбата ќе изнесува околу 13 евра.“
Ван Стаден неодамна се врати во Романија по десет години истражување во странство. „Мојот пронајдок се состои од нов вид сензор кој може да се користи за откривање рак за помалку од шест минути, директно од примерок на крвта“, изјави таа за државната радиостаница. 
„[Тестот може да открие] рак на градите, јајниците, гастроинтестиналниот систем и простата“, додаде таа, истакнувајќи дека раното откривање може да доведе до подобар исход. Сензорот што таа го создаде е составен од дијамантска смеша и изнесува помалку од 1 мм. 
Марин-Баница привлече интерес со својата продолжлива бебешка облека, наречена „Виолета“ по нејзината ќерка.
„Јас сум чисто „случаен пронаоѓач“. Мојата идеја [беше] едноставна и многу корисна за децата во нивната прва година од животот, инспирирана од потребите на мојата ќерка кога имаше само неколку месеци“, напиша Марин-Баница на својот блог. 
Претседателот на МБ Телеком, Мирчеа Тудор -- добитникот на гранприто на Меѓународната изложба во Женева во 2009 година за направа која скенира камиони -- беше член на жирито. 
