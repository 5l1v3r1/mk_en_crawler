29/11/2010
Од Лилјана Смиљаниќ за Southeast European Times во Бања Лука -- 29/11/10
Новиот парламент на Република Српска е формиран, но со неочекувани промени. Владејачкиот Незавизен сојуз на социјалдемократите (СНСД) одлучи да номинира член на српска опозициска партија за тричленото парламентарно претседателство -- потег кој Хрватите велат дека ги остава настрана. 
Уставот на ентитетот предвидува дека истиот треба да вклучи двајца членови што ќе ги претставуваат трите конститутивни народи -- Србите, Хрватите и Бошњаците -- и трет што ќе претставува други етнички групи.
Претседателот на парламентот, Игор Радојчиќ, член на СНСД, е Црногорец и со тоа не може да служи на третата позиција. Двајцата заменици-претседатели се Рамиз Салкиќ, Бошњак од Партијата за демократска акција, и Снежана Божиќ, од Српската демократска партија (СДС). 
„Се одлучивме да избереме еден заменик-претседател од опозициската партија, за да формираме нов парламент во подемократски дух, и за СНСД -- како владејачка партија заедно со своите коалициски партнери -- да може да покаже одредена одговорност кон мислењето на малцинството во парламентот на РС“, рече Никола Бастинац, член на парламентот од СНСД.
Но, некои хрватски политичари не гледаат на работите на овој начин. Партијата ХДЗ 1990 вели дека овој потег претставува уште еден знак дека Хрватите се тргнати од позициите на власта.
„Истото е и со заменик-претседателот на РС, Емил Влајки, кој не е член на ниту една хрватска политичка партија -- односно не беше избран со гласовите на Хрватите. Истата ситуација е и во парламентот на РС. Оваа нова ситуација во претседателството и парламентот на РС само покажува понатамошна минимализација на Хрватите во РС“, рече Весо Вегар, портпарол на партијата.
Хрватската демократска заедница на Босна и Херцеговина (ХДЗ БиХ), политички сојузник на СНСД, одби да коментира. 
СНСД вели дека проблемот произлегува од актуелниот устав и нема да остане нерешен уште многу долго. Владејачката партија вели дека планира да усвои уставни измени до крајот на оваа година. 
Предложените измени вклучуваат воведување трет заменик-претседател, при што тоа место е резервирано за Хрват. 
Дури и да се случи тоа, некои хрватски партии може повторно да не се задоволни, бидејќи СНСД, најверојатно, ќе избере еден од своите членови -- Нада Тешановиќ -- да биде хрватска претставничка.
Понационалистичките партии тврдат дека Хрватите кои им припаѓаат на партиите со претежно српски членови не се вистински претставници на хрватскиот народ. Други, пак, се загрижени дека СНСД ја зголемува својата контрола на власта, при што како резултат се добива заслабната опозиција.
