15/05/2012
Горан Трајков за Southeast European Times во Скопје -- 15.05.12
Мал процент жени во Македонија работат во професии што долго време биле под машка доминација -- возење градски автобуси и такси-возила -- и оттаму, се судираат со предрасудите на општеството што сé уште смета дека овие работни места се само за мажи. 
Во Јавното сообраќајно претпријатие на Град Скопје се вработени шест жени, кои секојдневно како возачи на автобуси се справуваат како со стереотипите, така и со сообраќајниот метеж.
Портпаролката на претпријатието, Ана Груевска, изјави за SETimes дека овие шест жени се исто толку квалификувани колку и нивните машки колеги. 
„Во текот на процесот на вработување, без оглед на полот на кандидатот, секој треба да има возачка дозвола од категорија Б и мора, исто така, да помине обука. Во иднина очекуваме практиката да продолжи, па дури и да се зголеми бројот на жените што возат градски автобуси.“ 
Возачот на автобус Весна Најдовска изјави за SETimes: „Секојдневно се соочувам со стереотипите дека ова е машка работа. Но, не им обрнувам многу внимание на луѓето. Луѓето гледаат во мене со малку сомневање кога ќе се качат во автобусот, но откако ќе пристигнат на посакуваната дестинација, ми мафтаат задоволно. Со новите двокатни автобуси, кои сега ги возиме низ улиците на Скопје, целиот процес е многу полесен. По успешното завршување на обуката, сé е полесно.“
Но, не остануваат сите возачи засекогаш на ова работно место. Некои се жалат дека се премалку платени, со оглед на стресот од работата; други велат дека завршуваат со доцни „трети смени“, кои ги сметаат за малку ризични.
Донка Лазаревска го води скопското такси претпријатие Наше такси и вели дека во еден момент имале четири жени возачи, но потоа сите се откажале.
Рива, уште едно такси претпријатие кое работи во Скопје, има две вработени жени кои возат во изминативе шест години, и со задоволство би прифатиле повеќе. 
Директорката на Рива, Оливија Блажевска, изјави за SETimes дека двете се „одлични возачи, професоналци, кои си ја сакаат работата. Можеби некој најпрво ќе ги погледне со чудење, кога ќе влезе во автомобилот, но откако ќе почне возењето, нашите муштерии веднаш знаат дека тие се прилично квалификувани возачи. Муштериите го бараат истото возило при следниот повик. Тоа значи дека нашите жени возачи добро се снаоѓаат во својата професија“.
Досега Слобода, Здружението на приватни превозници за градот Скопје, нема жена како возач на автобус. „Но, ние остануваме отворени за соработа, и, исто така, ги охрабруваме жените кои се подготвени да се соочат со овој предизвик, да станат дел од нашиот тим“, изјави за SETimes администраторот на претпријатието, Кемал Мурик.
Минатиот месец беше најавено дека Скопје ќе добие трамвајски систем, кој ќе обезбеди брз и поевтин транспорт. Сé уште не се знае дали жените ќе бидат охрабрени да аплицираат за овие работни места.
