01/02/2007
Од Берта Фониќи-Кабаши за Southeast European Times во Приштина – 01/02/07
Претставникот на ОН, Марти Ахтисари, треба да го претстави својот извештај и препораките за Косово в петок (2-ри февруари). Поголемиот број косовски Албанци очекуваат планот да ја донесе покраината на патот кон независноста, со одредени услови. 
За жителката на Приштина Њомза Певќели, не е проблем ако планот на Ахтисари повикува на „надгледувана независност“ -- важно е кои надлежности ќе й бидат предадени на покраината. Многу е важно да се знае дека Косово ќе има посилна економија ... спроведување на стандардите, почитување на човековите права“, вели Певќели. 
Нејзиното момче, Агон, студент на политички науки, се согласува. „Сакам подобар живот во Косово. Името на решението не е важно, и покрај тоа што ние инсистираме на независност.“ Косово, смета тој, е на вистинскиот пат не само за Албанците, туку и за другите етнички заедници. „Сметам дека Косово ќе биде добро место за сите“, вели тој. 
Не се сите оптимисти. Друг студент на политички науки, Сами Кастрати, е загрижен дека меѓународната заедница ризикува да создаде неуспешна држава оптоварувајќи го Косово со неспроведливи услови. Еден од проблемите, вели тој, е т.н. „двојно мнозинство“ на српските претставници во косовското собрание, 
„Мислам дека во блиска иднина, ова право на Србите ќе создаде нефункционална држава“, рече тој. 
Неговиот колега, Бетим Дева, смета дека предлогот, најверојатно, нема целосно да задоволи ниту една страна. Сепак, вели тој, отворањето на патот за суверено Косово е од суштинска важност за спречување на евентуални идни проблеми на Балканот. 
Самата независност нема да го поттикне економскиот развој на Косово, смета Дева. „На Косоварите им треба мотивација. Независно Косово ќе биде добар пример ако сакаме да видиме некаков напредок на балканските економии. Сепак, не треба да очекуваме истата да биде ,волшебна’ во догледно време“, рече тој.
Новинарот Шпенд Цоцај се сомнева дека планот ќе обезбеди дефинитивно решение. „Со оглед на искуствата што ги имавме во минатото, не очекувам дека Ахтисари ќе има „волшебно стапче“, рече тој. „Тоа ќе биде следен чекор, за почеток на друг процес.“
Сепак, Цоцај додава, планот ќе биде „добар спој за луѓето во Косово -- да ги задоволи двете страни, српската и албанската. Можеби е добро меѓународната заедница повторно да го стави Косово на својата секојдневна агенда“. 
Меѓународните медиуми го објавија планот на претставникот на ОН за ограничена сувереност за покраината и суштинската автономија за српското малцинство. Приштина ќе може да побара прием во меѓународните организации и да управува со Косово под надзор на претставник на ЕУ. 
Во говорот минатата недела во Парламентарното собрание на Советот на Европс (ПАЦЕ) во Стразбур, Франција, Ахтисари го опиша својот предлог како „фер и избалансиран“. Тој истакна дека неговата главна цел е да осигури дека сите заедници во покраината ќе живеат заедно во мир. 
