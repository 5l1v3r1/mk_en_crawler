14/12/2009
(Nine O'clock - 14/12/09; Dnevnik.bg - 13/12/09; AФП - 12/12/09; АП, Ројтерс, АФП, ДПА, Блумберг, ЕурАктив, Еуопсервер, Еуроњус, Јуропиан војс, РФЕ/РЛ, Софија ечо, Dnevnik.bg - 11/12/09)
Водачите на ЕУ во петокот (11-ти декември) се согласија блокот од 27 држави да обезбеди 7,2 милијарди евра во текот на следните три години за да ги потпомогне напорите на земјите во развој за намалување на емисиите на гасови со ефект на стаклена бавча. 
„ЕУ и нејзините земји-членки се подготвени да придонесат со итно почетно финансирање од 2,4 милијарди евра годишно, од 2010 до 2012 година“, рекоа тие во изјавата на крајот од својот дводневен самит во Брисел. Шведскиот премиер Фредрик Рајнфилд, кој претседаваше со самитот кој се одржа три недели пред земјата да ѝ го предаде ротирачкото претседавање со ЕУ на Шпанија, ги повика другите богати земји „да дадат ист придонес“.
Помошта на ЕУ, рече тој е „комбинација од нови и стари ресурси“. Таа, исто така, го претставува „правичниот удел“ на Унијата од околу 5 до 7 милијарди евра што развиените земји ќе мора да го обезбедат годишно од 2010 до 2012 година за предвидениот фонд со цел да им се помогне на сиромашните земји да се справат со проблемот на глобалното затоплување, рече Рајнфилд.
Иако финалните бројки за одделните придонеси на земјите-членки на ЕУ можат да се променат, Велика Британија досега се покажа како најголем учесник, со 1,6 милијарди евра за период од три години. Две други најстари членки на Унијата, Франција и Германија, понудија по околу 1,2 милијарди евра. Помалите нации на блокот, вклучително и оние кои пристапија во 2004 година, се очекува, исто така, да обезбедат средства.
Членките на Унијата изразија надеж дека потегот ќе помогне да се обезбеди глобален договор за отворање конференција на ОН во Копенхаген. Додека Кина и земјите во развој ги сметаат ветените пари за „незначителни“, шефот на ОН задолжен за климатските прашања, Иво де Боер, го поздрави ветувањето на ЕУ за помош.
„Фактот што Европа ќе стави бројка на маса сметам дека во голема мера ќе го охрабри процесот“, рече де Боер во Копенхаген во петокот. „Потоа ќе мораме да видиме што другите богати земји ќе стават на маса.“ 
Освен конференцијата за климатските промени, водачите на ЕУ разговараа за прашањата на меѓународните, економските и надворешните односи и ги одобрија неодамнешните одлуки за проширувањето.
Тие се согласија дека, иако има одредени знаци на стабилизација, вонредните мерки за решавање на финансиската и економската криза треба да останат на сила додека „не биде обезбедено целосно заздравување“ и дека мора да се изготват „сигурни и координирани“ излезни стратегии.
„Предвидувањата покажуваат слабо заздравување во 2010 година, по што ќе следи враќање на силниот растеж во 2011 година“, рекоа тие во изјавата од петокот. „Но, неизвесноста и кревкоста остануваат, додека вработувањето и социјалната ситуација се очекува да се влошат уште повеќе во 2010 година.“ 
Групата, исто така, ја истакна потребата за „цврсти и ефикасни“ плаќања на финансискиот сектор, но не ги поддржа широко британскиот и францускиот предлог за воведување сериозно еднократно оданочување на банкарските бонуси.
Сепак, водачите на блокот побараа од ММФ, кој веќе ги разгледува начините за ограничување на идните ризици во финансискиот сектор, да го одобри глобаниот данок на финансиските трансакции, познат како Тобин данок. 
Данокот ќе наплаќа помеѓу 0,1 отсто и 0,25 отсто од трговијата со валути преку границите. Наречен по американскиот економист Џејмс Тобин, целта на данокот е казнување на краткорочните валутни шпекулации.
Тие, исто така, ги одобрија заклучоците од проширувањето и Процесот на стабилизација и асоцијација што министрите за надворешни работи на ЕУ ги усвоија на 8-ми декември. Во документот се искажува поддршка за продолжувањето на разговорите за членство со Хрватска и Турција, но се одложува одлуката за отворање на преговорите за пристапување со Македонија до првата половина на следната година.
