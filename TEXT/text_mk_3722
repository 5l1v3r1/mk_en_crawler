27/09/2007
Од Ајхан Шимшек за Southeast European Times -- 27/09/07
Ирачкиот министер за внатрешни работи, Џавад ал Болани, во средата (26-ти септември) беше во Анкара, на разговори околу терористичките напади во Турција од страна на Курдистанската работничка партија (ПКК). Ал Болани и неговиот турки колега, Бесир Аталај, се согласија да потпишат договор за елиминирање на заканата. 
Договорот -- кој ќе биде потпишан во четврток, откако ќе биде преведен на турски, арапски и англиски јазик -- ќе ги овозможи турските операции на „жешка потера“ во северен Ирак против милитантите на ПКК, но со некои услови. Овие воени операции од мал обем ќе бараат претходно овластување од ирачката централна влада.
Според договорот, двете земји ќе воспостават нови безбедносни механизми, вклучително и „контакт-точки“ помеѓу турските и ирачките безбедносни сили. 
Зголемените напади од страна на ПКК, чии милитанти се улогорени во планинскиот северен дел на Ирак, беа извор на зголемени тензии помеѓу Турција и Ирак. Околу 100 турски војници загинаа оваа година во нападите на ПКК. 
Турските власти предупредуваа за прекугранични операции ако терористичката закана не биде елиминирана. САД, пак, ја повикаа Турција да работи со Баград и регионалната влада на ирачките Курди на решавање на проблемот. Вашингтон е загрижен дека воениот упад од страна на Турција би можел да го дестабилизира релативно мирниот регион во Ирак.
Во понеделникот командантот на турските копнени сили, генерал Илкер Басбуг рече дека очекува конкретна акција. „Од 1984 година Турција се бори сама против тероризмот“, рече Басбуг во говорот пред кадетите на Воената академија во Истанбул. „Турските интереси во Ирак, исто така, влијаат на односите на Турција со САД. САД мора да сфатат и да покажат дека сега е време за акција, а не зборови.“ 
Заменик-портпаролот на американскиот Стејт департмент Том Кејси во Вашингтон рече дека е свесен за важноста на проблемот. „Ова е важно и за нас. ПКК е одбележана како надворешна терористичка организација. Ние работиме со владата на Турција, како и со владата на Ирак, за да осигуриме дека тие не можат да оперираат безбедно надвор од северен Ирак или од кое било друго место“, рече Кејси. 
