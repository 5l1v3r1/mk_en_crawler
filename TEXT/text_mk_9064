18/10/2012
Мухамет Брајшори за Southeast European Times во Приштина -- 18.10.12
Најмалку 66 луѓе беа уапсени во средата (17-ти октомври) во Приштина, по судирите со полицијата на влезот на зградата на владата, додека протестираа поради договорот со турско претпријатие за приватизација на косовската мрежа за електродистрибуција.
Протестите беа предводени од пратениците на движењето Ветвендосје. Ветвендосје вели дека планирале да протестираат пред зградата, но и дека нивните пратеници ќе присуствувале на церемонијата на потпишување на договорот. Пратениците на движењето беа блокирани од полицијата и беше наредено нивно апсење од страна на Бајрам Реџепи, министерот за внатрешни работи.
„Да, точно е дека издадов наредба и наредбата требаше да се спроведе поригорозно [од полицијата]“, рече Реџепи. „Исто така, сакам да ве информирам дека во согласност со Уставот и постојните закони нема да се дозволи ... да се блокираат институциите.“
Висар Имери, пратеник на Ветвендосје и заменик-претседател на собранието, рече дека наредбата на Реџепи го крши командниот синџир на полицијата. „Тој нареди да нé тепаат бидејќи вели дека [полицијата] требаше да биде ригорозна“, рече Имери.
Иако опозицијата, групите на граѓанското општество и синдикатите се спротивставија на приватизацијата на Дистрибутивниот систем КЕК, владата го потпиша договорот со турскиот конзорциум Чалик-Лимак за 26,3 милиони евра, цена која се смета за ниска во споредба со капиталот на претпријатието.
Лумир Абдиџику, извршен директор на Институтот РИИНВЕСТ во Приштина, изјави за SETimes дека процесот на приватизација не беше транспарентен. „Тие сметаат дека процесот на приватизација во Косово се движи повеќе во правец на обезвреднување на имотот, отколку на зачувување на неговата вредност и последователно, продажба на имотот по цени кои одговараат на неговата реална вредност“, рече Абдиџику.
Анела Хоџа, истражувач во Центарот за регионални студии во Тирана, изјави заSETimes дека процесот на приватизација, исто така, ќе има последици кога станува збор за односите со некои држави.
„Сега сопственик е турско претпријатие. Чалик-Лимак е присутен во Косово во последниве години и во очите на луѓето и многу пратеници, турските инвеститори доаѓаат во Косово за да ги купат претпријатијата што е можно поевтино, а тоа ќе има на долгорочен план последици за односите со Турција, бидејќи идните влади може да го ревидираат процесот на приватизација на одредени претпријатија“, рече Хоџа.
Абдиџику рече дека продажната цена, исто така, покренува сомневања. „Вредноста на имотот не одговара на вредноста на продажбата, така што [договорот] предизвикува сомневање за сериозни коруптивни дејства во процесот.“
Бесим Беќај, министер за економски развој, рече дека приватизацијата претставува важен момент за иднината на Косово.
„Според уставот на земјата, ние сме определени за слободна пазарна економија, решени сме да обезбедиме најдобри можни услуги за граѓаните на Косово“, рече Беќај.
Нихат Оздемир, претставник на Чалик-Лиман енерџи, рече за време на церемонијата дека граѓаните на Косово ќе добијат поквалитативна енергија.
„Косовската група Чалик-Лимак енерџи во следните 15 години за дистрибуцијата на електричната енергија во Косово ќе инвестира 300 милиони евра“, рече Оздемир.
