11/10/2005
Од Ерлис Селимај за Southeast European Times во Тирана -- 11/10/05
Шестиот албански армиски контингент кој ќе биде распореден во Ирак беше испратен во неделата (9-ти октомври) со церемонијата во командниот центар северно од Тирана. Во своето обраќање пред мировниците министерот за одбрана, Фатмир Медиу, ги увери дека нивната мисија е благородна. 
„Важниот аспект на вашата мисија се состои во вашиот приоритет: да придонесете во обезбедувањето на мирот во светот“, рече Медиу. 
Новиот контингент, кој се состои од 120 специјално обучени офицери, подофицери и професионални војници, ќе го замени петтиот, кој е дел од коалициските сили предводени од САД во Мосул, северен Ирак. Албанија го испрати првиот контингент во Ирак во април 2003 година и оттогаш контингентите се менуваат на секои шест месеци. 
Американската амбасадорка Марси Рис, исто така, говореше на церемонијата. Војната против тероризмот претставува одговор на заканите со кои сите се соочуваме, со оглед на тоа што насилните екстремисти ги има низ целиот свет, рече Рис. 
„Оние кои го користат тероризмот мора да сфатат дека ние - САД, Албанија и другите членки на коалицијата - ги претставуваме идеалите кон кои цели поголемиот дел од човештвото. Разновидноста на нашата коалиција во Ирак ја покажува широката сила на нашите суштински вредности - демократијата, слободата и можноста за подобар живот“, рече Рис. 
Таа додаде дека САД и понатаму се исклучително благодарни за придонесот на Албанија во Ирак, Авганистан и Босна и Херцеговина. Посветувајќи се на таквите ангажмани, рече таа, Албанија не е само дел од најголемата и најсуштинска кауза на денешницата, туку, исто така, работи и на позитивните промени како на глобално ниво така и регионално, истовремено зајакнувајќи ги врските со САД. 
Минатиот месец Американската амбасада објави дека Албанија доби 8 милиони американски долари од Вашингтон како признание за нејзината улога во меѓународното миротворство и глобалната војна против тероризмот. Парите се обезбедени преку американскиот Коалициски фонд на солидарност и Иницијативата за глобално миротворство на претседателот Џорџ В. Буш. 
Албанија, исто така, активно се залага за интеграција во НАТО. Заедно со Хрватска и Македонија земјата е дел од иницијативата поддржана од САД наречена Јадранска повелба, чија цел е координирање на напорите за остварување на евроатланската интеграција. 
