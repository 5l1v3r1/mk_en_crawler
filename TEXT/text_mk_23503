28/04/2009
ЕРУСАЛИМ, Израел -- Министерот за одбрана, Ехуд Барак, во понеделникот (27-ми април) изрази загриженост во врска со заедничката воена вежба помеѓу Турција и Сирија на нивната заедничка граница. „Денес гледаме сириско-турска вежба, која е секако вознемирувачки настан“. Тој, сепак, додаде дека не мисли оти вежбата ќе им наштети на воените односи на Анкара со Израел. Во неделата Анкара објави за првата досега воена вежба со Сирија, во која учествуваат копнените сили на двете држави. Турскиот Генералштаб објави дека тридневната вежба претставува пресвртница во односите со долгогодишниот ривал. 
Во меѓувреме, во понеделникот започна воената вежба Црноморско партнерство 2009, во пристанишниот град Ерегли. Вежбата, во која учествуваат Турција, Русија, Романија и Грузија, завршува на 4-ти мај и има за цел да ја зајакне соработката и обуката. (Чумхуријет - 28/04/09; Хуријет, НТВ, новинска агенција Анадолу, Ројтерс, АП - 27/04/09)
