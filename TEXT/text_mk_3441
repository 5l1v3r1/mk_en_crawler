15/02/2007
Од Игор Јовановиќ за Southeast European Times во Белград – 15/02/07
Новиот српски парламент се конституираше во средата (14-ти февруари) и првиот документ што го усвои беше резолуцијата за разговорите во врска со статусот на Косово. Во неа парламентот ги отфрла сите аспекти на планот за статусот на Косово на специјалниот претставник на ОН, Марти Ахтисари, кои би можеле да доведат до независност за покраината, во која живеат 90 отсто Албанци. 
Парламентот, исто така, го обнови мандатот на српскиот преговарачки тим и го овласти да ги претставува интересите на Белград во оние делови од престојните разговори кои се однесуваат на децентрализацијата, заштитата на српското верско наследство и формирањето на новите општини со српско мнозинство. Следниот круг разговори треба да отпочне на 21-ви февруари во Виена и ќе трае до 1-ви март, при што состанокот за последниот преглед ќе биде на 10-ти март. 
Резолуцијата од средата беше усвоена по осумчасовна расправа, за време на која српскиот претседател Борис Тадиќ и премиерот Воислав Коштуница имаа свое обраќање пред претставниците. Сите парламентарни групи гласаа за резолуцијата, освен либерал-демократите на Чедомир Јовановиќ и нивните сојузници, кои тврдеа дека независноста на Косово е факт што Србија мора да го признае. 
„Мора да го прифатиме фактот дека Косово е практично независно во изминатите седум години“, рече Јовановиќ пред пратениците.
Единствениот претставник на албанското малцинство во Србија, исто така, изрази поддршка за резолуцијата. Опишувајќи го предлогот на Ахтисари како добар почеток, тој рече дека Србија треба да го прифати.
Но, Коштуница рече дека планот е „предлог што ја кини Србија на парчиња“. 
„Тоа е предлог кој го користи примерот со Србија за да ја негира Повелбата на ОН, ги крши принципите на меѓународното право, ја игнорира волјата на српскиот народ изразена на неодамнешниот референдум и, исто така, го игнорира српскиот устав“, рече тој пред пратениците. 
Тадиќ, пак, рече дека Србија не може да ја прифати независноста на Косово, но мора да продолжи да преговара со Виена. „Суштината на планот на Ахтисари е јасна. Тоа е во основа план кој го отвора патот за независноста на Косово, кој го прекршува суверенитетот и територијалниот интегритет на нашата држава -- која Ахтисари не ја ни споменува.“
Претставниците на екстремно десничарската Српска радикална партија се појавија во парламентот облечени во маици со ликот на нивниот претседател, Воислав Шешељ, кому моментно му се суди во Трибуналот на ОН за воени злосторства. Заменик-претседателот на партијата, Томислав Николиќ, тврдеше дека Србија треба да престане со преговорите ако тие не можат да влијаат на прашањето на статусот во предлогот на Ахтисари.
Според уставот, новата влада мора да се формира во рок од три месеци од конституирањето на парламентот. Ова значи краен рок до 14-ти мај. Претставниците на парламентарните партии велат дека сериозни разговори за новата влада сé уште не се одржани. Сепак, повеќето аналитичари веруваат дека партиите на Коштуница и Тадиќ ќе бидат главниот столб на која било нова влада.
