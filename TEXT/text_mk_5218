03/08/2009
Од Горан Трајков за Southeast European Times во Скопје -- 03/08/09
Southeast European Times: Како ја оценувате владејачката коалиција и учеството на Демократската унија за интеграција (ДУИ) во владата? 
Aбдулаќим Адеми: Владината коалиција помеѓу ДУИ и ВМРО-ДПМНЕ е многу силен доказ дека повеќе нема предрасуди и дека едноставно сé што стоеше на патот за обновување на односите помеѓу некои политички субјекти, повеќе не постои. Мнозинството гласачи од етничките Албанци во Македонија ја поддржаа ДУИ на изборите -- мнозинството Македонци ја поддржаа ВМРО-ДПМНЕ, така што Социјалдемократскиот сојуз на Македонија (СДСМ) и Демократската партија на Албанците (ДПА) останаа во опозиција.
Ние работиме на исполнување на ветувањата што му ги дадовме на својот електорат. Даваме сé од себе да ги хармонизираме своите позиции во врска со клучните прашања. Но, економската криза го прави своето и е тешко да се даваат какви било предвидувања.
SETimes: Што можете да кажете во врска со тековното спроведување на Охридскиот рамковен договор? 
Aдеми: Меѓу стратешките цели за земјата е и спроведувањето на Охридскиот рамковен договор. Во таа насока, остануваат да се направат уште многу работи. Но, прашањето на договорот е многу широко, и затоа има делови каде што е потребен посилен ангажман. Ова ќе биде поврзано со многу други фактори, вклучително и субјективните фактори. По изборите во 2008 година, парламентот го усвои законот за употреба на јазиците. Исто така, голем број луѓе кои им припаѓаат на помалите етнички заедници во земјата, беа вработени во јавната администрација и на тој начин беше постигната рамноправна застапеност.
SETimes: Спорот околу името останува пречка за евроатланската интеграција на Македонија. Дали пристапувањето во ЕУ и НАТО е можно во блиска иднина, и кој е вашиот став во врска со спорот за името? 
Aдеми: Како политички субјект, ние отсекогаш го искажувавме своето мислење дека во координативната група за решавање на проблемот околу името, треба да бидат вклучени и етничките Албанци. 
ДУИ, како легитимен претставник на етничките Албанци, е силно посветен на исполнување на сите услови, за да може земјата да стане членка на ЕУ и НАТО што е можно поскоро. Ние ќе го помогнеме процесот на решавање на проблемот околу името со нашиот јужен сосед, одредувајќи дека името Македонија нема да одразува елементи на национален или идеолошки ексклузивитет.
SETimes: Mакедонија неодамна ја призна независноста на Косово, но двете земји сé уште немаат дипломатски односи. Кога мислите дека ќе бидат воспоставени дипломатските односи?
Aдеми: Ние сме две мали држави. Потребата за соработка е повеќе од неопходна. Не смееме да правиме погрешни чекори и треба да покажеме капацитет за градење добрососедски односи. Двете држави, Македонија и Косово имаат заеднички интереси, како што е постигнувањето дипломатски односи, а потоа и други договори помеѓу институциите во областите на здравството, образованието и економијата. Се надевам дека дипломатските односи ќе бидат воспоставени што е можно поскоро и дека ќе бидат од взаемен интерес на двете држави.
SETimes: Неодамна Европската комисија даде зелено светло за визната либерализација на Македонија. Какво е вашето мислење во врска со овој процес? 
Aдеми: Maкедонските граѓани имаат различни врски со сите европски држави. Голем број македонски граѓани имаат семејни врски со бројни европски држави. Затоа, постојниот визен режим е сериозна пречка за редовни посети помеѓу овие семејства. Свесни за овој факт, ние како држава, гледаме на ова прашање како на многу сериозен проблем. Затоа, со години, инвестиравме сериозна сума пари за исполнување на критериумите за Шенген визниот систем. Многу сум благодарен и среќен за позитивните коментари на Европската комисија во врска со нашата досегашна работа. Визната либерализација ќе има позитивно влијание врз јавното мислење во земјата, и ќе го потисне денешното раширено мислење во Македонија дека Европа го заборави Западен Балкан. 
