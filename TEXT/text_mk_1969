28/02/2005
(Преглед на романскиот печат, Зиуа - 28/02/05; AФП, Ромпрес, Фокус - 27/02/05; EУ, Evroportal.bg - 25/02/05)
Стотици Бугари и Романци се очекува да се пријават на конкурсите за работни места објавени минатата недела од страна на канцеларијата на персоналот на ЕУ. Европскиот парламент (ЕП) и другите институции бараат персонал на одредено време што ќе работи на задачи на пред проширување, пред влезот на двете земји во ЕУ. 
Можно е отворање на околу 226 работни места, додека 64 се очекува да бидат пополнети оваа година, објавија во петокот (26-ти февруари) бугарските медиуми, цитирајќи извори на ЕУ. Според соопштението на Веб-страницата на Европската канцеларија за селекција на персонал (ЕПСО), кандидатите треба да се пријават преку Интернер до 24-ти март со цел да бидат разгледани нивните кандидатури за администраторски и помошнички работни места. 
Според соопштението кандидатите мора да бидат државјани на една од двете држави или на една од сегашните земји-членки на ЕУ. Покрај совршеното познавање на својот мајчин јазик, тие мора да имаат и „задоволително познавање“ на англиски, француски или германски јазик, како и соодветен степен на образование и професионално искуство. 
Успешните кандидати ќе им помагаат на 35 романски и бугарски експерти, кои ќе работат како набљудувачи во законодавниот дом на ЕУ со седиште во Стразбург, по потпишувањето на спогодбите за пристап на нивните земји со Унијата на 25-ти април. 
Како прв чекор од трофазниот процес до потпишувањето на спогодбата, Европската комисија (ЕК) минатата недела издаде позитивно мислење за кандидатурите на Бугарија и Романија за пристап во ЕУ во 2007 година. Двете земји сега очекуваат слична одлука и од ЕП и Советот на министри за надворешни работи на ЕУ. 
Спогодбата ќе вклучува две заштитни клаузули за Романија и една за Бугарија, оставајќи ја вратата отворена за одложување на членството од страна на ЕУ за една година, ако условите не бидат исполнети. Објавувајќи ја одлуката на ЕК, комесарот за проширување на ЕУ, Оли Рен, побара од Софија и Букурешт да се фокусираат на исполнување на обврските за членство. 
Властите „не може да се релаксираат: во 2005 и 2006 година. Останува уште многу напорна работи за напредок во реформите со цел целосно и навремено да се исполнат сите услови за членство “, рече Рен. 
Во неделата тој пристигна во прва официјална посета на Букурешт од преземањето на функцијата во ноември. За време на тридневните разговори со романските функционери, меѓу кои и со претседателот Трајан Башеску и премиерот Калин Попеску Таричеану, Рен ќе го провери напредокот што го постигна земјата. 
Пред својата посета Рен истакна дека „правдата, домашните работи, финансиите и заштитата на животната средина“ се областите во кои Романија сé уште има „одредени тешкотии“. 
Башеску и Таричеану, кои ја опишаа борбата против корупцијата како клучен приоритет, изразија уверување во текот на викендот дека нивната земја ќе се движи кон пристапот во ЕУ според планираното. 
„Верувам дека докажавме дека нема политичко влијание во судството, дека судиите си ја вршат својата работа и се надеваме дека ќе се видат конкретните резултати во борбата против корупцијата“, рече Таричеану. 
