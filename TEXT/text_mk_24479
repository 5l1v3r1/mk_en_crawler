10/07/2009
ПРИШТИНА, Косово -- Претседателот Фатмир Сејдиу го повика УНМИК да ја затвори својата мисија, во своето годишно обраќање пред парламентот во четвртокот (9-ти јули). „Ова може да се нарече успешна приказна на меѓународниот ангажман во Косово“, рече Сејдиу. Тој, исто така, истакна дека обновувањето на односите со Србија е невозможно сé додека Белград ги финансира паралелните структури во северно Косово. Две опозициски партии, Алијансата за иднината на Косово и Дарданската демократска лига, ја бојкотираа седницата, делумно, како што велат, поради тоа што Сејдиу го игнорирал ставот на опозицијата пред да ги закаже локалните избори на 15-ти ноември. Тој вели дека се консултирал со сите партии.
Во другите вести, двајца припадници на српската жандармерија беа повредени рано во четвртокот во напад со граната во близина на границата со Косово. Нападот се случил во селото Лучани, во близина на Бујановац, во јужна Србија. Министерот за внатрешни работи, Ивица Дачиќ, рече дека ЕУЛЕКС мора да сфати оти сериозните закани по безбедноста остануваат и дека не сите терористички групи активни во Косово се разоружани, услов содржан во резолуцијата 1244 на Советот за безбедност на ОН. (ББС, АП, Зери, Лајм, Експрес, Коха Диторе - 10/07/09; Бета, Танјуг, Б92, РТК, Кохавижн - 09/07/09)
