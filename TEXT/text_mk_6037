07/03/2011
(Софиска новинска агенција, Б92 - 04/03/11; Веб-страница на американскиот Стејт департмент - 03/03/11)
Турските власти запленија скоро 36.000 килограми наркотици во првата половина на 2010 година, според годишниот извештај на Меѓународната стратегија за контрола на наркотиците на американскиот Стејт департмент, објавен во четвртокот (3-ти март). 
Вкупната количина хашиш конфискувана на турската територија меѓу јануари и јуни минатата година изнесуваше 26.778 килограми, по што следеше хероинот со 8.167 килограми и опиумот со 476 килограми. Покрај тоа, земјата спречи комбинацијата од 426 килограми кокаин, амфетамински вид стимуланси (АТС) и метамфетамини, како и повеќе од 350.000 дозни единици екстази, да стигне на пазарот.
„Турција е погодена од трите главни правци на шверц со дрога, имено: балканскиот правец, северниот (Црноморскиот) правец и источниот, медитерански правец“, се вели во извештајот, и се истакнува силната посветеност на земјата на пресекувањето на шверцот на наркотици.
Како и осумте други балкански земји опфатени во документот од скоро 600 страници -- Албанија, Босна и Херцеговина (БиХ), Бугарија, Хрватска, Косово, Македонија, Црна Гора и Србија -- Турција останува транзитна точка за дрогата шверцувана за Западна Европа.
Од јануари до ноември 2010 година бугарскиот Државен оддел за борба против организираниот криминал и Царинската агенција на земјата, запленија вкупно 305 килограми хероин, 17 килограми кокаин и 14 килограми опиум. Покрај тоа, полицијата конфискуваше скоро 2.800 килограми сув и зелен канабис -- единствената нелегална дрога за која се знае дека се одгледува во земјата, и која е наменета првенствено за домашниот пазар.
Во извештајот се изразуваат пофалби за бугарските власти, поради нивниот „значителен напредок во пронаоѓањето и апсењето на главните фигури на организираниот криминал“ вмешани во шверц на дрога и редица други криминални дејства. Но, во истиот се опишува и едногодишниот пад во количината на наркотици запленети од царинската агенција на земјата како доказ за нејзиниот заслабнат институционален капацитет за борба против шверцот со дрога. 
„Според бугарските власти за спроведување на законот, шверцерите, исто така, ја заобиколуваат Бугарија заради Црното Море или „северниот правец“ поради зајакнатата безбедност пред влезот на Бугарија во Шенген зоната“, истакнува Стејт департментот. 
Околу 374 килограми хероин беа запленети во другите седум балкански држави, од кои поголем дел во Србија (108,3 кг), Хрватска (96,2 кг) и БиХ (75,6 кг). 
Албанија, која не е значаен производител на незаконска дрога, освен канабис „постигна напредок во своите напори против наркотиците во текот на 2010 година“, објави Стејт департментот. 
Но, нејзините пристаништа и порозни копнени граници остануваат привлечни за шверцерите, додава истиот, делумно поради корупцијата меѓу властите за спроведување на законот, како и лошиот менаџмент.
Иако босанските државни институции за безбедност покажаа „умерено подобрување“ на своите способности за борба против шверцот со дрога минатата година, тие мора уште повеќе да го развијат својот капацитет, особено во областите на разузнавањето против наркотиците и спроведувањето, се вели во извештајот. 
„Слабите државни институции, недостатокот на персонал во единиците за борба против наркотиците, и несовршената соработка меѓу надлежните власти придонесуваат за босанската ранливост кон шверцот со наркотици“, вели Стејт департментот.
