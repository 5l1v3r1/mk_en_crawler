15/12/2011
Горан Трајков за Southeast European Times во Скопје -- 15.12.11
Македонското Министерство за земјоделство, шумарство и водостопанство започна нова практика на крајот од ноември, наречена „патувачка канцеларија“, која наидува на позитивни реакции како кај граѓаните, така и кај владините службеници.
Министерството одлучи дека во најдобар интерес на македонските земјоделци ќе биде ако ги посетува за да ги реши -- на лице место -- сите евентуални проблеми со кои се соочуваат во нивната работа. 
Земјоделството бара постојано физичко присуство и грижа за земјиштето. Со тоа што нема да патуваат до Скопје за да се состанат со потребниот персонал на министерството, министерството вели дека ќе им се заштеди време на земјоделците, ќе се зголеми продуктивноста и ќе се решат поефикасно сите евентуални прашања.
Тоа ги вклучува министерот за земјоделство, Љупчо Димовски, вицепремиерот Зоран Коњановски и други клучни претставици, кои одлучија да бидат лично присутни каде и да се случат проблеми или да има причини за загриженост.
Патувачката канцеларија ќе функционира во текот на целата година: нема да има викенди, нема да има празници, нема да има исклучоци. 
Коњановски изјави за SETimes дека теренската работа е единствениот начин да му се помогне на секој земјоделец.
„Ја започнавме [оваа практика] во Струмица, продолживме во Ресен и ќе ги посетуваме земјоделците низ цела Македонија. Напладне, во секој регион, имаме дебата со фокус на прашањата за кои се заинтересирани земјоделците“, рече Коњановски. 
За да може да ја спроведе новата практика во годината што доаѓа, министерството ќе купи специјално возило кое ќе биде опремено како канцеларија, рече тој. 
Покрај персоналот на министерството -- вклучително и од регионалните канцеларии -- канцеларијата ќе вклучува и вработени од агенцијата за финансиска поддршка на земјоделството и руралниот развој. 
Практиката дава можности и за интер-владина работа. Минатата недела, директорот на агенцијата, Тони Димовски, им се придружи на Димовски и Коњановски на состанокот во градот Ресен, кој е познат по своето производство на јаболка. 
Повеќе од 50 индивидуални земјоделци, задруги и здруженија на производители на овошје ја искористија можноста да дискутираат околу своите грижи, да постават прашања и да му дадат сугестии на раководството на министерството во рамките на патувачката канцеларија.
Главните прашања за кои беше дискутирано се однесуваа на исплатата на субвенциите, како и на проблемите со откупот на јаболката. Земјоделците дадоа конкретни идеи и предложија мерки за решавање на проблемите на овоштарите во поширокиот регион на Преспа.
Земјоделецот од Ресен, Томе Димески, изјави за SETimes дека практиката претставува одлична можност да се обратат на вистинските луѓе и да специфицираат кои сегменти се соочуваат со проблеми.
„Му реков на министерот дека оваа активност е одлична. Јас имав проблем со плаќањето на субвенциите и аплицирањето за фондовите на ЕУ, кои може да се искористат за зголемување на производството. Исто така, добив помош за комплетирање на специфичната документација потребна за купување јаболка.“
Аналитичарот за земјоделство, Трајче Стојанов, изјави за SETimes дека идејата е пофалена од сите страни, особено фактот што вистинските проблеми на земјоделецот им се кажуваат директно од оние кои највеќе мора да слушнат за нив, што овозможува нивно поефикасно решавање.
„Министерството можеби сака да ги насочи ресурсите за изготвување програми за земјоделците од информациите што ги добива на теренот. Тоа ќе даде основа за долгорочна развојна стратегија за македонското земјоделство, на кое итно му треба инфузија“, рече Стојанов. 
Властите велат дека Македонија сака модерно земјоделство и знае дека мора напорно да работи и да разменува позитивни искуства со другите, поразвиени земјоделски земји. 
Министерството веќе објави јавен повик за доделување финансиска помош за проекти кои се поврзани со земјоделството и руралниот развој.
 Дописникот на SETimes Александар Павлевски, даде свој придонес за овој натпис.  
