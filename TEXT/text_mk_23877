19/05/2009
САРАЕВО, Босна и Херцеговина (БиХ) -- Американскиот заменик-претседател Џо Бајден во вторникот (19-ти мај) допатува во официјална посета на Сараево, прва во рамките на неговата балканска турнеја, која, исто така, вклучува посети на Србија и Косово. Првиот висок претставник на новата американска администрација што ја посетил БиХ, ќе оствари разговори со членовите на трипартитното претседателство и другите политички водачи. Тој, исто така, ќе има обраќање пред парламентот. Во негова придружба е и шефот за надворешна политика на ЕУ, Хавиер Солана, и високиот претставник во БиХ, Валентин Инзко. Целта е да се подвлече американската посветеност на целиот регион.
Претходникот на Инзко, Мирослав Лајчак, излезе со изјава во врска со тоа во понеделникот. Тој ги повика Вашингтон и ЕУ да го „реорганизираат“ своето присуство во Западен Балкан, за да „се спречи ограничените области на етнички тензии и нестабилност да ги разгорат страстите низ целиот регион“. Говорејќи со експертите за надворешна политика во Вашингтон, Лајчак предупреди дека ситуацијата е нарушена со раширената стагнација, па дури и влошување на состојбата во некои области, „особено во Босна, Косово и Србија“. Тој рече: „Само дипломатската соработка помеѓу САД и ЕУ може да ја промовира демократијата и стабилноста во регионот“. Лајчак неодамна ја напушти својата позиција во БиХ за да стане министер за надворешни работи на Словачка. (РТРС, Срна, БХРТ, Дневни аваз, БТА, АП, АФП, Вашингтон тајмс, Танјуг, Б92 - 18/05/09)
