17/09/2004
(Мониторинг брифинг за медиумите на Канцеларијата на високиот претставник - 17/09/04; АП, Официјална веб-страница на Владата на Република Српска, Фена - 16/09/04) 
Дарко Матијашевиќ во четвртокот (16-ти септември) беше наименуван за нов министер за внатрешни работи на ентитетот на Босна и Херцеговина (БиХ) со кој управуваат Срби - Република Српска (РС). Овој потег ги зголеми изгледите за подобрена соработка со Меѓународниот кривичен трибунал за поранешна Југославија (МКТЈ). 
„Очекувам Матијашевиќ да ги исполни сите меѓународни обврски на РС. Соработката со Хашкиот трибунал мора да биде приоритет“, АП ја цитира изјавата на премиерот на РС, Драган Микеревиќ, при објавувањето на назначувањето во Бања Лука. 
Повикувајќи го Матијашевиќ да „создаде политичка структура која ќе им служи на граѓаните и на нивните потреби, како и да создаде материјални предуслови за сите задачи пред него“, Микеревиќ побара од него да ги спроведе неопходните реформи во рамките на неговото министерство што е можно побргу. Тој, исто така, побара од Матијашевиќ да соработува со сите институции за безбедност во БиХ. 
Пред неговото назначување, Матијашевиќ ја вршеше функцијата воено аташе на мисијата на НАТО во БиХ во Брисел. Тој доаѓа на местото на Зоран Ѓериќ, кој беше помеѓу 60-те функционери од босанските Срби отпуштени од страна на високиот претставник Педи Ешдаун на крајот од јуни, поради попречување на соработката со МКТЈ. Овој потег на Ешдаун уследи по одлуката на НАТО од Истанбулскиот самит да не ја поканат БиХ да пристапи во програмата Партнерство за мир (ПзМ). 
Властите на РС често беа критикувани од страна на меѓународната заедница поради тоа што не успеаја да уапсат ниту еден осомничен за воени злосторства, од оние кои ги бара Хашкиот трибунал. 
Коментирајќи во врска со назначувањето, претседателот на РС, Драган Човиќ, истакна дека Матијашевиќ не припаѓа на ниту една политичка партија, што му овозможува да носи независни одлуки. „Верувам во Матијашевиќ“, рече тој. 
Ешдаун рече дека очекува преземање на чекори кои ќе дадат видливи резултати, особено во однос на исполнувањето на обврските кон МКТЈ - најважен услов за приемот на земјата во ПзМ. „По девет години, зборовите, добрите потези од време на време, добрите изјави ... едноставно не се доволни. Нам ни требаат дејства“, изјави британскиот дипломат - ветеран за дневниот весник во БиХ <I>Дневни аваз</I>. 
Тој предупреди дека уште едно одложување на приемот на БиХ во ПзМ би било катастрофално. „Имате уште три месеци - немојте да губите време.“ 
„Свесен сум за предизвиците и одговорностите кои се пред мене, пред Министерството за внатрешни работи и пред Владата на РС во престојниот период“, рече Матијашевиќ. „Целосно сум подготвен да се соочам со тие предизвици.“ 

