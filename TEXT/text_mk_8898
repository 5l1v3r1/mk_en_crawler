22/09/2012
Бедрана Калетовиќ за Southeast European Times во Сараево -- 22.09.12
Стево Симиќ, Србин, и Шемшундин Османовиќ, муслимански Бошњак, се меѓу повратниците во Пожарница, мал српски град во североисточниот дел на Федерацијата на Босна и Херцеговина (ФБиХ). Двајцата избегнуваат да ја истакнуваат својата верска припадност бидејќи, како што велат, најважно е да се биде човек.
Двајцата соседи биле одвоени во 1990-тите, за време на вооружениот конфликт во Босна и Херцеговина (БиХ). По враќањето во нивниот роден град во 1995 година, нашле само урнатини на своите уништени домови, но двајцата се надеваат дека ќе ги обноват.
„Се согласивме да изградиме барем една соба во која ќе можат да живеат нашите семејства, заедно, а потоа да изградиме за секого покрив над главата. Никогаш не сум размислувал дека поради тоа што Стево е Србин, моето семејство треба да го третира поинаку.“
„Војната немаше никакво влијание на нашите добрососедски односи. Кога дојдовме назад на местото каде што некогаш се наоѓаа нашите куќи, имавме опција да продолжиме со животот во еден од општинските центри за бегалци, да се мразиме меѓусебно, или да си помогнеме да ги изградиме нашите домови што е можно поскоро. Ние ја избравме третата опција, нечекајќи политичарите да ја предложат“, рече Симиќ.
По година и пол живот во мала соба, семејствата на Симиќ и Османовиќ претставуваат пример дека иднината лежи во соживотот на луѓето и религиите на Балканот.
Соживотот на Балканот беше главното мото на Меѓународниот состанок за мир што се одржа во Сараево, на почетокот од септември, со фокус на зајакнувањето на меѓурелигискиот дијалог во БиХ и во регионот.
„Ние избираме мир, го избираме нашето право на слобода и нашите срца се насочени кон чесно помирување и мир“, рече големиот муфтија Мустафа Ефендија Чериќ, водач на исламската заедница во БиХ.
Конференцијата чиј домаќин беше Сараево, за првпат, ги собра верските, политичките и културните водачи од повеќе од 60 држави, кои го свртеа вниманието на важноста на соживотот, толеранцијата и дијалогот.
„Мисијата на православната и католичката црква, како и на исламската заедница, е да ги излечи раните“, рече Иринеј, патријарх на Српската православна црква.
Јакоб Финчи, претставник на Еврејската заедница во БиХ, ја истакна важноста на разбирањето, почитувањето на „другиот“ и на поразличните од нас -- како основа на сите свети книги.
„Ако сите сме создадени според Божјиот лик, но сме различни за да можеме да се натпреваруваме во правењето добро, тогаш пораката е јасна“, рече Финчи.
Италијанскиот премиер Марио Монти ја истакна важноста на религијата во одржувањето и воспоставувањето на мирот. Монти предупреди дека бројните економски кризи може да бидат предизвик за повратниците во БиХ, но не и за хуманите основи на кои е изградена Европа.
„Балканскиот регион мора да го искористи својот мултирелигиски и мултикултурен капацитет, бидејќи овие елементи ги зајакнуваат сензибилитетите на сите луѓе, како и соживотот“, рече Монти.
