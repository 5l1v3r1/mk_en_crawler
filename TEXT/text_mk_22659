09/09/2008
АТИНА, Грција -- Специјалниот претставник на ОН за Кипар, Александар Даунер, во понеделникот (8-ми септември) во Атина се состана со премиерот Костас Караманлис и министерката за надворешни работи, Дора Бакојани. Двајцата повторно ветија дека ќе ги поддржат директните разговори кои започнаа минатата недела, со цел повторно обединување на поделениот остров Кипар. „Не дојдов овде да зборувам многу, туку да ги слушнам ставовите на грчката страна“, рече Даунер по состанокот. Запрашан дали е загрижен за различните толкувања на терминот „бизонална федерација на две заедници“ од страна на двете кипарски заедници, тој рече дека е важно да се сфати оти преговорите само што започнаа. „Разлики треба да се очекуваат. Затоа и се одржуваат преговори“, истакна Даунер. Тој во вторник лета за Турција, на состанок со премиерот Реџеп Тајип Ердоган и министерот за надворешни работи, Али Бабаџан. 
Исто така во вторникот, водачот на кипарските Турци, Мехмет Али Талат, ќе го посети Брисел, за да ги оцени неодамнешните настани во Кипар. Талат треба да се состане со комесарот за проширување на ЕУ, Оли Рен, и постојаните претставници на неколку земји на ЕУ. (AНА-МПА, Катимерини, In.news, новинска агенција Доган, новинска агенција Анадолу, КНА, Фамагуста газете - 08/09/08)
