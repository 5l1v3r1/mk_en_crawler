23/02/2009
Од Бојана Миловановиќ за Southeast European Times во Белград --23/02/09
Во Србија е значително зголемен бројот на домовите-семејства. Според Министерството за труд и социјална политика, оваа бројка е зголемена за 130 отсто од 2004 година досега. 
Во моментов околу 3.500 домови-семејства се грижат за околу 4.000 деца, при што нивната концентрација е најголема во Белград. Околу 30 отсто од овие деца имаат физички или психички недостатоци.
Една од причините за овој тренд е желбата на многу семејства за посвојување. Во Србија посвојувањето бара долга процедура и обемна документација. Во просек, за секое дете што се посвојува, чекаат четири или пет парови. Благодарение на овој тренд, бројот на децата што растат во институции се намалува и моментно изнесува околу 900.
„Целта е да има што е можно помалку деца што ќе растат во институции“, вели министерот за труд и социјална политика Расим Љајиќ. „Само во семејна атмосфера децата може да се развиваат правилно и да постигнат максимум од своите способности.“ 
За да обезбеди соодветна експертска помош, како и за да го следи развојот на децата во домовите-семејства, министерството на Љајиќ неодамна формираше Центар за сместување во семејства на деца и млади.
Експертите од центарот ги посетуваат домовите-семејства најмалку еднаш месечно. Кога е можно, тие договараат средби помеѓу посвоените деца и нивните биолошки родители. Љајиќ, исто така, најави отворање 16 регионални центри кои ќе обезбедуваат слични услуги низ целата држава.
Министерството, исто така, соработува со Европската комисија и невладината организација „Да ги спасиме децата“ (Save the Children) на период од три години, програма од 960.000 евра чија цел е промовирање на специјализирани домови-семејства за инвалидизираните деца. Истата ќе започне во април.
Според регионалниот директор за Југоисточна Европа на „Да ги спасиме децата“, Драган Стриниќ, домовите-семејства во Србија се најбројни во споредба со соседните држави. Сепак, предупредува тој, децата со различни видови инвалидитет сé уште не добиваат соодветна помош.
„Сé уште постојат предрасуди помеѓу населението и скептицизам меѓу професионалците, како и недостаток на знаење и вештини во оваа област“, вели Стриниќ.
Во меѓувреме, домовите-семејства низ цела Србија неодамна ги здружија силите и го формираа Здружението на посвоители.
„Српските граѓани се чувствителни на потребите на децата без родителска грижа. Сепак, децата со специјални потреби не можат да најдат место во домовите-семејства толку лесно, не поради тоа што семејствата не го сакаат тоа, туку поради тоа што не се чувствуваат подготвени и доволно компетентни за тоа“, вели членката на здружението Жељка Вургунд. 
Таа истакнува дека некои од условите што идните посвоители треба да ги исполнат се тие да не бидат под истрага и да ги исполнат финансиските и станбените услови.
„Моралните карактеристики и личноста на посвоителот се, исто така, многу важни.“
