27/07/2009
Од Бојана Миловановиќ за Southeast European Times во Белград --27/07/09
Летната универзијада, што се одржа во Белград претходно овој месец, привлече околу 9.000 млади спортисти-студенти од 145 земји. Универзијадата е најголем спортски настан по Олимписките игри. 
Натпреварот, кој се одржа од 1-ви до 12-ти јули, вклучуваше 15 категории, како стрелаштво, пливање и тенис. 
„Граѓаните [на Белград] оставаат најдобар впечаток ... организацијата [на настанот] е добра, немаше никакви проблеми“, рече пинг-понг играчот Лорен Торн од Конго.
Српскиот вицепремиер Божидар Ѓелиќ беше претседател на овогодинешниот организациски комитет на Универзијадата.
„Универзијадата беше важен тест за Белград и ние го положивме. Српскиот главен град беше домаќин на идни светски водачи и јас сум сигурен дека многумина од овие млади луѓе, кога ќе ги добијат своите универзитетски дипломи, ќе бидат на чело на некои водечки светски претпријатија. Впечатокот што Белград им го остави сигурно ќе одлучи дали тие, ако можат, би инвестирале во Србија и дали би ја препорачале на своите пријатели како интересна туристичка и бизнис дестинација“, рече Ѓелиќ.
Вистинските херои на овогодинешниот настан, сепак, беа доброволците -- околу 8.000 млади Срби им беа водичи на гостите низ градот, покажувајќи им ги главните атракции, како и добри места за јадење.
Љубомир Ташиќ и Кристина Милиќ помогнаа во носењето на универзитетскиот факел на церемонијата на отворање. 
„Ретко се добива ваква можност; голема чест е да се носи факелот на [Универзијадата]. Јас се пријавив како доброволец ... бидејќи ова е идеална можност за добра забава и стекнување нови пријателства. Во исто време, ова е и голема одговорност, бидејќи сите сакаме времето што го поминале нашите гости во Белград да им остане во пријатно сеќавање“, рече Ташиќ.
„Бразилците, Кинезите и Египќаните ми оставија најпозитивен впечаток. Тие се весели, непосредни и забавни“, рече Милиќ.
И покрај забавата и игрите, натпреварот наиде на одредени тешкотии. Светската економска криза и недостатокот на пари доведе до тоа да мора да се скратат некои настани на Универзијадата. Настанот, исто така, се одржа за време на пандемија на свински грип -- еден австралиски спортист имаше позитивни резултати на тестот за грип, а пријавени се уште пет други случаи. 
Русија освои најголем број златни медали на настанот, по што следеа Кина и Јужна Кореја. 
Следната Универзијада ќе се одржи во Кина во 2011 година.
