03/01/2011
Од Алакбар Рауфоглу за Southeast European Times -- 03/01/11
Хајри Јагмур сака да види реална промена во Дијарбакир.
Триесетиосумгодишниот бизнисмен го води Центарот за специјално елитно образование и обука, кој нуди часови по англиски јазик, нуркање, компјутери и други предмети од 1997 година.
Поголем дел од неговите студенти, вели Јагмур, имаат тешкотии со учењето и наоѓањето работа во оваа југоисточна покраина на Турција, со население од околу 1,5 милиони. 
„Тука кога започнувате бизнис, почнувате со негатива, додека другите почнуваат со нула“, рече тој за SETimes по телефон од неговата канцеларија во Дијарбекир. А сепак, додаде тој, „шансите за развој во оваа област не се доволни“.
Тој верува дека развојот го оневозможува политиката околу курдските прашања. Намалувањето на невработеноста и поттикнувањето на индустријата, не само што ќе ја придвижи напред покраинската економија, туку и ќе помогне во решавањето на политичките проблеми, додава тој. 
Турскиот шеф на државата, Абдула Ѓул, минатата недела беше во Дијарбекир, каде што донесе порака на единство и помирување. Иако претседателот употреби вистински зборови, велат локалните жители, потребно е да се стори повеќе. Новинарот-ветеран Мехмет Арслан (43) беше присутен на дводневната посета на претседателот. Локалното население беше задоволно што го гледа претседателот, вели тој, но горливите прашања -- како што е статусот на курдскиот јазик -- остануваат нерешени и економијата останува голема грижа.
„Сите се израдуваа на посетата“, рече Арслан. „Но, за жал, политичките теми ја окупираат агендата. Нема развој во регионот. Луѓето чекаат. Регионот минува низ рецесија. Имаше одредени ветувања (за време на посетата) дека ќе бидат направени економски инвестиции. Но, нема никаков конкретен пат за излез.“
Кутбетин Арзу е член на парламентот од Дијарбекир и ја претставува владејачката Партија на правдата и развојот (АКП). Тој вели дека владата е сериозна во врска со справувањето со курдските културни и економски проблеми, и отсекогаш се залага за курдските права. 
Политичките пречки, вели тој, произлегуваат од терористичката Курдска работничка партија (ПКК) и нејзината тековна кампања на насилство врз турските институции и безбедносните сили.
„Курдите беа тука кога беше формирана турската влада, но фактот дека постојат отсекогаш беше негиран и тоа создаде вакви проблеми“, вели Арзу. „Но, има Курди кои сакаат демократија и овој факт ќе стане јасно видлив додека Турција се развива.“ 
Мајкл Гунтер, професор по политички науки на Технолошкиот универзитет во Тенеси и Меѓународниот универзитет во Виена, напишал девет книги за курдскиот народ. Тој верува дека проблемот е далеку од решение.
Некои трендови не претскажуваат добро за соработката, вели Гунтер, споменувајќи ја базната кампања за формирање „Курдска автономна заедница на демократските конгреси“.
Движењето се залага за унапредување на власта на локално ниво, преку селски заедници, градски, окружни, и истовремено општински и урбани совети, и усвои знаме и други симболи. Ваквите настани сигурно ќе покренат сомневања во Анкара.
„Новата 2011 година ќе биде многу важна поради општите избори во [јуни]“, рече тој за SETimes. 
„Ако АКП победи, како што се очекува, има надеж дека ќе го води процесот на изготвување и ратификување нов, подемократски устав за Турција, кој ќе ги гарантира и ќе ги заштити курдските политички и културни права -- како што е намалувањето од 10 отсто на прагот за избор на политичка партија во парламентот и гарантирање на правата на курдски јазик во сите аспекти на турскиот живот, меѓу другите неопходни реформи што ќе ги задоволат најнезадоволните Курди“, рече Гунтер.
