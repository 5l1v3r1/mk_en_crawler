13/04/2009
БЕЛГРАД, Србија -- Земјата сака да гради заедничка иднина со своите соседи, објави во неделата (12-ти април) министерот за одбрана, Драган Шутановац, за време на церемонијата на одбележување на 64-годишнината од борбата кај Срем во Втората светска војна. „Демократска Србија сака да гради заедничка иднина со своите соседи и со европското семејство заснована на еднаквост, бидејќи тоа е единствениот пат кон добробитот на нашите граѓани“, рече Шутановац. Тој додаде дека годишнината претставува добра можност да се повика на мир и разбирање меѓу народите, државите и верите. Околу 250.000 војници се бореа на сремски фронт помеѓу октомври 1944 и април 1945 година. 
Во другите вести од неделата, Расим Љајиќ, шеф на националниот совет за соработка со Хашкиот трибунал за воени злосторства, рече дека Белград ќе ги исполни своите обврски до крајот на оваа година предавајќи ги двата преостанати бегалци -- Ратко Младиќ и Горан Хаџиќ. Тој за Радио Слободна Европа изјави: „Не можам да верувам дека толку многу напори, работа и ангажираност на службите нема конечно да резултираат со лоцирање на Младиќ и Хаџиќ и нивна екстрадиција во Хаг“. Тој додаде: „Во наш интерес е ова да се финализира“. (Бета, Б92, МИА, Танјуг - 12/04/09)
