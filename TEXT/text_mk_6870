22/05/2012
Мухамет Брајшори за Southeast European Times во Приштина -- 22.05.12
Изборот на новиот српски претседател Томислав Николиќ предизвика загриженост во Косово, при што многумина веруваат дека новиот водач ќе изврши притисок за поделба на земјата. 
За време на предизборната кампања Николиќ рече дека разговорите треба да почнат без претставниците на Косово, но дека прашањето на статусот треба да биде ставено на маса. Приштина и Брисел се непопустливи во ставот дека независноста на Косово не може да биде предмет на дискусија.
„Дефинитивно, позицијата на Србија ќе биде поделба на Косово. Ова беше разговарано зад затворени врати, но сега со Николиќ на власт, тој ќе бара поделба на Косово. Косово мора да ги брани своите интереси и да ја преиспита својата позиција кон Србија, и покрај притисокот што може да го имаат од Брисел да не го предизвикуваат Николиќ“, изјави за SETimes Беким Тахири, професор по меѓународни односи на Приштинскиот универзитет.
Тој рече дека ЕУ мора да изврши притисок врз Србија да го признае Косово. 
„Изборот на Николиќ покажа дека нема европска Србија. Србија е сé уште под влијание на луѓето од 1990-тите и дојде време [ЕУ] да побара од Србија да го признае Косово“, рече Тахири.
Себ Битичи, извршен директор на Институтот за балканска политика - ИПОЛ, изјави за SETimes дека Николиќ има силна поддршка меѓу косовските Срби, особено во северно Косово, каде што референдумот претходно оваа година покажа скоро едногласно претпочитање на Белград над Приштина.
„Неговите националистички квалификации би требало да му овозможат да преземе поголем ризик од [поранешниот српски претседател Борис] Тадиќ. Покрај тоа, ако владата биде составена од коалицијата на Демократската партија и Социјалистичката партија на Србија, со претседател од Напредната партија, Србија всушност ќе има голема коалиција на власт, што треба да им олесни на партиите да ја споделат одговорноста за постигнувањето договор со Косово“, рече Битичи. 
Тој додаде дека политиката што Николиќ ќе ја избере во следните месеци, ќе влијае на неговата позиција како нов водач во регионот, и во Косово.
„Од друга страна, ако користи националистичка реторика и политика, тоа, заедно со силната позиција на СПС, може да води до негативна реакција во Косово и во регионот. Тој, исто така, ќе мора да се стекне со почит од другите земји во регионот, особено Хрватска и Босна, каде што беше лично вклучен во војната“, рече Битичи. 
Приштина сé уште не излезе со став како победата на Николиќ се очекува да влијае на дијалогот олеснет од ЕУ со Косово. 
„Во однос на договорот што е веќе постигнат со Косово, Србија веќе покажа дека е бавна во спроведувањето, така што не мислам дека неговиот избор ќе влијае уште понегативно на тоа“, рече Битичи. 
Белул Беќај, претседател на Европското движење во Косово, изјави за SETimes дека Николиќ можеби ќе се заложи за поблиски односи со Русија, што ќе ја поттикне ЕУ да го компромитира интересот на Косово за да ја задржи Србија на патот кон Унијата.
„Приближувањето на Србија до ЕУ останува приоритет, со стравувањето дека Србија ќе оди кон истокот“, рече Беќај. 
Реакциите на граѓаните се, исто така, различни.
„Не знам што тој ќе стори со Косово, но лично не им верувам на луѓето кои работеа со Милошевиќ“, рече за SETimes Шаќир Хоџа, учител од Приштина.
Лејла Милиќ, од северниот дел на Митровица, изјави за SETimes дека Николиќ ќе им донесе нова надеж на Србите.
„Тој рече дека ќе нé брани и говореше за нас минатата вечер. Ова покажува дека тој е добар избор за ова време во кое Србите живеат живот кој е многу тежок во Косово.“ 
