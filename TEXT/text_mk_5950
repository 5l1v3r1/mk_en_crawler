14/03/2011
Од Алакбар Рауфоглу за Southeast European Times -- 14/03/11
Четириесет курдски интелектуакци издадоа заедничка декларација изминатиот викенд, во која ги осудија заканите против истакнати курдски новинари и уметници од страна на Курдистанските соколи на слободата (ТАК), терористичка организација која има врски со ПКК.
Сиван Первер, Мухсин Кизилкаја и Мехмет Метинер беа меѓу оние кои добија предупредување од милитантната група да молчат. Заканите уследија неколку дена откако ПКК објави дека ќе стави крај на својот едностран прекин на огнот, велејќи дека владата не одговорила на курдските барања.
Во својата изјава, интелектуалците ги повикаа курдските политичари, вклучително и водачите на Партијата за мир и демократија (БДП) и Конгресот демократско општество (ДТК) да заземат јасен став против ваквото заплашување. 
„Ние, долупотпишаните, гледаме во овие закани голем напад врз слободата на мислата и остро ги осудуваме. Го покануваме [водачот на ПКК Абдула] Оџалан и администраторите на КЦК [Сојузот на курдистанските заедници, урбан огранок на ПКК] и ПКК да го променат својот пристап“, се вели во декларацијата.
Во меѓувреме, некои аналитичари сметаат дека непријателството на ПКК има врска со престојните избори во Турција. 
„Тие се обидуваат да стигнат на насловниците“, рече Тајар Ари, професор на Универзитетот Улудаг во Бурса. „Со уличните борби и заканите курдските милитанти се обидуваат да добијат повеќе гласови за своите политички партии.“
Иницијативите на некои Курди за промовирање на мирно решение, се разнишани од ПКК, рече тој за SETimes. „Со употребата на сила, тие се обидуваат да ја контролираат курдската заедница“, рече тој. 
Илтер Туран, претседател на Турската асоцијација за политички науки, исто така гледа во последните настани, моќна игра на терористите. 
„ПКК им се заканува на оние кои можат да влијаат на мислењето на општеството во врска со курдските прашања, низ целата земја“, рече тој. „Тоа уште еднаш докажува дека терористичките активности на ПКК се насочени повеќе против курдското општество, отколку турската влада.“ 
Во интервју за SETimes, членот на парламентарната група на БДП, Хасип Каплан, рече дека неговата партија „нема никаква врска со тероризмот или смртните закани“. 
„Ние сме демократска опозиција на земјата со конкретни цели и идеологија“, рече тој. 
Но, во исто време, тој инсистираше на тоа дека Курдите се обединети за прашањата што влијаат на нивната заедница. Кога станува збор за нивната слобода и права, Курдите имаат само еден глас“, рече тој. 
„Наш заеднички противник е владата, која дејствува против нас, ги апси нашите членови и шефовите на локалната власт, за да ги добие гласовите на националистите за време на престојните избори“, рече тој.
