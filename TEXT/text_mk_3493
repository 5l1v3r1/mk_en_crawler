11/06/2007
Од Ерлис Селимај за Southeast European Times во Тирана – 11/06/07
Посетата на американскиот претседател Џорџ В. Буш на Албанија беше „историски ден, кулминација во односите помеѓу Албанија и САД“, според албанскиот премиер Сали Бериша.
„Сакам да го уверам г-дин Буш дека Албанија секогаш ќе биде горд сојузник на САД, подготвен да даде поддршка кога тоа ќе биде потребно. Нашата земја му припаѓа на плуралистичкиот систем и се развива“, рече тој за време на заедничката прес-конференција со Буш во неделата (10-ти јуни).
„Ние сме решени да донесеме каква било одлука, да усвоиме каков било закон и да преземеме какви било реформи, што ќе ја направат Албанија соодветна за добивање покана за влез во западниот воен сојуз“, рече тој. 
Еднодневната посета на Буш беше прва на еден актуелен претседател на САД. Тој донесе порака на поддршка за аспирациите на Албанија за влез во НАТО и јасно стави до знаење дека Вашингтон ја поддржува независноста како исход од процесот за решавање на статусот на Косово.
Прес-конференцијата со Бериша Буш ја започна поздравувајќи ја публиката на албански. Тој й честиташе на земјата за реформите што досега ги спроведе и повика на понатамошен напредок. 
„САД се посветени на поддршка на Албанија на нејзиниот пат кон интеграцијата во евроатланските структури“, рече Буш. „Ние би сакале да видиме повеќе политички и воени реформи. Сите политичари мора да работат заедно за исполнување на стандардите.“ 
Во Косово Буш рече дека сака да „расчистам две работи. Прво, нам ни е потребен напредок во преговорите за статусот и второ, финалниот резултат е независност на Косово.“ 
„Подобро порано, одошто подоцна, но вие ќе мора да кажете „Што е доста, доста е. Косово е независно“, додаде тој. 
Тој, исто така, ја повика албанската влада да помогне во одржувањето на мирот во покраината, која е под администрација на ОН од 1999 година.
За време на неговата посета Буш, исто така, имаше ручек со премиерите на Албанија, Македонија и Хрватска, трите членки на Јадранската повелба, и подоцна со нив прошета низ центарот на Тирана.
Буш ја потврди поддршката на Вашингтон трите земји да добијат покани за членство во НАТО на самитот на Алијансата во Букурешт во 2008 година. Но, тој ја истакна и потребата за завршување на потребните политички и одбранбени реформи.
Неговата посета беше поздравена во Албанија како историски настан. Толпата народ го пречека него и првата дама, Лора Буш, додека со придружбата се упатија од меѓународниот аеродром во Тирана, до срцето на градот, каде што тој оствари разговори со Бериша и претседателот Алфред Мојсиу. 
Улиците на градот беа исчистени, американски знамиња беа поставени на зградите и беше издадена комеморативна поштенска марка по повод овој настан.
Се држеа огромни транспаренти и билборди „Горди што сме партнери“ и „Претседателот Буш во Албанија ја прави историјата“. Беа раздадени хартиени капчиња во црвено-бело-сина боја за добронамерните. Властите именуваа една улица пред парламентот во чест на Буш, а Мојсиу му го додели на својот американски колега Орденот на албанското знаме. 
За време на неговата посета Буш ги поздрави албанските војници кои служат во Авганистан. Земјата неодамна одлучи тројно да го зголеми бројот на војниците, на 140. Албанија има и околу 120 војници во Ирак -- присуство што Мојсиу вели дека нема да заврши сé додека САД се ангажирани таму. 
Агендата на првата дама Лора Буш вклучуваше посети на главното породилно одделение во Тирана и домот за деца без родители што ги поддржува американската влада. Претседателот и првата дама, исто така, го посетија и градот Фуше Круја, каде што стотици луѓе го очекуваа нивното доаѓање. Прекршувајќи ги силните безбедносни мерки, Буш почна да се поздравува со граѓаните и беше топло пречекан од нив. 
