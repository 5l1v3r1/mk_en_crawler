11/08/2010
 Српската стрелачка Зорана Аруновиќ освои злато на натпреварот со воздушка пушка за жени на Светското првенство во стрелаштво во Минхен во понеделникот (9-ти август). Таа, исто така, освои сребро во категоријата за малокалибарски пиштол. 
*** 
 Србијa го освои првото место на натпреварот Адидас куп на Истанбул во неделата (8-ми август). Победата дојде во финалето против Турција. 
*** 
 Бугарскиот црноморски крајбрежен град Каварна ќе биде домаќин на Светскиот полумаратон во 2012 година, објави во неделата (8-ми август) Меѓународното здружение на атлетски федерации. Настанот нуди награда од 60.000 американски долари и привлекува силно меѓународно присуство. 
*** 
Градот Констанца, во Романија, беше домаќин на трката Летечки Холанѓанец, најголема трка на јахти во светот, од 29-ти јули до саботата (7-ми август). На настанот учествуваа 30 екипи од девет земји. 
*** 
 Српскиот град Сремска Митровица е домаќин на меѓународен фолклорен фестивал од понеделник (9-ти август) до четврток. Учествуваат ансамбли од Словачка, Израел, Романијa, Италија, Грција, Полска, Хрватскa, и Босна и Херцеговина. 
*** 
„Проектот Франкенштајн“ на унгарскиот режисер Корнел Мундружо ја освои наградата за најдобар филм на 24-тиот филмски фестивал во црногорскиот град Херцег Нови. Настанот заврши во неделата (8-ми август). Наградата за најдобар актер отиде во рацете на Раде Шербеџија за неговата улога во „Седумдесет и два дена“, додека Зринка Цвитешиќ беше избрана за најдобра актерка за нејзината улога во филмот на Јасмила Жбаниќ „На пат“. 
*** 
Италијанскиот „Ла Бока дел Лупо“ на Петро Марчело беше избран за најдобар документарен филм на деветтото издание на Меѓународниот филмски фестивал на документарен и краткометражен филм Докуфест во Косовo. Новозеланѓанецот Марк Албитсон и Луи Сатерланд ја освоија наградата за најдобар краткометражен филм за нивната продукција „Сикс долар фифти мен“. Ноќта на наградите се одржа во саботата (7-ми август) во Призрен.
*** 
Четворица бугарски сликари ги изложија своите дела во Тирана во петокот (6-ти август). Сликарите патуваа низ Aлбанијa и беа инспирирани од пејзажите, културата и историските споменици. Проектот го спонзорираше бугарската амбасада во Тирана. 
*** 
 Maкедонско село влезе во Гинисовата книга на светски рекорди со подготвувањето на најголемото тенџере грав во познатата историја. Оброкот од 3,150 литри беше сварен во котел од 4 тона во неделата (8-ми август) во селото Сарчиево, во близина на Штип. 
 (Разни извори -- 04/08/10-11/08/10)  
