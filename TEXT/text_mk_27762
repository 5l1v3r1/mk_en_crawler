24/09/2010
ЊУЈОРК, САД -- Српскиот претседател Тадиќ разговараше за кандидатурата на својата земја за ЕУ и односите со Приштина, за време на состанокот со шефицата за надворешна политика на ЕУ, Кетрин Ештон, доцна во четвртокот (23-ти септември). По состанокот Тадиќ рече дека тој и Ештон се согласиле околу некои „важни елементи“ на дијалогот меѓу Белград и Приштина кои може да започнат наскоро, евентуално следниот месец. Ештон рече дека разговорите ќе бидат водени претежно од овластени претставници и експерти. Медиумите во Белград објавија дека преговорите ќе се фокусираат најпрво на прашањата што се најлесни за решавање, како што е движењето на стоките низ косовската граница, транспортот, енергијата и регионалната соработка. Но, приштинските власти сé уште одбиваат да разговаат за статусот на Косово, така што Ештон очекува проблеми на тоа поле. ЕУ сака да помогне во оформувањето на агендата и активно да посредува во разговорите. Турција, исто така, се нуди да биде посредник.
Американскиот амбасадор во Приштина, Кристофер Дел, изјави за РТК во четвртокот дека северно Косово, каде што доминира српското население, ќе биде меѓу прашањата за кои ќе се разговара. Сепак, тој додаде дека Косово и Србија ќе се фокусираат на практичните прашања, наместо на статусот на Косово. (Експрес, Косова Сот, Коха Диторе, Лајм - 24/09/10; РТК, Танјуг, Б92, Бета, Радио Слободна Европа, Хуријет, новинска агенција Анадолу - 23/09/10)
