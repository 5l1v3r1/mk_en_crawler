09/11/2011
Енди Дабилис за Southeast European Times во Атина -- 09.11.11
Додека Грците гледаа со сé поголема преплашеност, шансите да се формира нова влада за да продолжи доаѓањето на меѓународната помош останаа заглавени во политичките расправии меѓу владејачката Социјалистичка партија ПАСОК и нејзините ривали од Нова демократија. 
Премиерот Јоргос Папандреу, кој е подготвен да се повлече веќе три дена, во средата (9-ти ноември) заглави во преговорите со опозицискиот водач Антонис Самарас, околу тоа кој ќе биде привремен водач, како и околу составот на привремената влада додека се одржат изборите следната година.
Водачите на другите помали партии во Грција ги повикаа Папандреу и Самарас да престанат со расправиите и да донесат одлука. 
Поранешниот заменик-претседател на Европската централна банка, Лукас Пападимос, се спомнува како главен фаворит за привремената премиерска функција, но се вели дека тој не е контактиран.
Откако доби доверба на гласањето на 4-ти ноември, по повлекувањето на неговиот план да ја остави Грција да одлучи дали ќе ја прифати втората финансиска помош на Тројката ЕУ-ММФ-ЕЦБ од 130 милијарди евра и нови мерки на штедење за земјата да не банкротира, Папандреу рече дека ќе поднесе оставка за да го отвори патот за коалициска влада. Но, по три дена преговори и аргументи, нема решение на повидок.
Додека Пападимос е ставен на чекање, другите имиња кои се вели дека се разгледуваат се: претседателот на Европскиот суд на правдата, Василис Скурис, поранешниот грчки народен правобранител Никифорос Диамандурос, поранешниот претседател на парламентот Апостолос Какламанис и актуелниот претседател на парламентот Филипос Пецалникос.
Портпаролот на владата рече дека договорот ќе биде постигнат в среда, но сличните најави претходните два дена не се остварија. 
Камен на сопнување за Пападимос се вели дека се противењата на министерот за финансии, Евангелос Венизелос, да му дозволи на банкарот самиот да изврши назначувања во администрацијата која мора да се справува со Тројката.
Пападимос се вели дека е компромисен избор, со широка поддршка поради неговата независност, но тоа може да биде проблем за политичките водачи кои сакаат да имаат повеќе збор во водењето на владата која може да биде хибрид на старите непријатели.
„Пападимос е многу добар избор поради тоа што главниот проблем е дека каков било вид грчка влада која би се формирала од грчките партии не е во состојба да ги спроведе бараните мерки“, рече за SETimes професорот по економијата на Универзитетот во Јанина, Пантелис Камас.
Тројката бара писмена обврска пред да ја ослободи својата транша од 8 милијарди евра од тековната финансиска помош од 109 милијарди евра на заемите за спас. 
Самарас рече дека ќе го поддржи договорот.
Без помошта Грција нема да има доволно пари да ги исплати своите работници и пензионери, кои се ставени во неизвесност додека траат политичките расправии зад затворени врати. 
Комесарот на Комисијата за економски и монетарни работи, Оли Рен, рече дека без потпишаните документи, Грција нема да ги добие траншите од заемот. „Од основна важност е што целата политичка класа сега ја враќа довербата што беше изгубена во грчката посветеност на програмата ЕУ-ММФ“, рече тој.
Грците 18 месеци протестираат, одржуваат немири и штрајкови поради мерките на штедење за кои велат дека се насочени кон работниците, пензионерите и сиромашните, додека даночните затајувачи й должат на земјата повеќе од 40 милијарди евра, според извештајот на Министерството за финансии. 
Водачите на еврозоната посочуваат дека Грција се соочува со шанси да биде избркана од групата од 17 членки ако не биде избрана коалиција која го поддржува новиот пакет за финансиска помош договорен во јули.
Коалициската влада мора, исто така, да го одобри буџетот за 2012 година пред крајот на ноември.
Хараламбос Царданидис, директор на Институтот за меѓународни економски односи во Атина, рече дека новата влада ќе й купи на Грција малку простор да дише. „Формирањето коалиција [ќе биде] олеснување за луѓето бидејќи истото сигнализира дека економската криза повеќе не е политичка криза“, рече тој за SETimes. 
Михалис Халиасос, шеф за макроекономија и финансии на Универзитот Гете во Франкфурт, рече дека можеби нема да има никаква разлика кој е на власт на краткорочен план поради, како што тој го опишува, колебањето за воведување реформи и создавање попродуктивна економија. 
Засега, тој изјави за SETimes: „Тоа не може да биде влада од една партија со неколку променети луѓе која нема да ја има целосната поддршка од сите партии“.
