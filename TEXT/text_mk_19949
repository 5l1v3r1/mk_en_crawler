18/02/2008
ПРИШТИНА, Косово, Србија -- Косовската декларација за независност во неделата (17-ти февруари) ја поздрави нејзиниот најблизок сосед, Албанија, единствената балканска земја што веднаш одговори на потегот. Премиерот Сали Бериша рече дека тоа е ден на „косовската преродба“. Прослави се одржаа низ целата земја.
Македонија беше поумерена, велејќи дека внимателно ќе ја следи ситуацијата. Сепак, стотици Албанци се собраа во голем број градови низ Македонија да го прослават прогласувањето на независноста.
Босна и Херцеговина (БиХ) остана релативно мирна. Додека неколку стотици етнички Албанци во неделата во Сараево го славеа потегот, околу 100 босанските Срби се собраа во центарот на Бања Лука да протестираат поради отцепувањето. Претседателот на претседателството на БиХ, Жељко Комшиќ, во неделата рече дека БиХ нема да биде помеѓу земјите што ќе го признаат независно Косово во блиска иднина. Водачите на Република Српска сметаат дека отцепувањето претставува неприфатливо кршење на територијалниот интегритет на Србија.
Членката на ЕУ, Бугарија, ќе го претстави својот став в понеделник, на состанокот на министрите за надворешни работи на ЕУ во Брисел. Министерството за надворешни работи само објави дека ќе продолжи да работи активно на постигнувањето единствена позиција на ЕУ за Косово.
Романија, која пристапи во ЕУ со Бугарија минатата година, објави дека и понатаму се противи на независноста на Косово. Другите членки на ЕУ, Грција и Кипар, претходно изразија противење на прогласувањето независност од страна на Косово.
Хрватска гледа кон Запад за насока. „Ќе чекаме на реакциите на САД и ЕУ“, рече министерот за надворешни работи, Гордан Јандроковиќ, во неделата. Црна Гора, исто така, посочи дека не се брза да ја признае независноста на Косово. 
Турските медиуми објавија дека Анкара ќе го признае Косово два дена откако ќе прогласи независност. Србија се закани дека економски ќе им се одмазди на земјите што ќе ја поддржат независноста. (Коха Јоне, Шекули, Шкип - 18/02/08; AФП, Макфакс, БГНЕС, Дарик, Ромпрес, БТА, ХРТ, Вечерњи лист, Балкан инсајт, Балканвеб, Топ-ченал, веб-страница на албанскиот претседател, РТРС, СРНА, Фена, ДПA - 17/02/08)
