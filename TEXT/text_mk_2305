04/03/2005
(Блиц - 04/03/05; Радио Б92, Taнјуг, РФЕ/РЛ - 03/03/05; Бета - 01/03/05)
Екстрадицијата на поранешниот воен командант на босанските Срби, Ратко Младиќ, и понатаму останува главен предуслов за евроатланската интеграција на Србија и Црна Гора, предупредија западните официјални претставници. Земјата се залага за прием во програмата на Алијансата, Партнерство за мир (ПзМ), прв чекор кон евентуалното полноправно членство во НАТО. 
Изледите за пристап во ПзМ ќе станат реални само откако „добро-познатите поединци, пред сé генерал Ратко Младиќ, ќе се вразумат и ќе се предадат“ на Меѓународниот кривичен трибунал за поранешна Југославија (МКТЈ), рече норвешкиот амбасадор во Белград, Ханс Ола Урстад, во интервјуто за српскиот дневен весник Блиц, објавено во петокот (4-ти март). Норвешка ќе биде задолжена за координирање на односите на НАТО со Србија и Црна Гора во текот на следните две години. 
Во четвртокот, белградското Радио Б92 објави дека српската Влада одлучила повторно да се фокусира на кандидатурата за членство во ПзМ. Евроатланската интеграција претставува главната цел на надворешната политика за сите српски влади од падот на режимот на поранешниот српски претседател Слободан Милошевиќ во октомври 2000 година. 
Сепак, минатата година НАТО ја стави на чекање апликацијата на балканските земји за прием во ПзМ, наведувајќи ја како причина несоработката со МКТЈ и особено нејзиното неапсење и непредавање на главните обвинети за воени злосторства, како Младиќ. Неговата екстрадиција во Хашкиот трибунал, исто така, претставува услов за напредокот на Србија и Црна Гора кон пристапот во ЕУ.
Повеќе од 15 лица кои ги бара МКТЈ за нивната наводна вмешаност во воените злосторства и понатаму се наоѓаат на слобода. Според главниот обвинител за воени злосторства на ОН, Карла дел Понте, најмалку десетина од нив сé уште се наоѓаат во Србија. 
Таа постојано инсистира на тоа дека Младиќ се крие таму, заштитуван од страна на српската војска. Властите во Белград го негираа ова тврдење. Сепак, во извештаите од оваа недела се цитира обвинителот на ОН дека „изминатите неколку дена српската Влада конечно одлучи да се согласи со фактот“ дека Младиќ се наоѓа во Србија, признавајќи дека недостатокот на политичка волја претставува главен фактор што го оневозможува неговото фаќање. 
„Ако српската Влада одлучи дека навистина сака да го уапси Младиќ, таа ќе може да го направи тоа во рок од неколку часа“, рече обвинителот. Заедно со водачот на босанските Срби од времето на војната, Радован Караџиќ, и пензионираниот генерал Анте Готовина, Младиќ е еден од тројцата најбарани обвинети од страна на МКТЈ. Повторувајќи го зборовите на Дел Понте, официјален претставник на НАТО во четвртокот истакна дека екстрадицијата на Младиќ во Хашкиот трибунал би ја отстранила пречката за Србија и Црна Гора на патот кон членството во ПзМ. 
„Кога ќе биде направено тоа и кога генерал Младиќ ќе се најде во Хашкиот трибунал, влезот на Србија и Црна Гора [во ПзМ] ќе биде само прашање на време“, Радио Б92 го цитира Јоргос Кацирдакис. „Се работи само за тоа дека српската Влада треба да има доволно политичка волја за да го изврши апсењето.“ 
Кацирдакис ги отфрли изјавите на српската Влада во кои се тврди дека информациите што ги добиле за тоа каде се наоѓа Младиќ се покажало дека не можат да се потврдат или се погрешни насоки. 
„Вашата Влада“, изјави официјалниот претставник на НАТО за Радио Б92, „добива информации во врска со тоа каде се крие Младиќ и се плаши дека неговото апсење би можело да доведе до немири во земјата и му дава доволно време за да избега на нова локација. Потоа одат на тоа место и велат: „Гледате, тој не е тука“. 
