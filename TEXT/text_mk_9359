04/05/2012
Мухамет Брајшори за Southeast European Times во Митровица -- 04.05.12
Со канцеларија на само 200 метри од единствениот мост на реката Ибар кој го поврзува јужниот, албански дел на градот со српскиот, северен дел, градочалникот на Митровица, Авни Кастрати, рече дека верува оти безбедностата ситуација во градот е многу подобрена.
Тензиите се намалени, рече тој, и покрај инцидентот на 7-ми април во кој беше убиен еден Албанец, во експлозија во северниот дел од градот. „Граѓаните ова го доживеаја како неорганизирач чин, што значи дека беше направено од група екстремисти“, рече Кастрати во ексклузивно интервју за SETimes. 
Инцидентот ги поттикна властите значително да ја зголемат безбедноста, вклучително и да донесат сили од околните градови. Тие се повидливи и подостапни, подготвени да дејствуваат во секунда ако биде побарано од граѓаните. 
„ЕУЛЕКС и КФОР се реорганизираа и сега има 24-часовни патроли во мешаните населби, покрај пешадиските патроли. Последната одлука на ЕУЛЕКС да се движи заедно со косовската полиција од 8 часот изутрина до 4 часот попладне во чувствителните области, има влијание“, рече Кастрати.
Тој е особено заинтересиран да ги коригира извештаите на медиумите дека 40 албански семејства го напуштија северно Косово од инцидентот на 7-ми април, меѓу 11.000 Албанци кои, наводно, заминаа од 1999 година.
„Ги имам регистрите во мојата канцеларија, името и презимето, и во моментов само седум семејства привремено се повлекоа. Тие не заминаа, туку заминаа на два или три дена. Ситуацијата беше напната и луѓето беа исплашени“, рече Кастрати.
Но, и покрај подобрената безбедност, Кастрати предупредува дека властите се будни поради српските избори на 6-ти мај, кои тој ги нарече критичен ден за Косово. 
Српски избраните градоначалници во северно Косово рекоа дека планираат да спроведат избори в недела, вклучително и во северна Митровица -- чин што Приштина и меѓународната заедница го нарекуваат нелегален.
„Прво ... тие знаат дека изборите ќе бидат неприфатливи. Но, ако се обидат да ги организираат изборите, граѓаните нема да предизвикаат тензии бидејќи се сигурни дека косовската полиција со меѓународната заедница, ќе дејствува во согласност со уставот“, рече Кастрати.
Комплициран фактор за него е тоа што од 1999 година северна Митровица е под двојна општинска администрација на ОН и организирана од Србија. 
Косовската легислатива предвидува дека трошоците за администрацијата на ОН во северна Митровица, вклучително и платите и капиталните инвестиции, ги покрива општинскиот буџет на Митровица.
Но, Кастрати објасни дека локалните власти немаат доволно увид во трошоците во северна Митровица, што предизвикува значителни проблеми за канцеларијата на градоначалникот, како и за буџетот со кој тој управува.
„Законот за јавни набавки за јавните трошоци не се спроведуваше до пред една година, и ние ги интензивиравме нашите активности и не ги префрламе парите ако процедурите не се следат. Многу проекти кои мора да се спроведат во текот на целата година се прават на крајот од годината или во текот на последните месеци, што не е во ред“, рече Кастрати.
Тој рече дека властите во Митровица предложија Министерството за финансии да формира посебен буџет за УНМИК.
„Ревизијата на јавните трошоци, која мора да се прави секаде, не се прави. Се обидовме да одиме таму и не успеавме, бидејќи ниту УНМИК, ниту надворешните ревизори, не соработуваат“, рече Кастрати.
Тој рече дека потенцијалната ревитализација на рудникот Трепча нуди голема надеж за смирување на меѓуетничките проблеми. „Ако прашањето на Трепча биде решено, многу прашања, да не кажеме сите, ќе бидат решени“, рече тој.
Трепча беше едно од најголемите индустриски претпријатија во поранешна Југославија, во кое работеа над 23.000 луѓе од цело Косово. 
„Со Трепча управува Агенцијата за приватизација, и тие [во Трепча] немаат многу права за донесување одлуки. Така, ако биде најден медалитет за Трепча да почне со работа, тоа ќе биде еден од главните елементи за надминување на тензичната ситуација во Митровица“, рече Кастрати, додавајќи дека самиот факт што Албанците и Србите ќе работат заедно, ќе има позитивно влијание.
Кастрати рече дека се надева оти Митровица еден ден ќе биде повторно обединет град и дека планот на Ахтисари е клучот за решавање на проблемот.
