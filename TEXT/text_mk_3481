17/04/2007
Од Пол Чочиу за Southeast European Times во Букурешт—17/04/07 
Неодамна објавениот извештај од „Ернст енд Јанг“ посочува дека голем број бизнисмени се заинтересирани за Романија, но се загрижени за нејзината стабилност. Континуираните политички расправии го поткопуваат потенцијалот на земјата како магнет за инвеститорите, предупредува истиот. 
Од вкупно 200 испитани менаџери, 58 отсто велат дека се загрижени поради политичката нестабилност, како и поради лошата инфраструктура, недостатокот на истражувачки центри и несоодветните животни стандарди.
„Во време на интензивна политичка криза, постои негативен ефект на намалени инвестиции во одредени области, главно во оние кои во голема мера зависат од државната администрација, инфраструктурата и комуналните услуги“, вели Овидиу Николаеску, претседател на Националниот совет за мали и средни претпријатија. Во коментарот што го цитираше Радио Романија, тој рече дека нестабилната политичка клима може да ги натера странските претпријатија да почнат да ги канализираат инвестициите во други земји во регионот. 
Економските последици може да бидат сериозни, предупреди Николаеску. 
Политичките превирања се, исто така, помеѓу причините за одлуката на претпријатието за рејтинг „Кофејс“ да не го зголемува својот рејтинг за Романија, кој е А4.
„Ризиците за 2007 година главно произлегуваат од политичката клима, со оглед на тоа што несогласувањата во владејачката коалиција може да доведат до ненадејни избори и забавување на реформите, и покрај мониторингот на ЕУ“, Вол стрит џурнал го цитираше генералниот директор Кристијан Јонеску.
Американскиот амбасадор Николас Таубман е, исто така, загрижен во врска со влијанието на политичката нестабилност врз странските инвестиции. 
„Ние мора да бидеме реални и да признаеме дека неодамнешното политичко превирање во Букурешт покрена сомневања надвор од границите на Романија за тоа дали земјата се наоѓа на вистинското место во моментов за искористување на инвестиционите можности. Луѓето во приватниот сектор и владата прашуваат многу прашања за Романија, обидувајќи се да разберат каде оди земјата“, рече тој.
„Она што го знам за сигурно е дека е многу важно Романија да продолжи со напредокот во клучните области како што се правните реформи и борбата против корупцијата. Заостанувањето во овие реформи нема да го испрати вистинскиот сигнал до партнерите на Романија“, рече Таубман. 
Политичката криза е далеку од завршена. Либералите на премиерот Калин Попеску Таричеану успеаја да ги истераат демократите на претседателот Трајан Башеску од владејачката коалиција. Тие формираа нов сојуз со Демократската унија на Унгарците во Романија. 
Сепак, новата влада е малцинска. Истата зависи од поддршката на опозициските партии, особено на социјалдемократите. Како резултат на тоа, велат политичките аналитичари, нејзината иднина е несигурна. 
