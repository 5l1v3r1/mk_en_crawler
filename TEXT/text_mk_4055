01/11/2007
Од Давор Коњикушиќ за Southeast European Times во Белград - 01/11/07
Голем број српски граѓани можеби полесно ќе патуваат до земјите-членки на ЕУ почнувајќи од 2009 година, откако ќе бидат усвоени сите закони и Унијата ќе го одобри нивното спроведување. 
Земјата -- заедно со Албанија, Босна и Херцеговина, Македонија и Црна Гора -- потпиша договор за олеснување на визниот режим со ЕУ во септември. Договорот ги намалува трошоците за виза и ги поедноставува правилата со кои им се даваат визи на одредени групи луѓе -- државни функционери, академици и бизнисмени. Истиот ќе стапи на сила од 1-ви јануари 2008 година. 
Во замена за тоа, земјите ветија дека ќе покажат зајакнување на владеењето на правото, ќе ги интензивираат напорите против организираниот криминал и корупцијата и ќе го зголемат административниот капацитет во врска со пограничната контрола и безбедноста на документите. 
Србија се очекува да усвои легислатива која ќе ги покрива овие обврски до крајот на месецов. „Очекувам нашите граѓани да патуваат без визи во втората половина од 2009 година“, рече Дражен Маравиќ, шеф на Бирото за европска интеграција на Министерството за внатрешни работи. 
Откако законите ќе бидат усвоени и ставени на сила, Европската комисија (ЕК) внимателно ќе го следи нивното спроведување, како и спроведувањето на договорот за олеснување на визниот режим и договорот за реадмисија. 
Во понеделникот (29-ти октомври) Министерството за внатрешни работи објави дека од 2003 година земјата доби повеќе од 23.000 барања за реадмисија на граѓаните што живеат во земјите-членки на ЕУ. Властите велат дека не знаат до каде ќе стигнат вкупните бројки, но побараа од парламентот да го ратификува договорот. 
ЕК, исто така, внимателно ќе ја следи борбата на Србија против корупцијата и организираниот криминал. Според Европскиот парламент (ЕП), кој го објави извештајот за Србија и нејзината кандидатура за членство во ЕУ минатата година, „корупцијата, особено во полицијата и судството, останува сериозен проблем“. 
Визите се клучното прашање во целиот Балкан, и претставниците на ЕУ посочија дека и за нив тоа претставува приоритет. „Јас особено се согласувам со важноста што му се дава на визното олеснување и на повикот за напредок во визната либерализација. Убеден сум дека договорите за визното олеснување и реадмисијата ќе влезат во сила во јануари 2008 година, според планираното“, му рече комесарот за проширување на ЕУ, Оли Рен, на ЕП минатата недела. 
Граѓанскиот пакт за Југоисточна Европа, мрежа од регионални невладини организации и општини, одржа работилница во Нови Сад минатиот месец, на која се разговараше за изгледите. Присуствуваа претставници на петте земји што го потпишаа договорот за олеснување на визниот режим во септември. Разговорите се фокусираа на соработката помеѓу земјите во преговорите за картата со насоки за забрзување на процесот на визната либерализација. 
Според Граѓанскиот пакт, постои „сигурност дека ќе бидат создадени гета во регионот на Југоисточна Европа“ ако постојните режими останат подеднакво строги. Проширената ЕУ сега ги вклучува и Бугарија и Романија и може наскоро да се прошири и со Хрватска. Но, неколку земји -- Албанија, Босна и Херцеговина, Македонија и Србија -- најверојатно нема да влезат во блиска иднина. 
Студиите покажуваат дека околу две третини од сите студенти во Србија не патувале надвор од земјата -- главната пречка била потребата да се обезбеди виза.
