22/10/2012
Менексе Токјај за Southeast European Times во Истанбул -- 22.10.12
Додека муслиманите од целиот свет го прославуваат Курбан Бајрам, или Празникот на жртвата, од 25-ти до 28-ми октомври, Турција продолжува да ги промовира вредностите на единството, љубовта и милосрдието преку програмите за помош на оние на кои им е потребна. 
За време на Курбан Бајрам животните се колат како симбол на подготвеноста на Пророкот Аврам на жртва. Според денешната традиција, дел од месото се дава на сиромашните.
Во духот на празникот, турската држава и добротворните организации собираат донации помош и храна, кои се делат меѓу ранливото население во Турција и во странство.
Од 2005 година кога катастрофалниот земјотрес го погоди Пакистан, турската Црвена полумесечина дава хуманитарна помош за време на Курбан Бајрам. Таа година Турција обезбеди за пакистанските жртви на земјотресот 9,000 парчиња жртвени говеда. 
Турската Црвена полумесечина оттогаш ја засили својата кампања на помош, вклучително и во Пакистан, Судан, Палестинските територии, Босна и Херцеговина (БиХ), Македонија, Србија, Молдавија, Сомалија и Мјанмар. 
Минатата година турската Црвена полумесечина изврши колење и дистрибуција на 5.870 овци и кози, и 750 говеда за скоро 35.500 семејства. Помошта оваа година ќе биде одредена од донациите на турскиот народ.
Турската Црвена полумесечина не прави разлика меѓу Муслиманите и немуслиманското население.
„Солзите немаат религија, ниту јазик“, рече за SETimesХајати Цетин, член на одборот на турската Црвена полумесечина.
„Нашата цел не е само да обезбедиме оброк за луѓето, туку и да ја подадеме раката на помош на исламот, заедно со сите традиции како што е прославување заедно во центарот на селото“, додаде Цетин.
Активностите на турската Црвена полумесечина се одвиваат паралелно со добротворните проекти на групите на граѓанското општество.
Од 2006 година невладината организација Кимсе Јок Му?, обезбеди помош за Кенија, Етиопија, Нигерија, Индонезија, Либан, Пакистан, Јемен, Шри Ланка, Албанија, БиХ, Палестинските територии, Авганистан, Киргистан, Мозамбик, Мјанмар, Перу, Камбоџа, Сенегал и Грузија.
Во 2011 година организацијата подели месо на 179.043 семејства во 43 држави за време на Курбан Бајрам. Оваа година претставниците на организацијата имаат за цел да допрат до 70 земји во Африка, Азија, на Балканот и на Блискиот Исток.
„Ваквата помош придонесува за позитивна реакција за Турција во поглед на престижот, признавањето, кредибилитетот и подобрените трговски односи со сите оние држави кои имаат длабока доверба во нашата земја“, рече за SETimesЈусуф Јилдирим, директор за надворешна помош на здружението.
„Кога ги избираме сиромашните семејства, најпрво вршиме социјално истражување за да ги идентификуваме вистинските луѓе. Особено на вакви празници, ние носиме со нас различни играчки на ваквите деца во различни држави. Само таа мала насмевка нé тера да ја заборавиме сета таа далечина што сме ја поминале за да стигнеме до нив“, рече Јилдирим.
Јардимели Дернеги, друга хуманитарна организација, планира да дистрибуира месо во Турција и скоро 30 земји со донации обезбедени од граѓаните.
Мехмет Дери, координатор за медиумите на организацијата, рече дека иако помошта што се дава за време на празникот е „само капка во океанот“, присуството на организацијата им дозволува да прават проекции за идните хуманитарни активности.
„На тој начин, претпоставуваме дека нашето здружение, со другите хуманитарни групи во Турција, има важен придонес за решавање на проблемите со развојот, образованието, здравството и сиромаштијата на проблематичните географски места“, рече тој.
Здружението започна проект во 2008 година наречен „Сестрински семејства“, кој поврзува турско донаторско семејство со сиромашни семејства во Балканот, Азија, Африка, Блискиот Исток и Кавказ, без оглед на религијата.
На Балканот илјадници семејства имаат полза од поддршката на Турција. Во БиХ здружението Мерхамет работи со турската Црвена полумесечина и турската Агенција за развој.
„Благодарни сме му на турскиот народ, турската влада и турските хуманитарни организации кои ни помагаа и претходно, за време на војната и сега, 20 години по тој период. Тие продолжуваат да обезбедуваат помош за граѓаните на БиХ кои се сиромашни, преку нашата организација“, рече заSETimesХајрудин Шахиќ, претседател на здружението.
Фондацијата Осман Хулуси Ефенди, со седиште во централниот анадолски град Малатја, им помага на сиромашните семејства во БиХ со години, особено оние кои се раселени за време на војната во раните 1990-ти.
За време на празникот им се дава месо на семејствата како што е она на Мумин Кариќ, која пред неколку години одговори на тропањето на својата врата и најде овца донирана за нејзиното семејство.
„Тие слушнале дека живееме во многу тешки услови и одлучиле да ни помогнат иако не се познаваме“, рече Кариќ.
„Оттогаш, неколкупати годишно, добри луѓе доаѓаат во нашиот дом од Турција, донираат нешто и разговараат со нас“, рече таа. „Тие се интересираат за нашиот секојдневен живот на обични луѓе. Донираа многу за мене и моето семејство и ние ги сметаме за пријатели, а не познаници.“
 Дописничката на SETimes Бедрана Калетовиќ во Сараево даде свој придонес за овој напис.  
