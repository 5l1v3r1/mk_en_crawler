05/05/2011
Од Лилјана Ковачевиќ за Southeast European Times во Бања Лука -- 05/05/11 
Претседателот на Република Српска (РС) Милорад Додик во средата (4-ти мај) потврди дека парламентот на ентитетот нема да ја повлече својата одлука за одржување референдум за Судската и обвинителската канцеларија на БиХ. 
Додик се состана со високиот претставник на БиХ Валентин Инцко и американскиот амбасадор, Патрик Мун, на разговори за ситуацијата. Тој истакна дека разговорите не се однесуваат на можната реакција на меѓународната заедница во случај парламентот на РС да не се откаже од референдумскиот план.
Парламентот на ентитетот на 13-ти април одлучи да свика референдум за законите наметнати од високиот претставник, особено Судската и обвинителската канцеларија на БиХ, тврдејќи дека двете судски институции се пристрасни кога станува збор за воените злосторства против Србите. 
Планот на РС, исто така, наиде на критики од Европскиот парламент и известувачката за Босна и Херцеговина (БиХ) Дорис Пак во вторникот (3-ти мај). 
На состанокот со претседателот на парламентот на РС, Игор Радојчиќ, во Брисел, таа истакна дека одлуката нема да помогне за решавање на проблемите во земјата. Пак изрази незадоволство од бавното темпо на формирањето на државните власти од изборите во октомври 2010 година. 
Инцко, во интервју за Телевизија РС, исто така, рече дека РС не може да одржи референдум за прашања кои не се во нејзина надлежност. Тој потврди дека двете судски институции се формирани во согласност со законот. 
„Сецесионистичката политика на босанските Срби ја парализира БиХ, и Додик и неговите сојузници ќе добијат тешки казни ако не се откажат од референдумот, предупреди Инцко во изјава за лондонски Гардијан. 
Високиот претставник на ЕУ, Мирослав Лајчак, кој се состана со Додик во Бања Лука доцна во април, потврди дека меѓународните власти се противат на референдумот. 
Додик, пак, рече дека РС нема да се откаже од планот и ќе има одговор ако Инцко наметне санкции, но одби да каже каков ќе биде тој одговор.
Националното собрание на РС одлучи да свика референдум во кој граѓаните на РС ќе одлучуваат за законите од почетокот на мандатот на Канцеларијата на високиот претставник во БиХ, особено Судот на БиХ. 
Додик тврди дека судот на БиХ „беше нелегално формиран“ и се противи на судското гонење за воени злосторства извршени од Србите за време на конфликтот во БиХ во 1990-тите. 
Референдумската одлука, објавена на 27-ми април во Службениот весник на РС, ќе се одржи на почетокот од јуни. 
Политичката аналитичарка со седиште во Бања Лука, Тања Топиќ, вели дека целата референдумска приказна е „бесмислена“, истакнувајќи дека секоја земја, вклучително и БиХ, треба да има Државна судска и обвинителска канцеларија. 
Таа предвидува дека властите во РС нема да ја повлечат одлуката за референдум туку ќе „одат до крај“. 
Сепак, професорот Сачир Филандра од Факултетот за политички науки во Сараево не се согласува, и изјави за SETimes, „Инцко ... нема да дозволи, со некои политички рестрикции, да се радикализира ситуацијата во РС. Од друга страна, не очекувам Додик тврдоглавно да инсистира на референдум. Може да се очекува дека целата работа, на некој начин ќе биде продолжена и дека сечилата на двете страни ќе се изгубат“. 
