11/02/2010
AНКАРА, Турција -- Советникот и главниот уредник на курдскиот весник кој излегува во Турција беше осуден на 21 година затвор во средата (10-ти февруари) заради објавување пропагандни материјали за поддршка на терористичката Курдистанска работничка партија (ПКК). Озан Килинч не присуствуваше на рочиштето во Дијарбекир. Според обвинението, во 12 изданија на весникот Азадија Велат од јуни 2009 година биле објавени текстови и фотографии кои се еднакви на пропаганда за терористичката група и нејзиниот водач, Абдула Оџалан. Во Турција, коментарите или дејствата кои се сметаат за поддршка на ПКК, претставуваат сериозен криминал.
Во другите вести од средата, судот во Истанбул го осуди Мехмет Карамехмет, втор по богатство човек во Турција, на скоро 12 години затвор за проневера. Карамехмет доби наредба да плати казна од околу 275 милиони евра за нерегуларно користење кредити од Памукбанк, која тој ја поседувал додека регулаторите не ја запленија во јуни 2002 година. Тој потоа беше принуден да ја продаде на друга банка, Јапи Креди. Двајца високи директори на Памукбанк, исто така обвинети во судењето, во средата беа осудени на по околу десет години. (Радикал, Милијет - 11/02/10; СНН Турк, АФП, Хуријет, ББС - 10/02/10)
