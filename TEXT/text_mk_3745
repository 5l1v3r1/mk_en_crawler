25/01/2008
(ФТ, УПИ - 25/01/08; AФП, ДПА, Ројтерс, ББС, Балкан инсајт, Б92 - 24/01/08; AФП, ФТ, Балкан инсајт - 14/12/07)
Министрите за надворешни работи на ЕУ се очекува да ја одобрат одлуката за распоредување на голема мисија на редот и законот во Косово, за време на дводневниот состанок, кој ќе се отвори во понеделник (28-ми јануари) во Брисел.
На нивниот самит во декември, водачите на блокот од 27 нации постигнаа принципиелна согласност за испраќање 1.800 полициски, судски, обвинителски и царински претставници, за стабилизирање на покраината по нејзиното прогласување независност од Србија. Но, деталите во врска со распоредувањето на, како што се планира да стане, најголемата операција на Унијата за управување со цивилни кризи, беа оставени да ги одредат министрите за надворешни работи на земјите-членки.
Персоналот на ЕУ, кој ќе ги преземе полициските и судските задачи од персоналот на УНМИК, ќе работи во соработка со мировниците на КФОР кои се веќе на терен.
Со оглед на тоа што мнозинството земји-членки на ЕУ се согласија дека блокот мора да побрза со распоредувањето, министрите за надворешни работи се очекува да ја поддржат одлуката за таа цел, кога ќе се соберат во Брисел. Дури и Кипар -- една од неколкуте земји на ЕУ кои се противат на признавањето на едностраното прогласување независност од страна на Косово -- не се очекува да ја блокира мерката, објави британскиот весник Фајненшал тајмс во извештајот од петокот (25-ти јануари). Но, најверојатно ќе ги истакне своите примедби, бидејќи инсистираше на тоа дека одлуката за овластување на брзо лансирање на операцијата на ЕУ ќе го попречи решението на прашањето на статусот на Косово. 
Романскиот министер за надворешни работи, Адријан Чиориану, чија земја, исто така, се противи на признавањето на независноста на Косово без одобрение на ОН, изрази поддршка за планираната мисија на ЕУ. 
„Очигледно во интерес на Романија е да има европска мисија во регионот пред Косово да прогласи независност“, рече министерот во вторникот, по разговорите со српскиот колега, Вук Јеремиќ. 
Според извештајот на ФТ, првата група полицајци на ЕУ би можела да пристигна во Косово дури и пред парламентот да го усвои долгопланираното еднострано прогласување независност. 
Во четвртокот косовскиот премиер Хашим Тачи за новинарите изјави дека до овој чекор остануваат „денови“, а не недели. „Ќе прогласиме независност за многу скоро време“, изјави тој за новинарите во Брисел, по разговорите со шефот за надворешна политика на ЕУ, Хавиер Солана. 
За време на неговата дводневна посета од Тачи, наводно, било побарано одложување на декларацијата додека не бидат завршени последните подготовки за операцијата на ЕУ. Дипломати на ЕУ рекоа дека не очекуваат покраината да прогласи независност пред крајот на февруари или почетокот на март.
Српскиот Договор за стабилизација и асоцијација (ДСА) со ЕУ е уште една точка за која министрите за надворешни работи на блокот треба да разговараат следната недела. Договорот беше парафиран во ноември, но не беше финализиран поради тоа што Белград не покажа целосна соработка со Меѓународниот кривичен трибунал за поранешна Југославија. 
Словенечкиот министер за надворешни работи, Димитриј Рупел, чија земја претседава со ЕУ, во четвртокот изрази надеж дека договорот ќе биде потпишан во „следните денови“ како „знак на блискоста“ помеѓу Брисел и Белград.
