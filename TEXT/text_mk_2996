19/05/2006
Од Ѓелу Трандафир за Southeast European Times во Букурешт – 19/05/06
До последната минута, Бугарија и Романија се надеваа дека ќе добијат јасен одговор во вторникот (16-ти мај) во врска со датумот на нивниот пристап во ЕУ. Наместо тоа, Европската комисија (ЕК) го одложи последниот збор до октомври.
„Комисијата ќе објави извештај за напредокот на Бугарија и Романија во решавањето на отворените прашања не подоцна од почетокот на октомври. Врз оваа основа Комисијата ќе размисли дали датумот за пристап во ЕУ на 1-ви јануари 2007 година може да остане“, вели Комисијата.
Во последниот монитиринг извештај ЕК й даде на Романија четири црвени знаменца -- односно, области за кои постои „сериозна загриженост“ -- додека Бугарија доби шест. Софија беше критикувана за недоволните напори во борбата против корупцијата, организираниот криминал и перењето пари. Црвените знаменца за Романија беа претежно во техничките области, како што е потребата за соодветен компјутерски систем за пријава на наплатата на ДДВ. Сепак, земјата доби и „жолти знаменца“ за корупцијата и граничната безбедност. 
Претседателот на ЕК, Жозе Мануел Баросо, и комесарот за проширување на ЕУ, Оли Рен, ги посетија двете земји еден ден по нивниот извештај пред Европскиот парламент во Стразбур. Баросо истакна дека судските реформи претставуваат „приоритет над сите приоритети“. На официјалните претставници во двете земји им беше речено дека мора „да ги скратат своите летни одмори“ со цел да се приклучат на ЕУ на 1-ви јануари 2007 година и да избегнат едногодишно одложување. 
Сепак, тонот на Баросо беше различен во двата главни града. Во Букурешт, тој донесе „порака на честитки за напредокот постигнат досега“ и рече дека е „сосема убеден дека ќе успеете“. 
Во Софија, тој изрази оптимизам, но инсистираше на тоа дека „е време да се постигнат резултати во конкретни области“. 
Романскиот премиер Калин Попеску Таричеану, романскиот печат, па дури и некои официјални претставници на ЕУ посочија дека Романија не доби јасен одговор во четвртокот поради недостатоците на Бугарија во организираниот криминал и корупцијата, како и желбата на ЕК земјите да останат заедно. Сепак, Баросо одби да шпекулира за тоа дали кандидатурите на двете земји може да се одделат.
„Тоа зависи од самите земји. Што се однесува до Романија, вие треба самите да работите и да не се грижите за другите. Бугарија треба да си ја сработи својата работа“, рече тој.
Баросо го истакна позитивниот придонес на двете земји за ЕУ. „Романија и Бугарија ќе донесат многу активна вредна работна сила, динамични општества, општества што ги споделуваат денешните наши основни вредности ... И пред сé, ова е повторно обединување на Европа што беше вештачки поделена по линија што никогаш не требаше да ги подели Европејците. Ова е, јас би рекол, должност.“ 
