11/08/2011
Озгур Огрет за Southeast European Times во Истанбул -- 11.08.11
Неодамнешната забрана за седење во општината која ја води АКП, а која ја погоди раздвижената истанбулска област Бејоглу -- што се совпадна со светиот исламски месец Рамадан -- наиде на жестоко противење од страна на сопствениците на ресторани и барови. 
Почнувајќи од 27-ми јули, општинските власти почнаа да ги отстрануваат масите на улиците од рестораните во Асмалимесчит, историска населба позната по својот динамичен ноќен живот. Многу барови во областа префрлија голем дел од своето седење на отворено, како одговор на законот кој го забранува пушењето во затворени простории во 2009 година. 
И покрај некои критики од управителите и сопствениците на баровите, најголем дел од жителите ја прифатија новата политика на општината. Масите на отворено ги натрупаа тесните улички на Асмалимесчит, отежнувајќи им го на луѓето движењето низ улиците. 
Сепак, лутината на јавноста почна откако властите во Бејоглу ги отстранија масите околу главната улица на Бејоглу, Истиклал стрит, и богатата населба Чихангир. 
Според гласините што кружат, политиката била изготвена откако конзервативниот премиер Реџеп Тајип Ердоган поминал низ Асмалимесчит на 15-ти јуни и се налутил што луѓето пијат на улиците. 
Тахир Берак Карашу, заменик-претседател на Здружението на локации за забава на Бејоглу (БЕЈДЕР) ја потврди оваа гласина за SETimes, врз основа на неговите интервјуа со сведоците. 
Според Карашу, вработените во баровите тврдат дека виделе како автомобилот на Ердоган заглавил во сообраќајот и како некои луѓе го поздравиле премиерот подигајќи ги своите чаши. 
„Ова не е нешто што [градоначалникот на областа Бејоглу] Ахмет Мисбах може да го направи сам“, тврдеше Карашу, обвинувајќи ја областа за нивниот пристап. Наместо да разговара со здружението, општината се обиде да ја обесхрабри јавноста од учество на протестите за ова прашање, од кои последниот се одржа во средата (10-ти август).
Додека сопствениците на ресторани и барови организираат протести за добивање јавна поддршка, општина Бејоглу не излегува со став, со исклучок на неодамнешниот дневен билтен кој ги брани нејзините практики.
Општината тврдеше дека договорите за заземање простор со сопствениците на објектите се предмет на промена и дека се прекршени со постојаното зголемување на бројот на масите. 
Според билтенот, „Сопствениците на објекти кои имаат корист од практиката на користење простор не може да се служат со методи што се неправични, неограничени и во судир со стопанската и социјалната етика“.
Сепак, билтенот беше објавен пред практиката да се рашири и во други делови од Бејоглу, каде што не важат гореспоменатите причини. 
Општината тврди дека добила скоро 1.000 поплаки за ова прашање. Истата дава бројни причини за политиката вклучувајќи ја и пренатрупаноста на уличките, ширењето на објектите само со надворешно седење, заканата за културните центри и другите културни објекти, како и севкупниот пад на квалитетот на населбата поради тоа што уличките се претвораат во надворешни барови.
Не се сите незадоволни од новата политика со масите, бидејќи некои жители на Асмалимесчит имаа проблеми со баровите претходно.
Сопственик на уметничка галерија, кој претпочиташе да остане анонимен, рече дека галеријата имала голем број расправии со баровите заради блокирањето на влезот со маси.
Дел од расправиите резултирале со интервенција на полицијата и сопственикот тврди дека имал закани и заплашувања од менаџерите на објектите.
Сепак, некои луѓе се оптимисти дека по Рамадан општината ќе дозволи да се вратат масите. 
Карашу не се согласува. „Ова не е прв Рамадан на Бејоглу,“ рече тој. Тој претпоставува дека локалните власти работат на нов план за користење на просторот кој ќе биде наскоро објавен.
