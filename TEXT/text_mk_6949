27/08/2012
Игор Јовановиќ и Мухамет Брајшори за Southeast European Times во Белград и Приштина -- 27.08.12
Откако не беше направен значен чекор на состанокот на Советот за безбедност на ОН на 21-ви август, аналитичарите од Белград и Приштина рекоа дека можноста за компромис се чини недостижна.
Владимир Радомировиќ, од белградскиот Центар за стратешки алтернативи, рече дека е тешко да се очекува каков било пробив, бидејќи позициите во советот на ОН се „зацементирани“. Сепак, тој рече дека Србија во извесна мера го промени својот пристап.
„Премиерот Ивица Дачиќ ... повика на поголема вклученост на УНМИК и рече дека Србија е подготвена да плати за тоа, додавајќи дека е време приштинските власти да покажат добра волја за постигнување компромис. Ние никогаш не слушнавме таква изјава од [поранешниот српски претседател] Борис Тадиќ“, рече Радомировиќ за SETimes.
Сепак, тој вели дека ќе биде тешко за Белград да најде поддршка за идејата за враќање на ОН во разговорите. „Ако Советот за безбедност на ОН донесе одлука за ова прашање, мала е веројатноста западните земји да дадат зелено светло, бидејќи преговорите се сега под надлежност на ЕУ“, рече Радомировиќ.
Себ Битичи, извршен директор на Институтот за балканска политика, изјави за SETimes дека Белград и понатаму претставува ситуација поинаква од реалноста.
„Довербата не се очекува да се зголеми, и тоа може да се види од негативната реторика [што се користи]. Ова се гледа дури сега, по ,техничкиот дијалог’, кога дијалогот не доведе до зголемена доверба. Сега, со доаѓањето на власт на националистите во Белград, ние се соочуваме со уште попровокативна реторика, која не придонесува за меѓуетничките односи во Косово“, рече Битичи. 
Дачиќ ја претстави подготвеноста на Србија за водење дијалог со Приштина на повисоко политичко ниво.
„Новата влада во Србија има намера да ги спроведе сите договори склучени досега, истовремено инсистирајќи и Приштина да го направи истото. Иако техничкиот дијалог треба да продолжи, тоа не е доволно. Србија е подготвена за дијалог на високо ниво. Преговорите за нерешените прашања не може да се избегнат“, рече Дачиќ.
Премиерот додаде дека Србија „ниту експлицитно, ниту имплицитно“ не го признава Косово, како и дека за да се постигне решение, „треба да се бара од двете страни да покажат политичка волја за компромис“.
„Не можеме да имаме ситуација во која Белград дава, а Приштина зема цело време. Тој вид пристап никогаш нема да води до легитимен и одржлив договор, бидејќи истиот не се заснова на договор, туку на наметнување. Српската влада е подготвена, и има добра волја, да се вклучи на сите нивоа, за да се постигне взаемно прифатливо, сеопфатно решение за конечниот статус на Косово“, рече Дачиќ.
Косовскиот премиер Хашим Тачи му рече на Советот за безбедност на ОН дека двете нации не смеат да останат заложници на политичките тензии, особено поради тоа што минатото и иднината на земјите се длабоко испреплетени. 
„Според тоа, јас би сакал повторно да истакнам и јасно да кажам дека иако сме посветени на дијалогот, во ниеден момент и под ниедни околности нема да дискутираме за државноста и територијалниот интегритет на Косово. Државноста на Косово е политички и законски факт“, рече Тачи.
Рамадан Иљази, политички коментатор и поранешен извршен директор на движењето ФОЛ, изјави за SETimes дека присуството на двата премиери ја покажува шансата за состанок меѓу нив во блиска иднина.
„Овој состанок не покажа никакви промени во курсот на Србија, како и на Косово, во односот едни со други“, рече Иљази.
Но, поранешниот државен секретар во српското Министерство за Косово, Оливер Ивановиќ, рече дека решението на косовскиот проблем не треба да се избрзува. Тој посочи дека услови за „историски компромис меѓу Србите и Албанците“ ќе се создадат дури откако Србија ќе пристапи во ЕУ.
„ЕУ направи преседан двапати, со Северна Ирска и со Кипар, при што цели територии влегоа во ЕУ без да ја спроведат европската легислатива во спорните региони додека не се постигне решение, и јас мислам дека таков вид рецепт нема да биде најдобро решение ниту во случајот на Косово“, рече Ивановиќ.
Бајрам Аслани (49) од Приштина, изјави за SETimes дека состанокот на УНСЦ беше вообичаен и дека тој сé уште не гледа никаков напредок.
„Беше како и секогаш, ништо ново не се случи, само позциите што ги знаеме со децении. Не знам зошто тие одат таму да го кажат истото како секогаш“, рече Аслани.
