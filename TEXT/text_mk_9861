13/02/2013
Ана Ловаковиќ за Southeast European Times во Сараево -- 13.02.13
Босна и Херцеговина (БиХ) стана регионален водач во производството на халал-сертифицирани производи и континуираниот развој на овој сектор претставува важен дел од економијата на земјата. 
Во 2006 година БиХ отвори Агенција за сертифицирање на халал квалитетот, која го надгледува производството на производи што се подготуваат во согласност со исламскиот закон. Вкупно 47 сертифицирани претпријатија работат во БиХ и агенцијата вели дека интересот за халал сертифицирање е многу голем, особено за храна и фармацевтски производи.
Валдет Пешталиќ, шеф на одделот за образование во Агенцијата за сертифицирање на халал квалитетот, изјави заSETimes дека бројот на потрошувачи што користат халал производи е далеку поголем од бројот на муслимани.
„Потенцијалот од 20 милиони потрошувачи на халал пазарот во Југоисточна Европа е значаен, имајќи предвид дека една третина од потрошувачите на халал производи се муслимани, а две третини не се муслимани“, рече Пешталиќ. Халал сертификацијата стана синоним за здрави, безбедни производи и храната не е спротивна на правилата на другите религии, рече тој.
Претпријатијата во БиХ произведуваат повеќе од 2.000 видови халал производи, кои се извезуваат во целиот свет.
„Направивме голем чекор на пазарот на Блискиот Исток“, рече Пешталиќ. „Исто така, за нас се многу интересни пазарите на Малезија, Ирак, Пакистан, Египет, поранешните советски републики, Либија и Јужна Африка.“
Пешталиќ рече дека не е возможно да се знае вкупниот приход на претпријатијата во БиХ од халал производите, но според податоците на агенцијата, глобалниот пазар на халал производи се зголемува секоја година и се проценува на 427 милијарди евра, додека проценетата вредност за пазарот на ЕУ е 51 милиони евра.
Федералниот министер за земјоделство, водостопанство и шумарство, Јерко Иванковиќ Лијановиќ, изјави заSETimes дека БиХ може да има полза на локално ниво од халал пазарот.
„Таквото производство може да помогне да се насee неискористеното земјиште, како и да се вработат голем број луѓе“, рече Лијановиќ.
Халал туризмот во регионот е сè уште во развој. Се прават чекори во БиХ, Хрватска и Словенија, каде што се сертифицирани 15 хотели, ресторани и патнички агенции.
Во 2011 година муслиманскиот свет потроши 94 милијарди евра во халал секторот, рече Фазал Бахардеен, директор на Полумесечина рејтинг, светски водач за рангирање на халал ресторани и хотели.
Во Хрватска има 35 сертифицирани претпријатија, скоро 2.000 халал производи и центар за сертификација. Србија, Македонија и Црна Гора имаат канцеларии што работат под надзор на босанската Агенцијата за сертифицирање на халал квалитетот во Тузла. Босанската агенција сертифицираше 110 претпријатија во регионот.
„Бидејќи 57.000 муслимани во Хрватска [не се] голем пазар, сите претпријатија што го сочинуваат столбот на хрватската прехранбена индустрија имаат фабрики во Босна и Херцеговина“, рече заSETimesАзиз Хасановиќ, директор на хрватскиот Центар за сертификација на халал квалитетот.
Во Србија, Црна Гора и Македонија интересот за халал сертификација расте.
„Со воведувањето на халал сертификатот, создадовме услови за зголемување на продажбата во муслиманските држави, кои опфаќаат една четвртина од светот. Претпријатија од Катар се заинтересирани за купување поголеми количини месо од Македонија“, рече Златко Димитревски, директор на Виго 48 во Битола.
