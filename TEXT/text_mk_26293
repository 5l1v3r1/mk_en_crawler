14/02/2010
ЗАГРЕБ, Хрватска -- Премиерката Јадранка Косор во петокот (12-ти февруари) рече дека успешната борба против организираниот криминал бара тесна и трајна соработка меѓу полицијата во регионот. Отворајќи го четвртиот состанок на министрите за внатрешни работи од шесте поранешни југословенски републики во Загреб, Косор рече дека без заеднички напори против организираниот криминал и корупцијата не може да има безбедност и мир во регионот. „Колку посилни мостови изградиме меѓу себе, толку послаби ќе бидат врските меѓу криминалните групи“, рече хрватската премиерка.
На конференцијата наречена „Балкански пат -- вчера, денес, утре“, учествуваа хрватскиот министер за внатрешни работи Томислав Карамарко, српскиот министер Ивица Дачиќ, црногорскиот министер Иван Брајовиќ, министерот за безбедност на Босна и Херцеговина (БиХ) Садик Ахметовиќ, словенечкиот државен министер Горан Клеменчиќ и директорот на македонската полиција Љупчо Тодоровски. Официјалните претставници потпишаа декларација во која се обврзуваат на зголемена соработка, вклучително и размена на искуства и информации, како и одржување предавања за шверцот со дрога. Тие, исто така, ветија дека ќе го пресечат озлогласениот балкански правец на дрогата за Западна Европа.
„Најрелевантните светски безбедносни извори велат дека 80 отсто од хероинот од Авганистан и Пакистан доаѓа во Западна Европа преку Балканот“, рече српскиот министер за внатрешни работи Ивица Дачиќ за Ројтерс. „Освен хероинот, сé поголем број луѓе од нашиот регион се вклучени во нелегална трговија со кокаин од Латинска Америка. Не можеме успешно да се бориме без регионална соработка“, додаде тој. (Бета, Ксинхуа, Танјуг, СТА, Ројтетс, РТС - 12/02/10)
