27/06/2008
ПРИШТИНА, Косово -- Претседателот Фатмир Сејдиу во четвртокот (26-ти јуни) рече дека екстремистичките српски водачи во поранешната српска покраина се обидуваат да го дестабилизираат Косово планирајќи формирање одделен, паралелен парламент в сабота. По состанокот во Приштина со новоназначениот шеф на УНМИК, Ламберто Заниер, Сејдиу рече дека паралелниот парламент на север ќе биде дел од „нелегалните структури“ што „не се прифатливи“. „Нивната цел е дестабилизирање на Косово“, рече Сејдиу на прес-конференцијата. Што се однесува до плановите за реструктуирање на УНМИК, Сејдиу рече дека целосно го поддржува овој потег и вети соработка во престојниот процес. Заниер рече дека одлуката за реструктуирање на УНМИК е долгоочекувана, поради распоредувањето на новата полициска и судска мисија на ЕУ, ЕУЛЕКС. (Бета, АП, Ксинхуа, Ројтерс - 26/06/08)
