18/07/2006
Од Игор Јовановиќ за Southeast European Times во Белград -- 18/07/06
На состанокот со претставниците на ЕУ во понеделникот (17-ти јули), српскиот премиер Воислав Коштуница го претстави Акциониот план за остварување на целосна соработка со Трибуналот на ОН за воени злосторства. Првичната реакција од Брисел беше позитивна, макар што водачите на ЕУ, исто така, рекоа дека ќе почекаат конкретни резултати. 
Србија се обидува да го убеди блокот повторно да ги започне разговорите за Договорот за стабилизација и асоцијација (ДСА), прекинати на почетокот од мај поради тоа што Белград не го предаде Ратко Младиќ, еден од главните обвинети на Хашкиот трибунал. 
„Верувам дека овој документ ќе овозможи поефикасна соработка со Хашкиот трибунал и со ЕУ и на крајот нејзино заокружување. Србија веќе покажа политичка волја за ваква соработка со екстрадирање на 16 обвинети во Трибуналот за помалку од една година. Ова покажува дека Србија сака да соработува и тука нема сомневање. Нерешените случаи, меѓу кои и оној на Ратко Младиќ, не смеат да го изменат тоа“, рече Коштуница. 
Акциониот план во шест точки ги утврдува пронаоѓањето, апсењето и екстрадицијата на Младиќ и другите обвинети на слобода како примарна цел. Истиот повикува на назначување на специјален координатор, кој ќе соработува директно со Трибуналот на ОН. Планот предвидува и медиумска кампања, соработка помеѓу безбедносните сили и измени на некои закони. 
Финскиот министер за надворешни работи Ерки Туомиоја, чија земја моментно претседава со ЕУ, вели дека планот „јасно ја покажува српската решеност за остварување на целосна соработка со Трибуналот, вклучувајќи го и апсењето и екстрадицијата на Ратко Младиќ“.
Сепак, додаде тој, планот мора да се развива и понатаму, а неговото спроведување мора да започне веднаш. Слична изјава даде и комесарот за проширување, Оли Рен, кој рече дека видливите резултати се поважни од каков било документ. 
Шефот за надворешна политика на ЕУ, Хавиер Солана, рече дека е многу задоволен од Акциониот план. „Сигурен сум дека ова ќе биде не само добар, туку и успешен документ“, рече тој. 
Но, холандскиот министер за надворешни работи, Бернард Бот, беше поскептичен. „Ќе видиме, тие честопати го кажуваа ова. Бев присутен во различни прилики и секојпат тие велеа дека за една недела или 14 дена ќе го фатат Младиќ ... Јас сé уште чекам“, рече тој. 
Сé уште нема изјава од Брисел во врска со разговорите за ДСА. Сепак, во неодамнешниот извештај на Ројтерс се цитира неименуван британски дипломат дека преговорите би можеле да продолжат во септември ако Брисел е задоволен од планот. 
„Ако планот е убедлив, постои голема подготвеност за повторно отпочнување на разговорите“, наводно рекол овој дипломат. Сепак, ова зависи од тоа како Трибуналот на ОН ќе го оцени документот, предупредил тој. 
