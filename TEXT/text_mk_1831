28/09/2004
(ФТ- 28/09/04; Ројтерс, Медиафакс - 27/09/04; International Freedom of Expression Exchange - 17/09/04)
Романските новинари и медиумските организации во понеделникот (27-ми септември) изразија незадоволство поради плановите на владејачката Социјалдемократска партија (ПСД) за повторно воведување на контроверзната легислатива со која би се ограничиле активностите на новинарите. Противниците на овој нацрт-закон велат дека тој ќе ја стави под контрола слободата на изразувањето. Нацрт-законот, усвоен од страна на Јонел Олтеану од ПСД, прво беше поднесен до Парламентот пред неколку месеци, но потоа беше повлечен. 
Според предложениот закон, на новинарите нема да им биде дозволено да ги фотографираат или снимаат куќите на политичарите без нивна дозвола и ќе подлежат на казни за прикажување на богатството на јавните личности, според Ројтерс. 
Опишувајќи го нацрт-законот како „брутално прекршување на слободата на изразувањето“, 11 медиумски организации, весници и радио-станици во понеделникот објавија заедничко отворено писмо, во кое од пратениците се бара да го отфрлат истиот. 
„Обесхрабрувачки е да се види еден ваков анти-европски проект од време на време поради тоа што пратениците не сакаат да им се гледа богатството“, рече Јоана Авадани, извршната директорка на Центарот за независно новинарство. 
Писмото уследи по жалбите од новинарите за двата најголеми романски дневни весници претходно овој месец, кои предизвикаа загриженост во врска со состојбата на слободата на печатот во балканските земји. 
Швајцарската група „Рингиер“ и германскиот „Westdeutsche Allgemeine Zeitung" (WAZ), сопствениците на <I>Евениментул зилеи</I> и <I>Романија либера</I> , беа обвинети од страна на вработените дека се обидуваат да го спречат објавувањето на негативни извештаи за Владата, пред претседателските и парламентарните избори во Романија на 28-ми ноември. 
Новинарите во <I>Романија либера</I> велат дека последниве неколку месеци WAZ ги принудува да ги менуваат своите содржини и да пишуваат помалку за ПСД. 
„Тие го обвинуваат WAZ за обид за намалување на квалитетот со скратеното покривање на политички прашања и просторот за уредничкиот запис, како и за давање на секојдневни инструкции за тоа кој не треба да се критикува“, соопшти Меѓународната федерација на новинари во извештајот за медиумите на 17-ти септември.
Слични обвинувања доаѓаат и од новинарите на <I>Евентиментул зилеи</I>, кои велат дека се изложени на притисок да го омекнат критичкиот тон на весникот за зголемување на тиражот. 
Во својот извештај од 2003 година за напредокот на Романија кон пристапот во ЕУ, Европската комисија изрази загриженост во врска со „одредени ограничувања на слободата на изразувањето“ во земјата, која се надева на пристап во Унијата на почетокот од 2007 година. 
Другите организации, како што се француските „Новинари без граници“, исто така изразија загриженост поради „вознемирувачките“ настани во Романија. Во својот годишен извештај за 2004 година, оваа организација го наведува случајот на четворицата претепани новинари, кои ја истражувале коруцијата помеѓу локалните претставници на ПСД. „Властите, наклонети кон тоа да се претстават себеси во добро светло во периодот пред парламентарните и претседателските избори на крајот од 2004 година, го засилија правното малтретирање на новинарите, кои сé повеќе се решаваат за себецензурирање“, вели организацијата. 
