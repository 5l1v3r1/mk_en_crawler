22/12/2008
Водафон го избра кинеското претпријатие „Хуавеи технолоџис“ за инфраструктурна опрема за планираната 3Г мрежа на глобалниот мобилен оператор во Tурција, објави претпријатието на 12-ти декември. Операторот потпиша петгодишен договор со Хуавеи. Претходно, Водафон, Туркчел и Авеа добија лиценци за брзинската мрежа на третата генерација мобилни оператори во Турција. 
*** 
 Романијa стана официјален кандидат за членство во Европската организација за нуклеарно истражување (ЦЕРН) во Женева, откако доби одобрение од одборот на ЦЕРН, објави Медиафакс на 12-ти декември. Земјата може да стане полноправна членка на ЦЕРН по петгодишниот мониторинг период, по проценката на нејзиниот придонес во проектите на ЦЕРН. 
*** 
 Кипарските студенти се рангираа на 22-рото место во математика и 33-тото место во наука меѓу студентите од 60 земји, според 2007 Трендови во меѓународната математика и научното истражување. Резултатите ги објави на 13-ти декември Константинос Папанастасиу, професор-соработник на Кипарскиот универзитет. 
*** 
 Романската берза (БВБ) започна нови интернет и мобилни интернет услуги во вторникот (16-ти декември). Новите производи вклучуваат бесплатна веб-страница, која исто така нуди верзија која е лесно достапна на мобилни телефони, и пилот-програма со нови интернет услуги. Пилот програмата ќе трае во првото тримесечје од 2009 година, по што БВБ ќе предложи цени за различни видови корисници. 
*** 
Властите во Обединетите Арапски Емирати (ОАЕ) поканија два грчки универзитети, Атинскиот универзитет за економија и бизнис и Универзитетот на Пиреа, да организираат локални постдипломски студии по финансии и бизнис администрација, објави весникот Катимерини. Иницијативата ќе им овозможи на грчките универзитети да им помогнат на ОАЕ да ја зајакнат својата меѓународна финансиска позиција. 
*** 
 Црна Гора го забрани пристапот до социјалните мрежни веб-страници како што се „Фејсбук“ и „ЈуТјуб“ во сите државни институции во четвртокот (18-ти декември). Канцеларијата задолжена за одржување на владината ИТ мрежа објави дека вработените во владините канцеларии и парламентот нема да можат да ги гледаат овие страници во работно време. 
*** 
Центарот за вселенско истражување при Софискиот универзитет во Бугаријa на 12-ти декември објави дека харвардскиот центар Мала планета го признал неговото откритие на нов астероид во соѕвездието Бик. Тој има дијаметар од 2 километри и има привремено име 2008 ВН96. 
 (Разни извори – 15/12/08-22/12/08)  
