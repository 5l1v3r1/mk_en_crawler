26/07/2006
Од Марина Стојановска за Southeast European Times во Скопје -- 26/07/06
Фестивалот Охридско лето й нуди на публиката можност да види истакнати имиња од областа на музиката, балетот, операта и театарот. Овогодинешниот фестивал, 46-ти по ред, започна на 12-ти јули и ќе трае до 20-ти август. 
Aктери, музичари и уметници од целиот свет доаѓаат во Македонија да учествуваат на овој светски познат културен настан. Многумина се од Европа, но има и претставници од Австралија, Кина, Израел и САД.
„Фестивалот Охридско лето, со својата долгогодишна традиција, претставува најдобар пример за неопходноста од културна размена, пример дека комуникацијата помеѓу светски познатите уметници и ансамбли го става Охрид и Македонија на мапата на светските настани“, рече македонскиот претседател Бранко Црвенковски.
Настанот годинава беше отворен спектакуларно, со две шпански балетски претстави, „Кармен“ и „Болеро“, во изведба на Царскиот руски балет. Помеѓу двете претстави Балетот при Македонскиот народен театар го откри „Танго“, серија испреплетени латиноамерикански танци. 
Легендарниот британски бенд Рокси мјузик и неговиот водач, Брајан Фери, одржаа концерт на 14-ти јули пред 1.000 присутни, отпочнувајќи ја редицата возбудливи музички настани. Еден од најпознатите бендови од поранешна Југославија, Леб и сол, се обедини по десет години, и ќе настапи на фестивалот. Исто така, закажани се концерти на Раде Шербеџија, Мирослав Тадиќ и Лидио Моросини, како и настапот на Македонската филхармонија со Моцартовото ремек-дело „Реквием“, по повод 250-тата годишнина од смртта на композиторот.
Значајната театарска продукција ја вклучува класичната грчка драма „Електра“ во изведба на Големиот театар од Амстердам, „Трамвајот наречен желба“ на Тенеси Вилијамс во изведба на Театарот на бугарската армија, „Два мириси на розата“ на белградскиот Театар на теразије, како и „Кој, кога, со кого?“ на Истанбулскиот градски театар. 
Македонскиот народен театар ќе се претстави со својата нова постановка на Молиеровата „Учени жени“, Албанскиот театар ќе ја изведе претставата „Аквариум“ на Рефет Абази, додека Битолскиот театар ќе настапи со „Макбет“. Културниот фестивал ќе заврши со „Верона, Верона“ на новоформираниот Охридски театар.
