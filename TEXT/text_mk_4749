06/03/2009
Од Наташа Радиќ за Southeast European Times во Загреб -- 06/03/09 
Игор Цукров, млад пејач кој ја започна својата кариера со помош на реалити шоу, победи на Дора 2009 -- натпреварот ја кој се избира хрватскиот претставник за Евровизија. Вкупно 16 финалисти се бореа на 28-ми февруари за правото да ја претставуваат оваа балканска држава во Москва.
Кариерата на родениот Сплиќанец започна по неговото учество во реалното телевизиско шоу Oперација триумф, кое се прикажуваше во Хрватска, Македонија, Србија, Црна Гора и Босна и Херцеговина. Во шоуто се натпреваруваа 16 пејачи кои три месеци беа студенти на Академијата Операција Триумф. 
Дора 2009 се одржа во Хотел Кварнер во Опатија. Победничката песна, "Убава Тенa" е дует -- професионалната пејачка Андреја Шушњара го пее рефренот со Цукров. „Ветувам дека ќе ја направам Хрватска среќна во Русија“, рече Цукров по победата. Тој и Шушњара ќе настапат на 14-ти мај во Москва. 
Хрватскиот хит-мејкер Тончи Хуљиќ, влијателна фигура во балканскиот шоу бизнис, е автор на музиката на „Убава Тена“, додека неговата сопруга, Вјекослава, е автор на текстот. Хуљиќ напиша четири песни кои Хрватите ги изведоа на Евровизија досега, меѓу кои и „Марија Магдалена“ која Дорис Драговиќ ја отпеа на Евровизија во 1999 година. Таа го освои четвртото место -- изедначувајќи се со Маја Благдан (1996, „Света љубав“) за најдобар резултат на Хрватска досега на Евровизија.
Минатата година, пак, „Краљеви улице енд 75 сентс“ се пласираа на 21-вото место -- најлош пласман досега за Хрватска. По тоа фијаско, некои сметаа дека земјата не треба да учествува на натпреварот една година. 
Хрватска учествува на Евровизија како независна држава од 1993 година, кога женската вокална група „Путокази“ ја претставуваше со „Никогаш не плачи“. 
Во 1989 година хрватска група од Задар победи на Евровизија, но ја претставуваше Југославија. Песната на Рива беше „Рок ми“. 
Единаесетгодишниот Хрват Дино Јелушиќ имаше поголем успех отколку постарите на натпреварите по независноста. Тој победи на првото издание на Јуниорскиот евровизиски натпревар на песни во 2003 година со неговата изведба на „Ју ар мај уан енд онли“. 
