04/06/2012
Ивана Јовановиќ за Southeast European Times во Белград -- 04.06.12 
Сава беше најдолгата национална река во Титова Југославија, минувајќи низ сегашна Словенија, Хрватска, Босна и Херцеговина и Србија и три од главните градови - Љубљана, Загреб и Белград. 
Три од овие четири земји се бореа една против друга во 1990-тите, а самата река -- природната граница заедничка за сите три завојувани страни -- сè уште ги носи лузните од војната.
Годините на конфликт го запреа транспортот на стока. Реката беше полна со мини, а некои од нив сè уште ги има и денес. Остатоци од уништени мостови и други отпадоци го запушија овој воден пат. Сава стана непловна, а кога транспортот запре, пристаништа се затворија. Домино ефектот беше силен, влијаејќи врз резултатите на економските активности поврзани со транспортот и речниот живот во сите три земји.
Денес, 13 години по конфликтите, трите земји на реката Сава се обидуваат да се справат со овие прашања -- главно меѓу нив - повторно целосно отворање на реката за транспорт. Во мај, овие земји потпишаа договори за навигација и техничко одржување на патиштата на Сава, како основа за заедничка работа и официјална соработка. 
Со оглед на актуелната економска ситуација, сите три земји кои работат за ревитализирање на реката зависат од финансиската помош од различни фондови на ЕУ, кои се поддржани од Светска Банка.
Жанета Остојиќ Барјактаревиќ, директорка на најстарата институција во оваа област специјализирана за пловна навигација -- Дирекцијата за внатрешна пловидба во Белград -- вели дека економското влијание бара најитно внимание.
„Можеме да имаме фантастични водни патишта, но тоа не е ништо ако немаме пристаништа, транспорт, економски инвестиции во оваа област и инфраструктура. Транспортот на било каков вид на стоки преку вода е најрентабилен, но пристаништата за складирање на стока се исто така многу важни. Без пристаништа, ние ќе останеме само транзит. Чамците пловат тука, но не застануваат“, изјави Барјактаревиќ за SETimes. 
Пристаништата кои успеале да останат отворени се крајно неискористени, отежнувајќи го локалниот и регионалниот економски развој. Пристаништето во Брчко, БиХ, е еден пример. Според една неодамнешна студија финансирана од Светска Банка, неговите сегашни капацитети се исти како пред војната, ситуација што води кон карго залихи во пристаништа на Хрватска. 
Мустафа Нуковиќ, директор на пристаништето во Брчко, за SETimes изјави: „Ние не можеме да ги извршиме сите овие карго услуги, бидејќи Сава тука сè уште не е расчистена. Ова е тековен процес и неговиот континуитет е многу важен за областа Брчко и целиот регион, бидејќи овој вид на транспортни трошоци се најниски. Но, важно е да се каже дека соработката меѓу сите земји на реката Сава игра клучна улога во процесите како овој, со цел да добијат финансиски средства за нив. 
Оваа соработка меѓу земјите на реката Сава е клучна, исто така, за капетанијата на пристаништето во Славонски Брод во Хрватска. „Неопходно е да се направат дополнителни инвестиции во развојот на транспортните комуникации со цел да се ре-актуелизираат транспортните коридори. Поради војната во овие области ... тие [останаа] заборавени од страна на странските инвеститори и транспортната заедница“, Вјекослав Јанковиќ, адвокатот на капетанијата во Славонски Брод, изјави за SETimes. 
Тој, исто така, ја истакна важноста на хармонизирање на активностите насочени кон враќање на Сава на нејзиниот поранешен статус на природно транспортен коридор. 
Најпосле, реката е најефикасниот пат за пренесување на голем број на стоки меѓу БиХ, Хрватска и Србија. Во моментов големи количини на течни карго стоки, вклучувајќи и нафта за домаќинство и дизел, како и значителни количини на стоки како јаглен, ѓубрива и метални производи се транспортираат преку реката.
Иако количината на превезени стоки е во постојан раст, капацитетот за карго превоз е неискористен. Има бројни компании кои имаат една заедничка цел, а тоа е зголемување на тој капацитет. Една од нив е Ејџент Плас, која е специјализирана за организирање на транспорт долж внатрешните водни патишта и морето, управување со бродови, како и развој на документите за царински контроли.
Зоран Нетковиќ, директор на Ејџент Плас, смета дека подобрените политички односи помеѓу трите земји придонесоа за подобри економски врски, кои пак придонесоа за важноста на реката Сава во поглед на трговијата. Тој, исто така, смета дека капацитетите на реката кои во моментов се во употреба се користат правилно. 
„Главниот проблем е навигацијата во текот на поголемиот дел од годината, [со оглед на] ниските нивоа на водата, кои често многу тешко можат да се предвидат. Друг проблем е појавата на песочните наноси, појави кои не може да се спречат со помош на регулаторните мерки. Но, има елементи на кои е објективно возможно да се влијае, како што се работните часови на царинските и граничните власти со цел да извршат контроли“, навремено, со оглед на тоа дека тие не работат за викендите“, изјави тој за SETimes. 
Со цел да се искористат сите природни и географски капацитети на реката за различни цели -- и да се подобри економската соработка помеѓу земјите -- 17-те стопански комори од оваа област го потпишаа Протоколот за регионална соработка. Ова беше симболичен преостанат дел за продолжување на проектот „Економски регион во сливот на реката Сава“, кој се состои од еден пазар од околу 6,9 милиони луѓе и околу 140.000 бизниси.
„Целите на овој проект и регионалната соработка се развој на економските односи, инфраструктурата, заштитата на животната средина, туризмот и спојувањето на науката и практиката со крајни ефекти на зајакнување на прекуграничната соработка, одржлив развој и побрза европска интеграција. Реката која ги зближува луѓето со сите свои потенцијални е столбот на соработка, чија цел е постигнувањето на овие цели“, изјави Драган Стефановиќ, секретар на белградската Стопанска комора на здружението за транспорт и телекомуникации, за SETimes. 
Потенцијалот за туризам лежи во езерата кои реката Сава ги снабдува со вода: Ада во Белград и Јарун во Загреб се атрактивни локации кои привлекуваат како домашни, така и странски туристи. Езеро Ада некогаш се нарекуваше „Белградско Море“ и беше домаќин на Светското првенство во веслање оваа година. 
