21/07/2005
(Софиска новинска агенција - 20/07/05; Софиска новинска агенција, БНН, Медиапул, ДПА, веб-страница на бугарската влада - 12/07/05; Софија Еко, Дневник, Софиска новинска агенција - 11/07/05)
ОН ќе й помогне на Бугарија да се справи со штетата предизвикана од големите поплави во текот на изминатите два месеци, потврдија во средата (20-ти јули) властите на Бугарската цивилна одбрана по состанокот со претставниците на ОН. 
Помошта ќе се состои од неопходности, ќебиња и лекарства, рекоа официјалните претставници. Веста доаѓа еден ден откако ЕУ објави дека е подготвена да додели дополнителни средства за Бугарија и соседна Романија за справување со природната катастрофа. 
Дваесет лица загинаа, а десетици илјади домови се уништени во двете земји како резултат на поплавите предизвикани од невидените поројни дождови. Околу два милиони лица, скоро четвртина од вкупно 7,5 милиони жители на Бугарија, се погодени од поплавите. Минатата недела министерот во заминување, Милен Велчев, од ЕУ побара 75 милиони евра финансиска помош за покривање на штетата. 
Повикувајќи ја Европската комисија (ЕК) да започне процедури за доделување на финансиска помош од Фондот за солидарност на ЕУ (ЕУСФ), Велчев детално ги изнесе предизвиканите штети. Вкупно 6.300 градби низ целата земја се поплавени. Покрај тоа, поплавите оштетија и 52 мостови, 420 улици и 35 километри од патиштата. Целокупните загуби се проценуваат на околу 75 милиони евра, не вклучувајќи ги тука загубите во земјоделството, кои сé уште не се проценети. 
ЕУСФ е формиран по предлог на ЕК по катастрофалните поплави во Централна Европа во август 2002 година. Целта е да се организира европска солидарност како одговор на каква било голема природна катастрофа, вклучувајќи и поплави.
Сите земји-членки и земји кои преговараат за пристап може да побараат помош од ЕУСФ, чиј концепт не се состои во покривање на приватните загуби или сите штети поврзани со природните катастрофи. Според ЕУ, тој е повеќе наменет за обезбедување на брза, ефикасна и флексибилна финансиска помош во случај на вонредни состојби, за обезбедување на привремени сместувања или привремено поправање на виталната инфраструктура, што би овозможило продолжување на секојдневниот живот. 
Во вторникот ЕУ објави дека е подготвена да додели помош и преку ЕУСФ и преку програмите ФАРЕ 2004 и 2005. 
Постарите Бугари во најпогодените области велат дека не се сеќаваат на попоројни дождови во изминативе 50 години. Во многу региони дождовите предизвикаа одрони. Во некои рурални области поплавите оставија катастрофални последици врз посевите и стоката. 
Десничарската опозициска Унија на демократските сили (УДС) од владата побара извештај до парламентот во кој ќе ги образложи мерките што ги презема во врска со поплавите, како и средствата што досега се потрошени за операциите за помош. Според заменик-претседателот на УДС, Николај Младенов, партијата ќе ја поддржи секоја одлука за одвојување на средства од буџетот за покривање на штетата предизвикана од катастрофата. 
