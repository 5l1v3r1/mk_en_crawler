07/04/2005
САРАЕВО, Босна и Херцеговина (БиХ) -- ЕУ очекува разговорите за клучните полициски реформи во БиХ да се одржат во следните недели, со што ќе се овозможи постигнување на консензуален договор до мај, според изјавата од средата (6-ти април) на Канцеларијата на високиот претставник. Во неа се вели дека ЕУ ја испратила оваа порака во две одделни прилики - за време на состанокот помеѓу високиот претставник Педи Ешдаун и британскиот министер за надворешни работи Џек Строу во Лондон, како и во писмото на комесарот за проширување на ЕУ Оли Рен до премиерот на БиХ Аднан Терзиќ. Рен побарал спроведување на преостанатите услови од физибилити студијата на Европската комисија пред посетата на делегацијата за проценка на ЕУ на БиХ во мај.
Исто така во средата, командантот на ЕУФОР, генерал мајор Дејвид Лики, се состана со министерот за безбедност на БиХ Бариса Чолак во Сараево. Тие разговараа за актуелната безбедносна ситуацијата и соработката во активностите за разбивање на организираниот криминал во БиХ. (Независне новине, Дневни аваз - 07/04/05; Извори на ОХР, Фена, РТРС, Pincom.info - 06/04/05)
