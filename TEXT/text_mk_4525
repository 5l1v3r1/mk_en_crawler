23/12/2008
(AФП, ФТ, Ројтерс - 23/12/08; AП, ДПА, ББС, ИХТ, ВОА, РФЕ/РЛ, ОБСЕ - 22/12/08)
ОБСЕ ќе почне со затворање на својата цивилна мисија во Грузија на почетокот од следната година, откако Русија го блокираше продолжувањето на нејзиниот мандат на состанокот во Виена во понеделникот (22-ри декември). 
Финскиот министер за надворешни работи, Александар Стуб, чија земја моментно претседава со најголемата организација за безбедност во Европа, изрази жалење поради тоа што 56-те земји-членки не го решија ќор-сокакот со Русија во врска со отцепениот регион Јужна Осетија.
„ОБСЕ има уште многу работа во регионот“, рече Стуб. „Се надевам дека преговорите за идните активности на ОБСЕ во Грузија ќе може да продолжат следната година.“
Мисијата на ОБСЕ започна во 1992 година со задача да му помогне на Тбилиси во решавањето на конфликтот, демократизацијата, човековите права и владеењето на правото. Неа моментно ја сочинуваат околу 200 припадници. Дваесетте воени набљудувачи распоредени во Грузија по руско-грузискиот конфликт во август може да останат до февруари. 
Во соопштението на ОБСЕ се вели дека предлогот предвидува формирање „паралелни, меѓусебно независни канцеларии во Грузија и Јужна Осетија“. Како алтернатива, Финска предложи тримесечно продолжување на сегашниот мандат на мисијата за да се добие време за разговори.
Но, Русија, која им забрани присуство на набљудувачите на ОБСЕ во Јужна Осетија по крајот на војната, го отфрли предлогот.
„Денес не беше возможно да се постигне консензус за тримесечно техничко продолжување, така што тоа значи дека ние започнуваме со повлекување на мисијата и прекин на активностите на 1-ви јануари“, изјави финскиот амбасадор Анти Турунен по состанокот зад затворени врати во понеделникот.
Рускиот амбасадор Анвар Азимов во понеделникот рече дека Москва сака одделна мисија за Јужна Осетија и Абхазија и инсистираше на тоа дека другите 55 земји на ОБСЕ треба да ја признаат нејзината независност како „реалност“. Само Русија и Никарагва понудија дипломатско признавање на отцепените региони досега.
Франција, која моментно претседава со ЕУ, изрази жалење поради непостигнувањето решение. Британскиот и американскиот амбасадор во телото за безбедност, Иан Клиф и Џули Финли, беа покритични.
„Сé се сведува на ... инсистирање на Русија дека мора да се признае независноста на Јужна Осетија и Абхазија во идната структура на мисијата“, изјави Клиф за АП.
Финли рече дека руското одбивање да го поддржи продолжувањето на мисијата на ОБСЕ е „ужасно“ и дека е уште еден обид за поткопување на ОБСЕ.
Високи претставници на грузиското Министерство за надворешни работи рекоа дека потегот на Русија од понеделникот претставува дел од една поширока стратегија за постепено намалување на бројот на меѓународните организации на терен.
„Русија стори сé за да убие уште еден меѓународен мандат во Грузија“, рече министерот за надворешни работи, Григол Вашадзе. „Тоа беше направено намерно за да нема сведоци.“
