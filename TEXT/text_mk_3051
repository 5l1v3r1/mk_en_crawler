15/05/2006
Од Антонио Прленда за Southeast European Times во Сараево – 15/05/06
Дводневната конференција во Сараево на Балканскиот политички клуб заврши со повик за целосна либерализација на трговијата во Западен Балкан. Учесниците, исто така, повикаа на зајакнување на босанските институции, велејќи дека ова е клучно за евроатланската интеграција на земјата. 
Балканскиот политички клуб претставува регионална невладина организација чии членови се поранешни политички водачи и истакнати интелектуалци. Конференцијата на 7-ми мај беше деветта на оваа организација. 
Настанот претставуваше можност учесниците да ги искажат своите ставови за иднината на Централноевропскиот договор за слободна трговија (ЦЕФТА). Официјалните разговори за договорот се очекува да започнат за неколку недели, при што одредени детали од договорот ќе бидат обелоденети за јавноста на почетокот од септември. 
Министерот за надворешни работи на БиХ, Младен Иваниќ, и Златко Хуртиќ, советник на премиерот, укажаа на тоа дека обновената ЦЕФТА не треба да се базира на претходно потпишаните договори за слободна трговија помеѓу одделните земји, туку треба да ги земе предвид економските, наместо политичките прашања. 
Специјален анекс на договорот, споре Хуртиќ, треба да биде посветен на земјоделството. „Сегашната ситуација во нашата земја не й дозволува на владата на БиХ доволно да го субвенционира земјоделското производство. Очекувам ова прашање да биде помеѓу главните предизвици во идните разговори за ЦЕФТА.“ Статистичките податоци покажуваат дека околу 35 отсто од населението во БиХ е директно зависно од земјоделството. 
Бериз Белкиќ, член на парламентот на БиХ, рече дека ЦЕФТА ќе мора да ги стандардизира процедурите и да ги хармонизира законите. Ова, рече тој, ќе создаде „нов мал европски пазар“. 
„БиХ нема избор. Според нашето искуство, постојните билатерални договори се толкуваат различно како резултат на нашата специфична организација на државата“, рече Белкиќ. 
Економистот Анто Домазет рече дека ЦЕФТА ќе формира административни тела кои ќе го следат спроведувањето на договорот. „Ова ќе биде многу поефикасно отколку сегашните решенија, каде што секојдневно постојат дискриминации во надворешната трговија“, рече Домазет. 
Душко Лопандиќ, заменик-министерот за надворешни работи на Србија и Црна Гора, исто така, присуствуваше на форумот. Тој повика на трансформација на сегашната мрежа на договори за слободна трговија во поедноставен договор кој ќе овозможи повисок степен на отвореност во трговијата. 
Балканскиот политички клуб е основан во 2001 година во Софија. Истиот брои вкупно 55 членови, меѓу кои и актуелни и поранешни претседатели, министри и интелектуалци. 
