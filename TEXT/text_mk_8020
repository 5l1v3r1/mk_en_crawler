06/02/2013
Мики Трајковски за Southeast European Times во Скопје -- 06.02.13
Во обид за подобрување на односите неколку месеци откако Бугарија го блокираше влезот на Македонија во ЕУ, премиерот Бојко Борисов го покани својот македонски колега, Никола Груевски, во Софија.
Борисов рече дека Скопје може да смета на поддршката на Бугарија на својот пат кон ЕУ и НАТО, и изрази интерес за разговори на економски теми, како што е изградбата на автопатот Софија-Скопје-Тирана.
Но, досега нема одговор од Скопје на поканата на Борисов. 
Односите меѓу двете земји уште повеќе тргнаа на лошо по премиерата на македонскиот филм и кандидат за Оскар „Трето полувреме“, во кој се прикажува учеството на Бугарија во Холокаустот. 
Бугарскиот претседател Росен Плевнелиев рече дека еден од главните приоритети оваа година ќе бидат добрососедските односи со Македонија.
Работните групи на македонското и на бугарското министерство за надворешни работи продолжија со состаноците во врска со предлогот за нова спогодба за пријателство, добрососедски односи и соработка меѓу двете земји, подготвен од Бугарија.
Но, македонските аналитичари велат дека повикот на Борисов и новата предлог-спогодба не се искрена намера за надминување на недоразбирањата меѓу двете балкански земји.
„Бугарија продолжува со истата политика на негирање кон Македонија“, рече за SETimesРисто Никовски, поранешен македонски амбасадор.
Како дел од претстојните парламентарни избори во Бугарија во мај, се даваат голем број изјави во врска со македонско-бугарските односи.
„Во оваа кампања може да се слушне дека бугарските национални интереси се загрозени и дека земјата ќе се обиде да се спротивстави на ЕУ и НАТО ориентацијата на Македонија. За разлика од тоа, Македонија се надева дека најголем дел од јавноста ќе ги осуди [бугарските] политичари, кои покажаа агресивен и нефер однос кон Македонија“, рече за SETimesЃорѓи Спасов, поранешен македонски амбасадор во Софија.
Георги Парванов и Жељу Жељев, поранешни бугарски претседатели, неодамна се обратија до властите во Софија и рекоа дека блокирањето на Македонија претставува грешка, неодговорност и не е во интерес на Бугарија.
„Ги блокираме Македонците, луѓето со кои делиме заедничко потекло. Треба да биде обратното, треба да бидеме нивни најголеми поддржувачи“, рече Парванов.
„Македонија и Бугарија имаат долгорочен интерес да ги стабилизираат своите односи и тоа не треба да се условува со рокови или одложувања“, рече Спасов.
