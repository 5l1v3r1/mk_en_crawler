18/06/2009
ЊУЈОРК, САД -- Генералниот секретар на ОН, Бан Ки-Мун, во средата (17-ти јуни) рече дека безбедносната ситуација во Косово е релативно мирна, макар што одредени делови на север, каде што живее претежно српско население, сé уште функционираат одделно и одбиваат да ги признаат косовските институции. Во својот тримесечен извештај поднесен до Советот за безбедност на ОН, Бан вели дека Косово постојано бара да се укине УНМИК, сега кога е распореден ЕУЛЕКС. Сепак, тој инсистира на тоа дека УНМИК треба да остане и да помогне во посредувањето во врска со ситуацијата на север. Тој, исто така, го укори Косово за тоа што ги спречува српските официјални претставници да ја посетат областа.
Српскиот министер за надворешни работи, Вук Јеремиќ, го посочи нискиот процент на враќање на косовските Срби, и рече дека главната причина е таа што тие не можат да си го повратат нелегално запленетиот имот. Јеремиќ рече дека околу 200.000 косовски Срби можат да се вратат во Косово, но само 500 се вратиле во своите домови во изминатава година. Косовскиот министер за надворешни работи, Скендер Хисени, вели дека ова е поради тоа што Белград ги охрабрува косовските Срби да останат во Србија.
Во другите вести, командантот на командата на сојузничките сили на НАТО во Неапол, адмирал Марк Фиџералд, во средата ја посети Приштина и рече дека етничкото насилство не е проблем како што беше порано. „Безбедносната ситуација и понатаму се подобрува, при што за мал број инциденти е потребен одговор од војската“, рече Фиџералд. „Безбедносните предизвици со кои се соочува Косово сега се од криминална и економска природа“, додаде тој. НАТО планира да го намали бројот на војниците на КФОР во Косово од 13.800 на 10.000 луѓе до јануари. (Бета, Танјуг, Б92, Фонет, АП, АФП - 17/06/09)
