25/04/2005
Од Душан Кошановиќ за Southeast European Times во Белград -- 25/04/05
Пред четири години, шест земји од Југоисточна Европа (ЈИЕ) -- Албанија, Босна и Херцеговина (БиХ), Бугарија, Хрватска, поранешна Федерална Република Југославија и Македонија потпишаа Меморандум за разбирање за либерализирање на трговијата во регионот. Документот, со посредство на Пактот за стабилност за Југоисточна Европа, наложува потписничките да склучат Договори за слободна трговија, да се воздржат од наметнување на рестриктивни трговски практики, да ги ревидираат постоечките договори со цел да се осигураат дека тие се во согласност со целта на евроинтеграцијата и да ги поедностават царинските процедури.
Оттогаш се потпишани 28 билатерални договори, но слободната трговија останува неостварлива цел. Земјите од ЈИЕ избраа тежок пат - наместо да прифатат единствен мултилатерален договор, тие создадоа мрежа на билатерални, нехармонизирани договори. Чекорите презмени досега ги охрабрија странските инвеститори да ги прошират своите активности во одредени балкански земји. Но еден 55 милионски-силен регионален пазар е попривлечен од било кој индивидуален национален пазар, а тоа ќе бара хармонизација, велат експертите. Една зона на слободна трговија може да биде правно одредена само со усвојување на унифициран документ. Се очекува регионалната конференција на министри, закажана за јуни, да посвети внимание на можностите за потпишување на еден ваков договор.
Хармонизацијата ќе го отвори патот на сите земји од ЈИЕ да станат дел од Централноевропскиот договор за слободна трговија (CEFTA), кој веќе ги опфаќа Бугарија, Хрватска и Романија. CEFTA содржи основен мултилатерален договор и одделни билатерални листи на чувствителни производи, кои се разликуваат во секоја земја.
Србија-Црна Гора потпиша три договори за слободна трговија со седум други земји, со цел да овозможи поефикасни билатерални трансакции и побрза размена на стоки, луѓе, услуги и капитал. На овој начин, регионот во целина ќе стане попривлечен за странските инвеститори, а ќе биде отворена и вратата за ЕУ и СТО. Според договорите, сите пречки за интеграција ќе бидат отстранети до 2007-та година. Иако процесот е речиси завршен во услужниот сектор, во земјоделсиот сектор се уште има сложени проблеми. 
Најсериозниот проблем кој се појави досега се однесува на билатералниот договор на Србија-Црна Гора со БиХ. Откако унилатерално го поместија наназад рокот за имплементација, властите во БиХ после тоа воведоа увозни царини за примарните земјоделски производи од Србија-Црна Гора. Потоа Црна Гора одлучи да наметне привремени увозни царински давачки за брашното, додека пак БиХ подоцна ги укина нула царинските давачки за брашното и пивото од Србија-Црна Гора. Подгорица ги покачи увозните царински давачки на 11-ти март но, БиХ два дена пред тоа одлучи да воведе увозни царини за српските земјоделски производи подобни за извозни стимуланси.
Властите во Сараево велат дека имаат оправдани причини за повторно воведување на царини, тврдејќи дека тој чекор е реакција на нечесната политика на Белград. „Во април минатата година српската влада донесе директна одлука да го субвенционира извозот на земјата. Ја предупредивме српската влада и побаравме да ја поништи оваа одлука, но веќе една година не се преземени никакви чекори“, рече Бојан Зец Филиповиќ, советник на Аднан Терзиќ, претседател на Советот на министри во БиХ. Што се однесува до него, Терзиќ инсистира на тоа дека потегот на неговата влада бил неопходен. „Помеѓу добрососедските односи и нашите земјоделци, моравме да ги избериме нашите земјоделци“, рече Терзиќ.
Српскиот министер за финансии Млаѓан Динкиќ вели дека неговата влада е подготвена да преговара. „Во моментов, на никого не му е потребна трговска војна. Таа ќе предизвика загуби на сите страни, додавајќи дека БиХ е важен трговски партнер. Српската влада ќе го измени декретот за земјоделските извозни стимуланси ако БиХ ги укине царините за земјоделските производи од Србија и доколку вети дека нема да наметнува слични заштитни мерки во иднина, според федералниот заменик-министер за меѓународни односи Дејан Јововиќ. Доколку двете земји не пронајдат решение, Србија-Црна Гора ќе побара од Пактот за стабилност за Југоисточна Европа да помогне да се спроведе договорот за слободна трговија, предупреди Јововиќ.
Српскиот претседател Борис Тадиќ вложи напори за решавање на проблемот со царините. Тој се согласува со премиерот на БиХ Ахмет Хаџипашиќ дека постои политичка волја за решавање на проблемот со царинскиот режим. Економски делегации од двете бивши југословенски републики, собирајќи 100 српски и 50 фирми од БиХ, се сретнаа во Белград на 23-ти март со цел да разговараат за имплементација на проблематичниот договор. 
Претставниците на федерацијата заклучија дека проблемот всушност произлегува од земјоделските извозни стимуланси на Србија, кои, како што велат тие, ги ставаат производителите од БиХ во една „непазарна позиција“. На конференцијата за новинарите веднаш по средбата, Тадиќ рече дека ќе формира интердржавна комисија која ќе почне со решавање на проблемот што е можно поскоро. Во исто време, тој тврди дека неговите извори укажуваат на тоа дека Србија насочува само 2 милиони американски долари во субвенции за стоката извезена во соседната земја.
БиХ е најголемиот партнер за надворешна трговија на Србија, изнесувајќи 17 отсто од локалниот извоз. Во 2004-та година, нивото на билатерална размена се зголеми за 65 отсто, достигнувајќи 893,2 милиони американски долари. Тадиќ и Хаџипашиќ се согласија дека во иднина двете балкански држави можат успешно да соработуваат за производство на оружје и да постигнат значителен извоз на светскиот пазар. 
Пораката што Тадиќ ја донесе од неговата неодамнешна посета на Брисел е дека заедничката цел на регионот да стане дел од ЕУ ќе се постигне здружено. Ако не друго, рече Тадиќ, БиХ, Србија и Хрватска имаат едно нешто заедничко--недоволна соработка со меѓународниот трибунал за воени злосторства како главна пречка на патот кон членство во ЕУ. „Трибуналот во Хаг нема само морални, историски и правни димензии - тој има и економска димензија, која не треба да се занемари“, рече српскиот претседател. 
Економската димензија влијае на квалитетот на живеење на секој човек кој живее во регионот, а оние кои се спротивставуваат на соработката со трибуналот всушност велат дека „не треба да работиме за подобрување на животите на граѓаните“, додаде Тадиќ.
