24/08/2011
Игор Јовановиќ за Southeast European Times во Белград -- 24.08.11 
Германската канцеларка Ангела Меркел пристигна во Србија во вторникот (23-ти август) на температура од 35 степени целзиусови, а нејзината порака до претседателот Борис Тадиќ не направи ништо за да ја запре жештината.
За време на средбите, Меркел го поврза продолжувањето на европската интеграција на Србија со Косово. Тоа беше последната порака што српските официјални претставници сакаа да ја слушнат, бидејќи беа сигурни дека европската интеграција и Косово се два одделни процеси.
Пораката на Меркел беше поинаква: Германија сака Србија да влезе во ЕУ, но за таа цел, покрај реформите во земјата, мора да се постигне напредок во дијалогот со Приштина, на ЕУЛЕКС треба да му се овозможи да работи на целата територија на Косово, „паралелните структури“ на Србија во Косово треба да бидат укинати.
„Германија го призна Косово, додека пак Србија не. Тоа е ситуацијата во која треба да се постигне напредок“, рече Меркел. Таа, сепак, не побара Белград официјално да ја признае независноста на Приштина.
Белград не ги смета тие структури за паралелни, туку за свои државни органи кои работат во Косово, чија независност Белград одбива да ја признае. 
Меркел, исто така, рече дека решавањето на прашањето за Косово е долг процес, но нагласи дека на Белрад мора веднаш да му се стави до знаење што се очекува од него на патот кон ЕУ. „Затоа подобро е тешките прашања да се решат денес, наместо да се остават за утре“, вели таа.
Тадиќ не реагираше на обвинувањата за „паралелните структури“, но рече дека Србија има свои принципи и „не постои илузија“ дека таа би можела да донесе конфликт во ЕУ. 
„Србија има свои принципи во решавањето на конфликтите и ние сакаме да најдеме многу практичен начин со нашите германски пријатели за да се зачува достоинството на сите народи во регионот“, рече Тадиќ. Тој вети дека Србија ќе го продолжи дијалогот со властите во Приштина.
Предраг Симиќ, професор по политички науки на Факултетот во Белград, вели дека пораката на Меркел е дека српските власти треба да го прифатат планот на Ахтисари за Косово. 
„Белград ќе мора да го прифати спроведувањето на планот на Ахтисари, а цената на неговото одбивање да го стори тоа ќе биде блокирање на интеграцијата во ЕУ“, изјави Симиќ за SETimes. 
Србија го отфрли планот на Ахтисари, бидејќи сојузници на земјата во Советот за безбедност -- Русија и Кина -- го блокираа неговото усвојување во Обединетите Нации. Планот предвидува независност на Косово, со извесен степен на автономија за српската заедница. Белград ги поддржува Србите во северно Косово, каде институциите на Приштина не се оперативни. 
„Потенцијалното укинување на овие институции ќе биде многу лошо за српската заедница во Косово, но исто така и за интересите на Србија во покраината“, изјави за SETimes директорот на проектот за компромис за Косово Александар Митиќ. 
Претставниците на Приштина ги пофалија пораките на Меркел. Косовскиот вице-премиер Хајредин Кучи рече дека Белград добил „јасни и праведни пораки“.
Но, аналитичарите укажуваат на тоа дека посетата на Меркел има подлабока димензија.
Симиќ рече дека тоа е прва посета од страна на лидер на земја-членка на Г-7 од прогласувањето на независност на Србија од нејзиниот сојуз со Црна Гора во 2006-та година. „Тоа значење е уште поголемо, бидејќи Германија е веројатно најстабилната економија и 'рбетот на целата еврозона во време на длабока економска криза“, рече Симиќ. 
Од 2000-та година, Германија има инвестирано 1,27 милијарди евра во Србија. Минатата година Србија извезла стока во вредност од 760 милиони евра во Германија, додека германскиот извоз во Србија изнесувал 1,3 милијарди евра.
