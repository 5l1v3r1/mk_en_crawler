09/07/2011
Линда Карадаку за Southeast European Times во Тиранa -- 09.07.11
Албанија и Србија во вторникот (5-ти јули) ги укинаа визите за своите граѓани, чекор што нашироко се гледа во контекст на една порелаксирана атмосфера и соработка меѓу двете земји.
Албанското Министерство за надворешни работи објави дека договорот -- потпишан од албанскиот заменик-министер за надворешни работи, Селим Белортаја, и српскиот амбасадор во Тирана, Мирољуб Жариќ -- „е заснован на принципите на целосен реципроцитет меѓу двете држави, добра волја и взаемна соработка“. 
Aлбанците и Србите сега може без визи да ги преминуваат меѓусебните граници за период од 90 дена во текот на 180 дена. 
Во Албанија договорот се смета за задоцнет, со оглед на тоа што двете земји веќе имаат слободно движење во рамките на Шенген зоната. 
„Фактот дека Албанија и Србија се последни на листата земја од Западен Балкан кои им дозволуваат на своите граѓани да се движат без визи, ја прави вредноста на ваквиот договор помалку ,фантастична’“, рече за SETimes албанскиот поранешен дипломат, Генц Млоја. 
Сепак, Млоја вели дека двете земји повеќе не можеле да избегнуваат ваков договор: „Албанија, заинтересирана за зајакнување на туризмот, ги либерализира визите со Србија веќе со години, а истото го прави со неколку други земји за време на летната туристичка сезона“.
Косовското Министерство за надворешни работи објави дека го поздравува ваквиот договор „во прилог на нормализирање и зајакнување на меѓудржавните односи меѓу соседните земји на Балканот“. 
„Косовските инстититуции го поздравуваат секој договор кој помага за слободно движење на граѓаните, трговска размена и размена на идеи меѓу луѓето на Балканот и како таков, претставува директен придонес за стабилноста во нашиот регион“, рече за SETimes косовскиот заменик-министер за надворешни работи, Петрит Селими.
Млоја се согласува. „Нема сомневање дека вредноста на овој договор ќе се одрази во сите области на билатералните односи меѓу Албанија и Србија, но најголем корист ќе имаат Албанците во Прешевската долина и Бујановац, кои мораа да одат во Белград за да извадат визи за влез во Албанија.“ 
