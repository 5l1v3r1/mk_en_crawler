22/02/2007
(Cyprus Mail, КНА, Њу Анатолијан, Заман, Советот на Европа - 22/02/07; AП, Ксинхуа, Cyprus Mail, Заман, Советот на Европа - 21/02/07; КНА, Ксинхуа - 20/02/07; Советот на Европа - 16/02/07) 
Архиепископот на кипарските Грци, Хрисостомос Втори, и верскиот водач на кипарските Турци, Ахмет Јонлуер, се состанаа за првпат од 1974 година во средата (21-ви февруари), шест недели по откажувањето на планираниот состанок. 
На настанот во Никозија домаќин беше претседателот на Парламентарното собрание на Советот на Европа (ПАЦЕ), Рене ван дер Линден, кој пристигна во понеделникот во обид да го промовира дијалогот помеѓу двете заедници.
Поздравувајќи го овој „историски“ прв состанок, Ван дер Линден рече дека истиот претставува извонреден пример за меѓукултурен и меѓурелигиски дијалог, приоритет на неговото претседателство.
За време на нивните двочасовни разговори, Хрисостомос Втори и Јунлуер разговараа за тоа како да се изгради атмосфера на доверба и толеранција помеѓу нивните заедници и се согласија да го промовираат респектот за верските свети места низ цел Кипар. Двајцата се согласија да работат на овозможувањето на верската служба во џамијата Хала Султан во Ларнака и манастирот Апостолос Андреас на полуостровот Карпес, според заедничката изјава објавена по состанокот.
Изразувајќи надеж дека разговорите ќе помогнат во унапредувањето на взаемната доверба и ќе придонесат за решавање на кипарскиот проблем, двајцата водачи се согласија наскоро да се состанат повторно. 
„Среќен сум што сум денес тука ... заеднички да работиме за доброто на нашата земја и доброто на нашиот народ“, АП ја цитираше изјавата на Хрисостомос Втори за новинарите, пред состанокот. „Во Кипар никогаш не сме имале верски проблем и нема да го имаме ниту во иднина.“
Ван дер Линден се состана и со политичките водачи -- претседателите на кипарските Грци и кипарските Турци, Тасос Пападопулос и Мехмет Али Талат, и нивните високи функционери -- во врска со поттикнувањето на дијалогот помеѓу двете заедници. 
„Нема да има трајно решение на ситуацијата во Кипар без сериозен и одржлив дијалог помеѓу двете заедници, на секое можно ниво“, рече Ван дер Линден во изјавата пред неговата посета.
Тој, исто така, изрази загриженост во врска со бавното темпо на спроведувањето на договорот што Пападопулос и Талат го постигнаа во јули 2006 година и ги повика сите вклучени страни да не губат повеќе време. Договорот спонзориран од ОН предвидува создавање на технички и работни групи кои ќе се фокусираат на прашањата што се однесуваат на секојдневниот живот на островот, како и на посуштинските прашања, како што се начините за овозможување на трајно решение за 32-годишна поделеност на Кипар. 
„Времето ни истекува“, рече во средата Ван дер Линден, по неговиот состанок со Талат. „Од договорот од 8-ми јули измина повеќе од половина година и досега работните групи не работеа како што треба.“ 
Тој, исто така, повика на побрзо отворање на преминот на улицата Ледра, клучна сообраќајница во централна Никозија, како и на повеќе премини на Зелената линија што го дели северниот дел од островот под контрола на Турција и јужниот дел, кој е под грчка контрола.
„Ако сакаат да ги решат проблемите, двете страни треба да направат отстапки“, рече Ван дер Линден во средата, по заедничкиот состанок со Елени Мавру и Кемил Булутогулари, градоначалниците на кипарските Грци и на кипарските Турци на поделениот главен град.
