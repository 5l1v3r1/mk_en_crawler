28/10/2010
ПРИШТИНА, Косово -- Ромите и другите малцински групи што се враќаат во Косово, се соочуваат со дискриминација и исклучителна сиромаштија, се вели во извештајот на групата „Хјуман рајтс воч“ од четвртокот (28-ми октомври). Ова, од своја страна, претставува кршење на човековите права, додава организацијата во документот од 77 страници, насловен како „Права на раселените: Принудни враќања на Ромите, Ашкалите и Египќаните од Западна Европа за Косово“. Според организацијата, откако ќе се вратат во Косово, овие малцинства се соочуваат со тешкотии при добивањето на документите за лична идентификација, како и за контролата над имотот што им припаѓал пред да заминат. Тие, исто така, тешко добиваат пристап до засолништа, здравствена грижа, работни места и социјална заштита. Многу од нив биле одвоени од своите семејства. Ова е особено тешко за децата, од кои многу не одат на училиште поради јазичните бариери, разликите во образовните програми и сиромаштијата, се вели во извештајот. (Веб-страница на Хјуман рајтс воч - 28/10/10)
