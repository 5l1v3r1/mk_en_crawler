26/11/2010
Од Златко Ковач за Southeast European Times во Вашингтон -- 26/11/10 
Земјите во регионот можат да најдат заеднички јазик преку културата, дури и кога нивните власти имаат несогласувања, вели македонската министерка за култура, Елизабета Канческа-Милевска.
Во интервјуто за SETimes, таа говори за важноста на културата во македонскиот процес на интеграција во ЕУ, чекорите што ги презема актуелната власт за промовирање на културата, и предизвиците со кои се соочува нејзиното министерство -- како што е проблемот со кражбата на артефактите.
 SETimes: Која е улогата на културата? 
 Eлизабета Канческа-Милевскa: Во Македонија, нашата култура е нашиот идентитет, нешто што не прави поразлични, но истовремено и не доближува и поврзува со остатокот од Европа и светот. 
За првпат од независноста на Македонија, културата е во центарот -- и во функција -- на развојот на државата. Оваа владат ја третира културата на рамноправна основа со, да речеме, надворешната политика, што не беше случајот во минатото. Таа одвојува основна сума од преку 65 милиони евра годишно -- што е значителна инвестиција за Македонија. 
Оваа зголемена грижа ја докажува нашата изградба на нов музеј на археологијата во Скопје, во кој ќе биде биде претставен голем дел од македонското наследство; нов образовен музејски комплекс, кој треба да биде завршен во мај 2011 година; и бројни други инвестиции, како што е градењето нова концертна сала за Македонската филхармонија.
Во изминатите три години, целосно ги испитавме и истраживме главните 20 од 5.000 археолошки локалитети, како што се Стоби, Хераклеа, Исар-Марвинци и Вардарски Рид. 
Морам да додадам дека културата, исто така, има важна улога во процесот на интеграција на Македонија во ЕУ. Најновиот годишен извештај на ЕК од пред две недели, особено го истакнува напредокот постигнат во областа на културата. 
 SETimes: Можете ли да ја објасните важноста на културата во поврзувањето на Македонија со другите балкански земји и со ЕУ? 
 Канческа-Милевскa: Јас сум особено задоволна што соработката со земјите од регионот е многу плодна. Ние потпишавме договори во областа на културата со сите регионални земји, преку кои ќе ги унапредиме нашите меѓуинституционални и меѓудржавни врски. Иако властите понекогаш не наоѓаат заеднички јазик, културните институции во континуитет го прават тоа. 
На пример, познатите македонски филмски и театарски режисери, Милчо Манчевски и Слободан Унковски, работат со -- или во -- Грција. Со Хрватска имаме интензивна размена на проекти, вклучително и изложби на 140 уметници во Музејот на современата уметност. 
Македонија, исто така, има извонредни односи со земјите-членки на ЕУ, како што се Словенија и Австрија, со кои, исто така, склучуваме договори за културна соработка. Потпишавме договор со Естонија -- како што направивме со Турција во 2010 година -- со оглед на тоа што Талин ќе биде Европски град на културата во 2011 година. Размените се бројни и се од полза за сите заинтересирани. 
 SETimes: Има ли Македонија културна политика? 
 Канческа-Милевскa: Македонија има јасно дефинирана културна политика и стратегија, кои може да се резимираат како: зачувување, претставување и промовирање. Спроведуваме активности во сите сегменти од културата -- музеите, галериите, театрите, библиотеките, музичко-сценските уметности, филмските уметности, меѓународните промоции и размената, како и локалниот културен развој. 
Културата, исто така, може да биде и се смета за корисна индустрија од политичка и економска гледна точка. Постои значаен економски аспект во тоа, во зависност од тоа дали и како е насочена културата. Заинтересирани сме за развој и на дополнителна димензија -- културен туризам. 
 SETimes: Со какви предизвици се соочувате во работата? 
 Канческа-Милевскa: Особен предизвик е значителната кражба на македонското културно наследство. Ние усвоивме закони и организиравме семинари за да ги акцентираме и спречиме овие криминални активности, и продолжуваме тесно да соработуваме со Министерството за внатрешни работи, но тешко е некои украдени артефакти да се вратат назад.
Еден начин со кој се обидовме да ја запреме кражбата е преку целосна и систематска проверка на најважните археолошки локалитети. Ние го направивме ова за античкиот град Стоби, на пример, претворајќи го во национална институција, и сега таму постои служба која го заштитува.
Културата сама по себе претставува предизвик -- жива, движечка материја. Секој културен настан за нас претставува предизвик, како и мерка за човечкиот успех, па дури и успех за државата.
 SETimes: Можете ли да споделите со нас некое особено остварување кое направило квалитативна разлика? 
 Канческа-Милевскa: Промената на статусот на уметниците. Успеавме подобро да ги вреднуваме трудот и суптилните сложености во нивните напори да создаваат уметност. Претходно, уметниците беа исплаќани по проект. Ние имаме уметници од највисок израз и тие луѓе во Македонија се сега вработени со целосно работно време. Овој пристап можеби може да биде испитан и од другите во заштитата на регионалниот уметнички талент.
