17/02/2005
АНКАРА, Турција -- Поранешниот премиер Месут Јилмаз во средата (16-ти февруари) се појави на судскиот процес со цел да одговори на обвиненијата што произлегоа од банкарскиот скандал. Тој и поранешниот министер за економија Ѓунеш Танер се обвинети дека однапред одредиле кој ќе победи на тендерот за Туркбанк, како и дека користеле услуги на еден мафијашки „бос“ за заплашување на непожелните понудувачи. Барањето на одбраната за отфрлање на обвиненијата врз процедурална основа беше одбиено. 
Исто така во средата, владејачката Партија на правдата и развојот објави дека ја прифаќа оставката на министерот за туризам и култура, Еркан Мумчу, и дека го назначува министерот за образование, Хусеин Челик, за негова привремена замена. Заменик-премиерот Мехмет Али Сахин, сепак, негираше дека постои каква било голема расправија помеѓу Мумчу и останатите членови на Владата.
Во другите вести, Турското здружение за човекови права побара од властите да ја испитаат, како што ја нарекоа, употребата на прекумерна сила од страна на полицијата против курдските демонстранти во вторникот. Полицијата употреби солзавец и физичка сила за да ги растера демонстрантите кои бараа ослободување на затворениот терорист Абдула Оџалан. Едно лице загина. (AП - 17/02/05; AФП, Ројтерс, НТВ - 16/02/05)
