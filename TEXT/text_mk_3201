04/10/2006
Од Пол Кокиу за Southeast European Times во Букурешт – 04/10/06
Како што и се очекуваше, последниот извештај на Европската комисија (ЕК) предизвика различни реакции помеѓу романските политичари, новинари и обичните граѓани. Внимателниот тон беше евидентен додека земјата зборуваше за историскиот момент и неговото долгорочно значење. 
Добрата вест што дојде од Стразбур, исто така, ја донесе и првата заедничка прес-конференција на претседателот Трајан Башеску и премиерот Калин Попеску Таричеану, чии односи во последно време беа заладени поради разликите околу домашната политика.
„Мисијата што ја презедовме кога дојдовме на власт, е завршена“, рече Башеску. Тој, сепак, предупреди дека напорите за спроведување на реформите мора да продолжат и по зеленото светло добиено од ЕК. 
„Романците имаат причина да се горди на својата татковина“, рече Таричеану. „Влегуваме во ера на сигурност. За помалку од 100 дена, Романците ќе бидат членови на ЕУ, исто како и Британците и Германците, но ќе ги имаат и истите обврски.“ 
Министерот за надворешни работи, Разван Унгуреану, пак, ја потсети јавноста дека земјата неодамна се врати на вистинскиот пат, по одолговлекувањето на реформскиот процес во претходните години. „Добро е што успеавме да ја пополниме празнината во однос на претходните грешки и недостатоци“, рече тој. 
Мирчеа Џоана, шеф на главната опозициска партија, ПСД, изрази загриженост во врска со очигледната неспособност на Романија да апсорбира средства од ЕУ, во висина до 30 милијарди евра годишно. Ако тоа не биде решено, земјата ризикува да стане „нето давател во буџетот на ЕУ, а не корисник“, рече тој. 
„Ние сме, исто така, загрижени поради тоа што сé повеќе земји планираат да ги затворат своите пазари на труд за Романците“, додаде Џоана. 
Локалните медиуми ја објавуваа веста со уште повнимателен тон. Романија го „фати последниот воз за ЕУ“, објави весникот Eвениментул зилеи во насловот, оддавајќи им признание на обичните Романци кои го изработија својот дел за придвижување на процесот. 
Зиуa предупреди дека по краткотрајната прослава, земјата мора да се подготви за следната фаза, која ќе биде исто толку тешка како и оние претходно. Според весникот, на Романија й треба кохерентна и остварлива постпристапна стратегија. 
„Што подоцна гувернерите ги усвојат вистинските мерки за ставање на националната економија во европски колосек, толку подоцен и поболен ќе биде пристапот на романското општество во европската заедница“, се вели во натписот на весникот со сугестивен наслов „ЕУ со заби“. 
„Конечно сме внатре, по седум години, три претседатели и четворица премиери“, се весели Котидианул, истовремено истакнувајќи дека процесот сé уште не е завршен. „Влегуваме во Европа во момент кога сме, всушност, сé уште далеку од неа и имаме уште многу домашна задача“, пишува еден колумнист. 
Последниот извештај е „изненадувачки позитивен“, забележува Романијa либерa. ЕК, додава весникот, бараше формула која ќе ги охрабри Романија и Бугарија да ги спроведат реформите, без да ги понижува, истовремено смирувајќи ги евроскептиците. 
Романија можеби се враќа во европското семејство, но нејзините роднини не ја пречекуваат земјата со раширени раце, додава весникот. 
