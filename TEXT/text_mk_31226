03/02/2011
СКОПЈЕ, Македонија -- Претставникот на ЕУ во Македонија, Ерван Фуере, ја повика опозицијата да се врати во парламентот и да го продолжи дијалогот со владејачката коалиција. По разговорите со водачот на најголемата опозициска партија СДСМ, Бранко Црвенковски, во средата (2-ри февруари), Фуере изрази загриженост, истакнувајќи дека бојкотот не е решение за проблемите. Црвенковски ја обвини владата за недемократско владеење. 
Исто така, словенечкиот министер за надворешни работи во посета на земјата, Самуел Жбогар, изрази загриженост за ситуацијата. По состанокот со македонскиот колега, Антонио Милошоски, Жбогар ја потврди поддршката на Словенија за кандидатурата на Македонија за ЕУ, но ја подвлече потребата од понатамошни реформи и решение на долготрајниот спор околу името со Грција. (Сител, МИА, Макфакс, Канал 5 - 02/02/11)
