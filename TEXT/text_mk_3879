16/11/2007
Од Ајхан Шимшек за Southeast European Times – 16/11/07
На 11-ти ноември турски товарен брод со 275 нелегални имигранти беше одвлечен безбедно до грчкиот брег, откако претходно беше зафатен од немирните води покрај брегот на југозападна Грција. Десеттици жени и деца од Ирак беа на бродот 13 дена.
За време на клучната посета на турскиот командант на крајбрежната гарда, вицеадмиралот Кан Ереноглу, на Атина минатата недела, двете земји се согласија да отпочнат со нов комуникациски механизам помеѓу нивните крајбрежни гарди, за разбивање на нелегалната имиграција што ги погодува двете земји. 
Договорот предвидува формирање на безбедносен систем, кој ќе им овозможи на единиците на крајбрежната гарда да разменуваат онлајн информации за сомнителните бродови и лица вклучени во нелегална имиграција.
Грција тешко се справува со големиот пораст на нелегалните имигранти, кои се обидуваат да влезат во Европа преку грчките острови и бреговите на Егејот. Илјадници Азијци, Африканци и Ирачани се обидуваат да го преминат Егејското Море секоја година, плаќајќи им илјадници американски долари на мафијашки групи. Нивното опасно патување честопати завршува трагично: тие или загинуваат или се апсат од безбедносните сили.
Грчките безбедносни сили уапсија околу 8.000 нелегални имигранти во 2005 година на источната територија од земјата и на морските граници. Оваа бројка се зголеми на 22.000 во 2006 година и на 18.000 во првите осум месеци од оваа година. 
Претходно оваа година Грција ја обвини Турција дека не успева да стори доволно за да ги запре илегалните имигранти и дека не дејствува конструктивно во репатријацијата на нелегалните имигранти пресретнати од нејзините погранични сили. 
Турција, од друга страна, вели дека може да прифати репатријација на нелегалните имигранти уапсени од страна на грчките сили само ако е јасно документирано дека овие луѓе влегле во Грција од турската територија или територијални води. 
Грција побара репатријација на 22.000 нелегални имигранти во Турција во последниве четири години, но Анкара прифати само околу 4.000 од нив. Анкара објави дека според договорот помеѓу двете земји, потпишан во 2000 година и анексираниот протокол од 2001 година, Грција мора да ги плати трошоците за репатријацијата. 
Турскиот Генералштаб во октомври ја обвини грчката влада дека неправично ги третира уапсените нелегални имигранти. Според изјавата на владината веб-страница, околу 12.000 нелегални имигранти уапсени од страна на грчките сили биле вратени во турските територијални води и биле оставени самите да се грижат за себе. Повеќето биле Азијци, Африканци и Ирачани. 
И покрај сите обвинувања од двете страни, Ереноглу рече дека Анкара сака да постигне напредок со Грција во врска со мерките за градење доверба. „Ние сме свесни дека нелегалните имигранти влијаат на врските помеѓу нас бидејќи и тоа е исто така безбедносно прашање“, рече тој по состанокот со министерот за поморска трговија, Јоргос Вулгаракис.
Турција и Грција се традиционални ривали, но политичките односи драстрично се подобрија во изминатите години, и покрај тековното несогласување во врска со воздушниот простор и територијалните води. Неколкудецениската поделба на Кипар претставува најголема пречка за зајакнување на соработката, и исто така влијае на кандидатурата на Турција за влез во ЕУ. 
