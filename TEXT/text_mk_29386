03/11/2010
БЕЛГРАД, Србија -- Претседателот Борис Тадиќ ќе го посети источниот хрватски град Вуковар во четвртокот (4-ти ноември), прв српски шеф на државата што ќе го стори тоа. Тадиќ и неговиот хрватски колега, Иво Јосиповиќ, ќе им оддадат почит на жртвите од војната во периодот 1991-1995 година во Хрватска. Тие најпрво ќе положат венци во Овчара, каде што повеќе од 200 хрватски воени затвореници беа убиени во ноември 1991 година од припадниците на Југословенската армија. Тадиќ и Јосиповиќ, исто така, ќе го посетат Павлин Двор, во близина на Осиек, каде што 19 српски цивили беа убиени од Хрватите следниот месец. Кабинетот на Јосиповиќ во вторникот објави дека посетата е симболичен чин кој треба да ги релаксира билатералните односи. Градоначалникот на Вуковар, Жељко Сабо, ја опиша посетата како историска. Тој очекува претседателите да пренесат јасна порака дека конфликтот заврши и дека двете држави сакаат да бидат добри соседи. (РТС, Танјуг, Хина, АП - 02/11/10)
