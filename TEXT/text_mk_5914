16/03/2011
Од Ксенија Јурковиќ за Southeast European Times во Шибеник –16/03/11
Хрватскиот потенцијал за развој на обновливите избори е голем, но сé уште неискористен, барем кога станува збор за соларните, ветровите или геотермалните извори. Сепак, ситуацијата е променета во последниве години.
„Во моментов произведуваме 40 отсто од нашата енергија од обновливите извори, благодарение на хидроелектричните централи. Многу полошо стоиме со потрошувачката, бидејќи мораме да купиме околу 30 отсто од нашата енергија“, објасни Никола Ружински, државен секретар во Министерството за заштита на животната средина. 
„Новите обновливи извори“ сé повеќе привлекуваат интерес од приватните, главно странски, инвеститори, особено кога станува збор за експлоатацијата на ветровата енергија. 
Првата ветерница во Хрватска беше изградена на островот Паг во 2004 година. Претпријатието, Адриа винд пауер, инсталираше ветерници со капацитет од 5.9550 киловати на островот Равна.
Најголеми чекори во развојот на ветровата енергија се направени во приморскиот регион, особено во областа на Шибеник, каде што германското претпријатие Енерсис инвестираше во две нови централи. 
Првата беше изградена во 2006 година на ридовите Тртар-Кртолин; втората беше изградена минатата година на ридот Орлице.
Стотина зони низ цела Хрватска се определени за иста цел, макар што повеќето се во крајбрежниот регион на Далмација. 
Соларната енергија претставува поразлична слика, поради тоа што недоволно е искористена и покрај својот широк потенцијал. 
Според податоците на Здеслав Матиќ, од енергетскиот институт Хрвоје Пожар, во Хрватска се наоѓаат околу 15.000 квадратни метри соларни колектори. Се проценува дека вкупниот генераторски капацитет на овие соларни ќелии изнесува околу 52 киловати. 
„Експлоатацијата на соларната енергија во Хрватска нема систематска поддршка и е оставена на ентузијастите“, рече претседателот на здружението Еко Кварнер, Вјеран Пиршиќ, за SETimes. 
Различните енергетски лобирања, вклучително и на заговорниците на ветровата енергија, го блокираат понатамошниот развој на соларната алтернатива, рече тој. 
„Практично, целата квота за обновливата енергија беше дадена на ветровата енергија, што едноставно нема смисла“, вели Пиршиќ. „Самата ветрова енергија е многу полош избор за нашата земја отколку соларната енергија, особено на југ.“ 
Министерството за економија моментно има скоро 700 апликации за изготвување проекти за ваквите обновливи енергетски извори. Нивното завршување ќе резултира со производство на скоро 6500 мегавати енергија, но постојниот дистрибуциски систем може да се справи само со дел од тој капацитет.
Застарената енергетска инфраструктура и бавната бирократија се само некои од пречките за развојот на обновливите енергетски извори во Хрватска. 
„Потребни се повеќе од 60 различни сертификати и дозволи ако некој сака да постави соларни направи на својот кров. Меѓу нив има дури и сертификат за добро однесување“, рече Пиршиќ за SETimes. 
И покрај овие тешкотии, министерот за економија, Ѓуро Попијац, е оптимист. 
„Хрватска моментно троши 18 тераватчасови струја годишно. Повеќе од 3,5 тераватчасови ќе бидат вклучени во Хрватска од обновливите енергетски извори до 2020 година“, рече Попијац. 
Инвестирањето во обновливата енергија е важно за иднината на Хрватска во ЕУ. За да ги исполни строгите енергетски услови на блокот, земјата вети дека ќе задоволи најмалку 20 отсто од своите потреби за енергија, во производство и трошење, од обновливите извори до 2020 година.
