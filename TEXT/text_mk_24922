02/07/2009
ХАГ, Холандија -- Судењето за воени злосторства против поранешниот водач на босанските Срби Радован Караџиќ нема да започне пред септември, објави во средата (1-ви јули) судијата на Трибуналот Јан Бономи. Сепак, Караџиќ го отфрли ова и рече дека тоа е премногу рано бидејќи разгледувањето на материјалите поврзани со случајот ќе потрае „неколку месеци“. Судијата изрази загриженост во врска со крајните рокови и рече дека очекува оти на обвинителите ќе им треба повеќе од година за да го претстават својот случај. „Ние, најверојатно, ќе мора да ги разгледаме евентуалните други начини на пристап кон случајот“, им рече Бономи на обвинителите.
Караџиќ (64) беше уапсен во Белград во јули 2008 година, откако помина 13 години во бегство. Тој е обвинет по 11 точки за геноцид, воени злосторства и злосторства против човештвото. (Вечерње новости - 02/07/09; AФП - 01/07/09)
