10/07/2006

Иван Дикиќ од Хрватскa ја освои наградата за Млад истражувач на ракот за 2006 година, што ја доделува Европското здружение за истражување на ракот. Тој ја доби наградата за својот придонес во образувањето и обуката на молекуларните биологичари во Европа, како и за описот на клучната клеточна промена што й дава на клетката наредба како да одговори на ДНК оштетувањето -- на пример со ултравиолетовото зрачење од сонцето. Дикиќ, кој моментно предава на Гетеовиот универзитет во Франкфурт, има објавено 78 научни трудови во престижни стручни списанија и добил голем број меѓународни награди за своето истражување. 
*** 
Светската банка одобри заем од 5 милиони американски долари како помош за Aлбанија во подобрувањето на нејзиниот капацитет за контрола на појавата на птичјиот грип. Средствата ќе бидат наменети за проекти за спречување и заштита, вклучувајќи го и формирањето на Националната комисија за пандемија на грип.
*** 
Романските мобилни оператори Оринџ и Водафон започнаа со новата услуга со кој им се овозможува на нивните клиенти да комуницираат преку видео-повици. Услугата ќе биде на располагање на сите корисници кои користат 3Г телефони лоцирани во областите што ги покриваат двете претпријатија, како и во странство. 
*** 
Мајкрософт ги објави плановите за отворање на онлајн центар за поддршка во Софија. Центарот ќе биде најголем логистички центар на претпријатието во Југоисточна Европа и ќе се користи првенствено за поддршка на клиентите. Друг центар, во Букурешт, ќе се занимава со софтвер и лиценцирање. 
***
Хрватска oфицијално се приклучи на Европската лабораторија за молекуларна биологија (ЕЛМБ), со што стана 19-тиот член на оваа организација. Ова е првата транзициска земја што влезе во ЕЛМБ и втора во Југоисточна Европа по Грција. Професорот Крешимир Павелиќ, директор на одделот за молекуларна биологија во институтот „Рудер Бошковиќ“, ќе ја претставува својата земја во советот на ЕЛМБ.
*** 
Приходите од 34 Интернет провајдери во Босна и Херцеговина минатата година изнесуваа вкупно 11,6 милиони евра или 0,16 отсто од БДП, според податоците од босанската Регулаторна агенција за комуникации. Од нив 9,6 милиони евра се создадени од страна на трите големи оператори -- БХ Телеком (53,2 отсто од пазарот), ХТ Мостар (16,6 отсто) и Телеком Српске (13,1 отсто). 
(Разни извори – 03/07/06 – 10/07/06)
