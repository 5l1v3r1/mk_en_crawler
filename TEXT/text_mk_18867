06/12/2006
БРИСЕЛ, Белгија -- Претседателот на Европскиот парламент (ЕП), Јозеп Борел, во вторникот (5-ти декември) се состана со хрватскиот претседател Стипе Месиќ, по што изјави дека 2009 година треба да се смета за целна година за влезот на Хрватска во ЕУ. Борел потврди дека ЕУ не може да биде комплетна без Западен Балкан. Тој, исто така, повика на спроведување на реформите поврзани со ЕУ, како во Хрватска, така и во соседните земји.
Подоцна во вторникот, Месиќ и другите водачи од регионот учествуваа на конференција во Брисел, организирана од фондацијата „Конрад Аденауер“. Во својот говор Месиќ истакна дека земјите од регионот мора да бидат партнери, а не противници во процесот на ЕУ интеграција. (Пословни дневник, Вечерњи лист, Вјесник, Вијести - 06/12/06; ХИНА, ПБС БиХ - 05/12/06)
