24/12/2007
Од Пол Чиокоју за Southeast European Times во Букурешт – 24/12/07
Балканот, со неговата разновидна и бурна историја, можда е едно од последните подрачја во Европа примамливо за етнолозите. Во овој регион од прва рака може да се види огромно богатство од единствени обичаи, а многу од нив потекнуваат од прастарите времиња. Зимата е посебно богата во овој поглед. На пример, многу зимски обичаи во Романија потекнуваат од римските времиња. На пример, во некои божиќни песни се спомнува Трајан, римски император кој ја покори Дација во 106-108 г.н.е. Во некои други го има стихот „Леру-И Доамне, Иер“, кој доаѓа од старите латински зборови Алелуја Домине. 
Со римските времиња поврзана е и „козјата традиција“. Опкружена од деца и веселбари, на долг стап се носи изрезбана дрвена маска од коза. Носачот управува со стапот, со што „козата“ ја отвора и затвора устата додека тој танцува во придружба на флејта. Оваа традиција, која има варијанти -- во кои се појавуваат други животни -- низ земјата е остаток од паганските прослави. 
Децата на Нова Година го повикуваат богот на вегетацијата благословувајќи ги членовите на семејството и соседите со букет познат како „Соркова“, симбол на плодноста и благосостојбата. За возврат децата добиваат колачи, пари и други подароци. 
Истиот ден, младите луѓе се облекуваат како орачи и се приклучуваат во колона во која има украсен плуг. И ова потекнува од времето на Римјаните, а има корен во ритуалот за заштита на жетвите. Овие и некои други ритуали покажуваат како Романците интегрирале многу древни обичаи во културата на православните христијани. 
Во Бугарија, Игназден или денот на свети Игнат се прославува на 20-ти декември и го обележува почнувањето на божиќните и новогодишните празници. Според верувањето, овој ден исто така се смета за почеток на новата година. Во овој контекст, од пресудна важност е првиот човек кој ќе влезе во куќата на овој ден да биде добар. Со тоа следните 12 месеци ќе бидат успешни за семејството. На овој ден ништо не се позајмува со цел семејното богатство да остане на свое место во текот на новата година. 
Клучен елемент на божиќните празници е ритуалот коледуване . Преоблечени и пеејќи песни, коледарите -- момчиња и млади мажи кои го изведуваат овој ритуал -- одат од куќа до куќа за да им посакаат здравје, добра среќа, просперитет и плодност на главите на домаќинствата, нивните семејства, стоката, земјата итн. Потоа доаѓаат сурвакарите, кои се главни учесници во новогодишните празници. Одејќи од куќа до куќа, тие ги почукнуваат луѓето по нивните грбови со дренови гранчиња, украсени со панделки, предила, пуканки и овошје, посакувајќи им здравје, долг живот и успех. 
Сепак, далеку најспектакуларни изведувачи се кукерите (пантомимичари), кои изведуваат еден уникатен бугарски традиционален ритуал. Тие носат костуми и големи, страшни дрвени маски и го изведуваат својот магичен танц поминувајќи низ селото. Бројните бакарни и бронзени ѕвончиња со различна големина кои се врзани за ремените на кукерите создаваат гласен звук кој треба да го избрка злото и болеста. Овој ритуал, за кој се смета дека има тракиски потекло, го изведуваат само мажи пред Нова Година и Великите Пости. Целта на овој ритуал е да ги избрка лошите духови, така што селото ќе може да ужива богати жетви, здравје и среќа во текот на годината.
Подготовките за Божиќ во Македонија започнуваат на 5-ти јануари, кога луѓето се собираат околу огнови кои се нарекуваат Коледе, пијат топла ракија или вино и пеат песни. Погачи во кои е ставена паричка се делат на парчиња, а оној што ќе ја добие паричката во својот дел е именуван за кум на Коледе. Тој потоа ја подготвува трпезата со храна.
Рано наутро следниот ден, децата одат од куќа до куќа, пеат песни и го најавуваат раѓањето на Исус. Домаќините им даваат ореви, јаболка, колачи и парички.
Овој ден се нарекува Бадник. Домовите се украсуваат со дабови гранчиња и семејствата се собираат на трпеза. Повторно, се дели погача со паричка. Се верува дека оној кој што ќе ја добие паричката ќе го прати среќа во текот на целата година.
Најголемата прослава за Бадник се одржува пред Соборниот Храм Св. Климент Охридски во Скопје, каде кумот дели топла ракија и дабови гранчиња. Божиќ се прославува следниот ден, на 7-ми јануари. Младите ги посетуваат нивните постари роднини и пријатели за да им посакаат се најдобро за празникот и да уживаат во гозбата.
Како земја во која преовладува католицизмот, хрватските народни традиции се тесно поврзани со христијанскиот фолклор и прослави. Празничните прослави започнуваат првата недела од декември кога се слават двајца светци заштитници -- Свети Никола и Света Луција. 
Свети Никола, кој се слави на 6-ти декември, на децата им носи подароци и ги остава во црвени чорапи. Добрите деца добиваат бонбони; додека пак оние кои биле непослушни добиваат стапчиња од неговиот помошник, Крампус. На денот на света Луција, 13-ти декември, една жена облечена како светица на соседите им дарува смокви, бадеми, ореви и јаболка. 
Во домовите, семејствата започнуваат да го слават Божиќ со засадување на минијатурно сено, кое симболизира виталност и плодност. До Божиќ сеното ќе порасне и тогаш се поставува како главен украс на божиќната трпеза. На дното сеното се врзува со црвена панделка, а во средината се става јаболко или свеќа.
По Божиќ, сеното им се дава на птиците, бидејќи не треба да се фрли. Според старите верувања, ништо од божиќната трпеза не треба да биде фрлено во ѓубре, туку мора да им биде дадено на други живи суштества.
Светла Димитрова, Марија Лазарова и Наташа Радиќ придонесоа за овој извештај.
