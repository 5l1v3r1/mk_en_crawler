02/05/2007
(AФП, АП, ДПА, американско Министерство за одбрана, американски Стејт департмент, Радиотелевизија Црна Гора - 01/05/07)
САД и Црна Гора во вторникот (1-ви мај) потпишаа договор, отворајќи го патот за унапредување на билатералната воена соработка.
Пактот, познат како Договор за статусот на силите (СОФА), беше потпишан од страна на американскиот државен секретар Кондолиза Рајс и црногорскиот претседател Филип Вујановиќ, помалку од девет месеци по официјалното воспоставување на дипломатските врски минатиот август. 
Црна Гора прогласи независност на 3-ти јули 2006 година. Две недели порано мнозинството гласачи во оваа јадранска република од нешто повеќе од 630.000 жители го поддржаа нејзиното отцепување од лабавата заедница со Србија формирана во 2003 година. 
„САД ја поздравува Црна Гора како пријател и партнер, партнер во зголемувањето на стабилноста на Балканот“, рече Рајс на заедничката прес-конференција со Вујановиќ. Договорот за воена соработка, додаде таа „ја поставува основата за ангажманот на воениот персонал на САД во Црна Гора во меѓусебно договорените активности“. 
Соопштението што го издаде американското Министерство за одбрана во вторникот, понатаму објаснува дека СОФА договорите го дефинираат правниот статус на американскиот воен персонал и нивниот имот на територијата на земјата-домаќин. Тие, исто така, ги зацртуваат правата и одговорностите помеѓу владите на двете земји „во врска со кривичните и цивилните надлежности, даночните и царинските прашања, влезот и излезот на личниот имот и решавањето на барањата за обештетување“. 
Пактот, рече Рајс, ќе им дозволи на црногорските и американските вооружени сили да спроведуваат редовна размена, вежби за обука и други активности на соработка. 
Вујановиќ, кој ја предводи делегацијата во која учествуваат и црногорскиот министер за надворешни работи и за одбрана, Милан Рочен и Боро Вучиниќ, го потпиша договорот за време на првата официјална посета на САД откако неговата земја стана независна.
Потпишувањето на договор „ претставува потврда за пријателството помеѓу Црна Гора и САД и голем чекор напред кон унапредувањето на овие односи“, рече тој во изјавата за време на церемонијата на потпишување. „Сакам да им се заблагодарам на американската администрација и американските граѓани за помошта што й ја дадоа на Црна Гора во градењето на демократските институции, во потврдувањето на демократските вредности и во реформирањето на нашата економија.“ 
Црна Гора се залага за влез во ЕУ и во НАТО. Во декември Вујановиќ потпиша рамковен договор за пристап на неговата земја во програмата на Алијансата Партнерство за мир, голем чекор напред кон понатамошното членство. 
Изразувајќи поддршка за евроатланската интеграција, Рајс во вторникот вети дека нејзината земја ќе работи со Црна Гора на остварувањето на оваа цел. 
Вујановиќ изрази надеж дека договорот од вторникот ќе охрабри повеќе американски претпријатија да инвестираат во неговата земја, да учествуваат во процесот на приватизација и да воспостават партнерство со црногорските бизнисмени. „Потпишувањето на договорот СОФА поставува нова основа за нашите односи во безбедноста тука и е навистина свеж доказ дека Црна Гора претставува сигурна средина и затоа, ова е нова, дополнителна покана за новите економски партнерства.“
Во Црна Гора, која ја усвои германската марка во 1999 година, а потоа и еврото во 2002 година, скоро сите банки и близу 90 отсто од државните претпријатија и имотот се веќе приватизирани. Туризмот, особено долж јадранскиот брег, е во процвет и земјата е рангирана помеѓу туристичките дестинации со најбрз раст во светот. 
