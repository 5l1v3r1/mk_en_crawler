31/05/2013
Игор Јовановиќ за Southeast European Times во Белград -- 31.05.13
Српската полиција е подоследна во гонењето на картелите за кокаин, што властите и аналитичарите велат дека ќе биде најефикасно во борбата против криминалците.
„Борбата против мафијата за дрога мора да биде константна“, рече за SETimes Зоран Драгишиќ, професор на белградскиот Факултет за безбедност.
Балканскиот пат, преку кој се врши шверцот на кокаин и хероин од Јужна Америка во Европа, поминува низ регионот, рече Драгишиќ.
Шверцот на кокаин претежно го вршат криминалци од Србија и од Црна Гора, додека албанската мафија оперира во шверцот на хероин, рече тој.
„Ова е бизнис кој носи многу пари, па според тоа се работи за моќни луѓе“, рече Драгишиќ. „Најдобар знак дека полицијата е успешна во борбата е кога пазарните цени на хероинот и кокаинот ќе одат нагоре, бидејќи тоа значи дека има недостиг.“
„Многу е тешко да се постигне успех во борбата против картелите за дрога ... [бидејќи] е тешко да се обезбедат докази против нив“, рече за SETimes Добривоје Радовановиќ од Институтот за криминолошки истражувања.
Еден од најголемите успеси во борбата против картелите за дрога во регионот беше под операцијата Балкански воин, кога повеќе од два тони кокаин беа запленети претходно оваа година. Акцијата значеше почеток на судскaта постапка против еден од најголемите нарко-босови во регионот, Дарко Шариќ.
Откако ја слушна првата вест за запленувањето на кокаинот, Шариќ побегна од Србија, каде што живееше тивко и далеку од очите на јавноста и сè уште е во бегство.
Шариќ и неговите помошници се обвинети во Србија за шверц на големи количества кокаин. Листата на можни места каде што тој би можел да се крие ги вклучува Јужна Африка, некои европски држави и неговата татковина Црна Гора.
„Добрата соработка на полицијата од регионот е единствениот начин за борба против картелите за дрога, кои се многу моќни и добро организирани“, рече за SETimes директорот на српската полиција Милорад Вељовиќ.
Црногорските власти ги негираа наводите дека Шариќ се крие на нивна територија.
„Ако Дарко Шариќ се наоѓа во Црна Гора, тој ќе биде уапсен во согласност со меѓународната потерница што Интерпол Белград ја издаде за него“, соопшти црногорската полиција.
Апсењето на Шариќ е „сега во рацете на странските служби“, рече српскиот премиер Ивица Дачиќ, кој е истовремено и министер за внатрешни работи.
Српската полиција формираше специјален тим задолжен за апсење на Шариќ. Првиот потпретседател на владата, задолжен за координација на безбедносните служби, Александар Вучиќ, изрази надеж дека обвинетите може да бидат уапсени во првите шест месеци од 2013 година.
Славиша Совтиќ, началник на Секторот за борба против организираниот криминал, рече дека полицијата не сака да говори за крајни рокови во вакви случаи, но додаде дека ќе бидат преземени сите чекори и дејства за апсење на Шариќ.
„Апсењето на Шариќ не е доволно“, рече Радовановиќ. „Неопходно е да се спречи некој друг да го заземе неговото место. Веќе има информации дека албанската и бугарската мафија се борат за местото на ,наследникот’.“
 Каков вид стратегија ќе донесе подобри резултати во борбата против мафијата за дрога? Споделете ги вашите размислувања во коментарите.  
