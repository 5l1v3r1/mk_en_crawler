02/06/2006
(Девет часот, Букурешки дневни вести - 02/06/06; AП - 01/06/06)
Адријан Настасе, кој беше романски премиер од 2000 до 2004 година беше обвинет за мито во четвртокот (1-ви јуни) во врска со назначувањето на шефот на главната агенција во земјата за борба против перењето пари, во замена за лична услуга. 
Обвинителите за борба против корупцијата рекоа дека Настасе го назначил Јоан Мелинеску за шеф на Националната канцеларија за борба против перењето пари во 2000 година, под услов тој да ја блокира истрагата за трансферот на пари во кој беше вмешана сопругата на поранешниот премиер. 
„Настасе е обвинет дека, врз основа на претходен договор, го наименувал Мелинеску за шеф на канцеларијата, со одлука на владата, а во замена тој требало да ја блокира истрагата за сомнителниот трансфер на 400.000 долари на сметката на Дана Настасе“, беше цитирано соопштението на Националниот оддел за борба против корупција во четвртокот. 
Според романскиот закон, каква било трансакција поголема од 10.000 американски долари мора да биде проверена од канцеларијата против перењето пари, која беше формирана во 1999 година. 
Според весникот на англиски јазик <I>Девет часот</I>, случајот според кој е обвинет поранешниот романски водач не е насочен директно против него, туку против Мелинеску. Таа се вели дека им помагала на голем број поединци со тоа што не ги пријавувала сомнителните трансакции во кои биле вклучени. 
Настасе се појави пред обвинителите во четвртокот за да биде официјално информиран за новите обвиненија. Ова се случи околу четири месеци откако беше обвинет за мито во врска со договорот од 1998 година, со кој тој купил недвижен имот од поранешен пратеник кој подоцна беше осуден за измама. 
Покрај истрагата за договорот од 1998 година, во јануари антикорупциските обвинители започнаа истрага за начините на кои Настасе го стекнал своето богатство, по откритието дека наследил еден милион американски долари од неговата тетка, која починала минатата година. Настасе тврди дека неговата тетка Тамара, која наводно живеела во беда, го стекнала своето богатство продавајќи семеен имот во последните години од животот и инвестирајќи добро на пазарот на недвижности. 
Во очекување на истрагата Настасе поднесе оставка од функцијата претседател на опозициската Социјалдемократска партија (ПСД) во јануари. Два месеци подоцна тој, исто така, поднесе оставка од функцијата претседател на романскиот долен дом на парламентот, откако неговата партија ја повлече својата поддршка за него. 
Веста за новите обвиненија за мито дојде во време кога медиумските објавија дека Настасе, исто така, се испитува и за злоупотреба на функцијата, во врска со изградбата на Националниот музеј на современа уметност во Букурешт. 
