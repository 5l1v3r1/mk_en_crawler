12/04/2013
Дражен Ремиковиќ за Southeast European Times во Бања Лука -- 12.04.13
Премиерката на Република Српска Жељка Цвијановиќ рече дека нејзината влада планира да се фокусира на економските реформи, вклучително и вработувањето и бизнис климата.
„Секоја иницијатива која обезбедува вработувања ќе ја има нашата поддршка. Ќе ја разгледаме можноста за растoварување [од даноци] на работодавачите кои сакаат да вработат нови работници, со обврска да спречат отпуштање на постојните вработени. Овие и други мерки ќе бидат преземени по деталната анализа на даноците кои бизнисмените мора да го платат“, рече Цвијановиќ во ексклузивното интервју за SETimes.
„Ја формиравме оваа влада во многу сложени финансиски услови“, рече неодамна Цвијановиќ пред членовите на парламентот. „Оваа влада ќе ги спроведе потребните реформи за да ја подобри бизнис климата и да ги убеди сите потенцијални инвеститори дека нивните инвестиции ќе бидат сигурни тука“.
Премиерот на РС Александар Џомбиќ и неговата влада поднесоа оставка минатиот месец, откако не можеа да се изборат против влијанието на светската финансиска криза и зголемувањето на стапката на невработеност во земјата.
Цвијановиќ ја презеде функцијата откако претходно беше министер за економски односи и регионална соработка.
Таа рече дека приоритет ќе биде да се воспостави ред во јавните претпријатија, кои моментно работат со огромни загуби и имаат на располагање големи резерви. Важно е големите јавни системи, како Електропривреда РС, државното претпријатие за електрична енергија, да работат независно како инвеститори за да обезбедат нови работни места и вработување, додаде таа.
„Јавната администрација целосно ќе ги почитува роковите и ќе биде апсолутно на услуга на секој ... што започнува бизнис. Оваа година владата ќе одвои 12,7 милиони евра за вработување и 10 милиони евра за економскиот развој“, рече Цвијановиќ за SETimes.
Таа, исто така, изрази загриженост во врска со аранжманот со ММФ, кој таа вели дека е загрозен поради хаосот во Федерацијата на БиХ.
„Голем број проблеми има и на државно ниво, од неусвоени закони, распределбата на парите од индиректните даноци, неизвесната помош за земјоделците ... Тоа не е карактеристично за актуелната политичка ситуација, туку претставува постојано обележје во државата која не наоѓа одговори за истото“, рече таа.
Но, Младен Иваниќ, претседател на опозициската Партија на демократски напредок, рече дека новата влада нема да промени ништо значајно во економските услови.
„Тоа се практично истите луѓе од истата партија, која владее осум години, тие покажаа што знаат. А знаеја само да ја донесат РС на работ на економското уништување. Новата влада многу зборува, но многу малку работи“, рече Иваниќ за SETimes.
Mиланко Бајатовиќ (55), градежен работник од Приедор, рече дека новата влада најави промени, но тој се сомнева во тоа.
„Секоја влада досега најавуваше подобар живот за граѓаните, но е постигнат мал напредок. Сите говорат за вработување, но луѓето секој ден губат работни места. Тие треба да бидат позагрижени за економијата, а помалку за политиката“, рече Бајатовиќ за SETimes.
 Кои економски реформи би сакале да бидат спроведени? Кажете ни во коментарите.  
