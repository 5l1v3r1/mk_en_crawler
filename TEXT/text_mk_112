29/01/2007
Од Ѓорѓи Митев Шантек за Southeast European Times во Белград – 29/01/07
Слабоста на институциите, распространетата корупција и несигурноста на правните системи и понатаму се големи проблеми кај земјите-кандидати за членство во ЕУ на Балканот, дури и во моментов кога економиите во регионот се приближуваат кон стандардите на блокот. Ова беше еден од клучните наоди на извештајот за напредокот во 2006-та година изготвен од страна на Европската Комисија. И покрај тоа што земјите од југоисточна Европа стануваат подобро место за трговија и инвестиции, неуспехот да се решат политичките и административните слабости и понатаму е пречка за понатамошен напредок кон пристапување во ЕУ.
Во однос на уставните прашања, утврдено беше дека Босна и Херцеговина (БиХ) има најголеми проблеми. Неуспехот на парламентот да ги усвои клучните реформи претставува, како што наведе ЕК, пропуштена можност за да се „направи првиот чекор кон една подемократска и поефикасна држава“.
Останатите земји во регионот се соочуваат со други политички проблеми. На пример, Турција сеуште се бори со проблемот со цивилната контрола над воената. Хрватска и покраината Косово се уште не создале соодветни услови за постојано враќање на бегалците. Во Македонија, немањето на конструктивен дијалог помеѓу политичките партии го отежна процесот на децентрализација и го попречи правилното функционирање на институциите. 
Проблемите со соработката помеѓу владата и опозицијата доведе до повторување на политичкиот ќор-сокак во Албанија. Србија, пак, е критикувана поради нејзините „неконструктивни“ приоди во однос на Косово, како и поради соработката со меѓународниот суд за воени злосторства.
Промовирањето на владеењето на правото, како и подобрувањето на судскиот систем и понатаму се загрижувачки прашања во целиот регион. Секоја земја, без исклучок, треба значително да ги подобри своите институции. Новиот устав во Србија ја поматува независноста на правосудството. Косово не постигна голем напредок во граѓанската и кривичната правда. Кривичниот закон во Турција вклучува членови кои ефикасно ја ограничуваат слободата на говорот. БиХ има четири посебни судски надлежности, како и висока стапка на анулирање на пресудите во поважните кривични случаи. Судскиот систем во Македонија ги покажува „истите сериозни недостатоци како во претходните години“, кои влијаат како врз неговата независност, така и врз неговата ефикасност.
Етничките проблеми се сеуште многу присутни во Хрватска, БиХ, Косово, утврди ЕК. Дискриминацијата и понатаму е широко распространета. Направен е мал напредок во спречувањето на етничката поделба на децата во училиштата.
Нивото на корупција и понатаму е високо во земјите од југоисточна Европа. Дури и сега кога регулативата постои тие не се имплементираат соодветно. За да се направи тоа потребен е дополнителен капацитет и политичка волја. Косово постигна мал напредок, додека пак Србија треба да ги засили напорите. Албанија и Црна Гора покажаа зголемување на официјалната подготвеност за решавање на овој проблем, но зборовите мора да бидат поткрепени со дела. Според ЕК, во пракса, многу слабости се сеуште очигледни. 
Постигнат е одреден напредок во борбата против организираниот криминал и подобрувањето на администрацијата на царината, конкуренцијата, стандардизацијата и статистиката. Меѓутоа, Косово се наоѓа на патот за трговија со хероин, а неговата употреба продолжува да се зголемува. Организираниот криминал и понатаму е извор на сериозна загриженост и во Црна Гора. Покрај проблемите со транзитот, оваа земја, исто така, се соочува со внатрешен проблем со зголемената зависност од дрога, со сериозни општествени, здравствени и безбедносни последици.
И покрај тоа што го критикува напредокот во политичката арена, извештајот на ЕК има многу добри вести што се однесува до економиите во регионот. Иако темпото на економските реформи варира од земја до земја, севкупниот тренд е ист. Макроекономската стабилност се одржува, заедно со економскиот раст и ниската инфлација. БиХ успешно го воведе данокот на додадена вредност. Албанија ги укина пазарните бариери. Црна Гора и Србија достигнаа високи нивоа на директни странски инвестиции, а Турција постигна значаен напредок во реформите на внатрешниот пазар. Само Косово сеуште нема покажано вистински напредок, но ова не треба да изненади, имајќи го предвид неговиот нерешен статус. Се разбира, економските реформи таму зависат од решавањето на политичката иднина на покраината. 
Иако економската слика за регионот е општо позитивна, тука не треба да бидат занемарени премногу проблематичните области. И покрај тоа што макроекономската стабилност е воспоставена, таа би можела да биде нарушена од надворешниот долг, кревката фискална состојба, големата сива економија и високиот степен на невработеност. Финансискиот пазар, како и пазарот на работна сила, сеуште не функционираат соодветно, а неофицијалната економијата има тенденција да ја сруши официјалната. Владите, исто така, сеуште немаат организирано ефикасна борба против перењето пари. 
Ивозот на Албанија и понатаму е слаб. БиХ, Црна Гора и Србија имаат трговски дебаланс, како и дебаланс на тековната сметка кои треба да бидат решени. Потребно е сериозно фискално регулирање, плус забрзана корпоративна реорганизација и приватизација на јавниот сектор. Србија треба да имплементира стечајни постапки, Македонија и Косово да воведат поцврсти правни гаранции за имотните права, а Хрватска да ги забрза структурните реформи. Заедно со политичките и административните регулирања, овие финансиски и економски подобрувања се, исто така, витални за пристапување во ЕУ. Без нив, ЕУ и понатаму ќе биде блиску само географски.
