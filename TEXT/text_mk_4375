07/04/2008
Од Наташа Радиќ за Southeast European Times во Загреб – 07/04/08
Американскиот претседател Џорџ В.Буш во петокот (4-ти април) пристигна во дводневна посета на Загреб, за да й посака на Хрватска добредојде во НАТО и да ги пофали демократските реформи на земјата, посочувајќи ги како пример за другите поранешни комунистички земји на Балканот.
Буш, кој беше на една од своите последни европски турнеи, го посети Загреб помеѓу самитот на НАТО во Букурешт и пред неговиот состанок со рускиот претседател Владимир Путин. 
Претседателот Стипе Месиќ и премиерот Иво Санадер рекоа дека посетата беше една од најважните политички настани во поновата хрватска историја.
„Посетата на претседателот Буш покажува дека, и покрај тоа што сме мала нација, ние сме партнери на Соединетите Држави“, рече Месиќ.
Во петокот Месиќ беше домаќин на вечерата за американската делегација, на која присуствуваа хрватски истакнати личности од културните кругови, спортот, хуманитарци и економисти. 
Следниот ден Буш одржа говор на плоштадот Св.Марко, симбол на хрватската национална сувереност, во историскиот центар на Загреб. Албанскиот и македонскиот претседател и премиерите на двете земји беа помеѓу поканетите да присуствуваат на говорот. Покрај ова, повеќе од 5.000 Хрвати ентузијастички го дочекаа Буш. 
„Хрватскиот народ ја надмина војната и тешкотиите во градењето мирољубиви односи со своите соседи и градењето зрела демократија во една од најубавите земји што постојат на светот“, рече Буш.
Честитајќи й на Хрватска за поканата што ја доби за влез во НАТО на самитот, Буш рече дека тоа беше глас на доверба во нејзините континуирани реформи. „Затоа, ако некоја опасност му се закани на вашиот народ, Америка и НАТО Алијансата ќе застанат покрај вас. Никој нема да може да ви ја одземе слободата“, додаде Буш.
Сепак, тој изрази жалење дека Македонија не доби покана. „Позицијата на Америка е јасна: Македонија треба да го заземе своето место во НАТО што е можно поскоро“, рече тој. 
Велејќи дека НАТО е отворен за сите земји во регионот, тој ги поздрави напорите на Босна и Херцеговина да се доближи до Алијансата отпочнувајќи го процесот на Интензивен дијалог. 
Тој, исто така, им се заблагодари на хрватските, албанските и македонските војници што служат во Авганистан, и на албанските и македонските војници што служат во Ирак. „Само прашање на време е кога слободата ќе се вкорени во овој проблематичен регион. А кога тоа ќе се случи, милиони луѓе ќе ги запомнат луѓето од вашата нација што застанаа покрај нив кога имаа потреба од тоа“, рече Буш. Тој го заврши својот говоре велејќи „Господ нека ја благослови Хрватска.“
Потоа Санадер му се заблагодари на Буш за поддршката, велејќи дека се надева оти американско-хрватското партнерство ќе процвета.
Неколку минути пред претседателскиот авион да го напушти Загреб, Буш топло ги поздрави хрватските војници кои учествуваа во мисијата ИСАФ во Авганистан.
