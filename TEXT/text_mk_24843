03/03/2009
БУКУРЕШТ, Романија -- Властите уапсија подофицер на Министерството за одбрана врз основа на обвинението за предавство, објави одделот за организиран криминал и тероризам при министерството, во своето соопштение од понеделникот (2-ри март). Подофицерот Флоричел Ачим, наводно, му продавал доверливи воени документи на бугарски државјанин, идентификуван како Маринов Жиколов, кого полицијата го уапси за шпионажа. Ачим, наводно, добивал доверливи податоци и му ги пренесувал на Жиколов преку сложен систем на комуникација. Подоцна, Жиколов, наводно, им ги испраќал документите на лица опишани како „претставници на неврзана држава“. 
Во другите вести, околу 20.000 државни службеници учествуваа во двочасовниот предупредувачки штрајк во понеделникот изутрина, кој влијаеше на активноста на 350 државни институции низ целата држава. Штрајкувачите се противат на одлуката на владата за прекинување на плаќањето за прекувремените работни часови и бонусите. Тие велат дека ќе започнат генерален штрајк следната недела ако нивните барања не бидат исполнети. (Реалитатеа ТВ, АФП, Ксинхуа, Медиафакс - 02/03/09)
