09/03/2005
(Разни извори – 02/03/05 – 09/03/05)
Сараево е избрано за домаќин на Специјалната зимска олимпијада 2009, која се очекува да привлече 2.000 спортисти од околу 80 земји, како и илјадници доброволци, гледачи и медиуми. Организаторите на настанот како причина за одлуката ја наведоа климата и географската положба на земјата, олимписките капацитети и силната програма за Специјалната олимпијада. 
*** 
На 11-ти март ќе биде отворен осмиот Скопски филмски фестивал. Тој ќе започне со проекцијата на еден од најновите македонски филмови, филмот „Илузија“ на Светозар Ристевски. 
*** 
Бугарската спринтерка Ивет Лалова го освои златниот медал на трката 200 метри за жени на Европскиот затворен шампионат во Мадрид, поставувајќи нов национален рекорд од 22,91 секунди. Таа ќе биде последната добитничка на златниот медал во оваа категорија, со оглед на тоа што истата се укинува по 23-годишното постоење. 
*** 
На 3-ти март во Хрватска беше промовиран новиот дневен весник 24 Сата (24 Часа). Неговиот сопственик, австрискиот весник Стирија медиа интернешнал, веќе го поседува хрватскиот дневен весник Вечерњи лист.
*** 
Во Евро-бугарскиот културен центар во Софија во тек е изложбата на фотографии на четири жени-фотографи од земјите во Југоисточна Европа -- од Бугарија Соња Станковa, од Грција Хрисула Мамоглу, од Србија и Црна Гора Александра Ајдуковиќ и од Tурција Силва Бингаз. Секоја од нив се фокусира на одредена тема: мајки и ќерки, вработени жени, жени-политичарки и домаќинки. 
*** 
Легендарниот бугарски кларинетист, Иво Папасов - Ибриама, ја освои овогодинешната светска музичка награда на публиката на Радио BBC. Тој наградата ја доби за својот последен албум, насловен како „Панаир“ (Панаѓур), издаден во 2004 година.
*** 
Во Истра е формирана првата група на жени-уметнички во Хрватскa, Венера креатива. Нејзините 13 учеснички неодамна дипломирале од хрватските и странски академии. Тие планираат голем број изложби во Хрватска, Австрија и Велика Британија. 
*** 
Дину Танасе ја освои наградата за најдобар режисер за неговото „Дамен танго“ на Романските филмски награди во Букурешт на 4-ти март. Истиот филм ги освои и наградите за најдобра машка улога (Хорациу Малаеле), најдобра споредна женска улога (Кока Блоос) и најдобар дебитант (Ана Улару). 
*** 
Tурчинот Шереф Ероглу го освои златниот медал во категоријата од 66 килограми за мажи на Гранд при боречкиот турнир во грчко-римски стил, што се одржа во Шомбателу, Унгарија. На натпреварот учествуваа 150 борачи од 21 земја. 
