08/01/2013
Мики Трајковски за Southeast European Times во Скопје -- 08.01.13
Скромните новогодишни прослави во регионот ја одразија економската клима полна со предизвици, со која се соочуваат земјите во 2013 година.
Два милиони жители на Белград добија 50 отсто помал буџет за дочекот. Граѓаните ги забавуваа локални бендови и пејачи, изјави за SETimesБилјана Богдановиќ од белградската информативна служба.
„Буџетот за дочекот на Новата година беше 93.000 евра, [половина од минатогодишниот.] Во последниве 10 години инвестиравме значителни средства за купување на божиќните украси. Центарот на Белград и двата главни булевари во Нов Белград [се украсени со нив]“, рече Богдановиќ.
Во Будва, најголемиот туристички центар во Црна Гора, немаше буџет за забава или украсување оваа година. „За украсување ги употребивме старите украси. Ова е година на штедење, а така ќе биде и следната година. Градот беше украсен скромно со оние украси што ги имавме од порано“, рече за SETimesДиана Коцарац, портпаролка на општина Будва.
Во Охрид, градот одвои скромни 10.000 евра за украсувањето и за дочекот.
„Ние, како и минатата година, ќе организираме скромен и весел дочек со настап на пејачи од градот. Мислам дека не е време за расфрлање со пари“, изјави за SETimesохридскиот градоначалник Александар Пeтрeски.
Флора Думоши, шеф на Управата за култура во Приштина, рече дека градот потрошил 42.000 евра и дека тендерот за осветлувањето и украсувањето на градот го добило претпријатие што дало најниска понуда.
„Оваа година општината одлучи да ги прошири украсувањата на многу улици и делови од градот“, рече Думоши.
Но, и покрај потребата за кратење, некои граѓани велат дека мора да се направи повеќе за дочеците.
„Секоја година истата приказна, истите бендови, истите луѓе. Градската администрација треба да се обиде да направи нешто ново, да донесе некои големи рок-групи. На тој начин туристите најверојатно би доаѓале во Загреб за Нова година и би оставале пари тука. Но, градските власти со години не покажале ништо конструктивно“, рече за SETimesжителот на Загреб Зденко Гаљак (28).
„Мислам дека она што [тие] го прават не е доволно. Но, Сараево не е толку атрактивно за туристите за тие да организираат големи и гламурозни прослави за Новата година. Тоа е оправдано за големите европски градови, каде што доаѓаат луѓе од целиот свет“, рече жителот на Сараево, Емир Немиралија.
Но, Ристо Гогоски, професор по економија на Универзитетот во Битола, вели дека иако привлекувањето туристи со организирање поголеми прослави би било од корист, тоа зависи од расположливите средства.
„Инвестирањето повеќе пари за вакви работи е од финансиска [корист] за хотелиерите и општините бидејќи тоа ќе донесе повеќе гости. Одлуката да се потроши повеќе ќе има голем ефект, но тоа зависи од големината на буџетите“, рече Гогоски за SETimes. Дописниците на SETimes Дражен Ремиковиќ во Загреб и Младен Драгојловиќ во Бања Лука дадоа свој придонес за овој напис.
