30/08/2011
Билјана Лајмановска за Southeast European Times во Скопје -- 30.08.11
Пред четири години македонската влада го прогласи Рамазан-Бајам -- тридневниот исламски празник со кој завршува рамаданскиот пост -- за државен празник. 
„Тоа е нереботен ден за сите подеднакво за првпат од првата четвртина на 20-тиот век, вклучително и за христијаните и за атеистите“, рече за SETimes битолскиот муфтија Плуми Велиу.
Во Река, регион долж реката Радика во западниот дел од земјата, муслиманската заедница го одбележува празникот како што тоа се прави со векови. 
Истиот почнува со утринска молитва, по што следи посета на гробиштата на претците. Членовите на заедницата им покажуваат почит на најстарите членови бакнувајќи им ги рацете. Се разменуваат честитки. 
Тридневниот празничен дух вклучува посета на пријателите и семејството, при што младите генерации ги посетуваат своите постари. Се служат вкусни јадења, како што е традиционалното „Бајрамско месо“ (јагне), баклава и валангии, колач со лиснато тесто. 
„Во Битола луѓето се посетуваат меѓусебно за Разадан-Бајрам. Во мојата куќа, покрај посетите на семејството и пријателите, честопати ме посетуваат и христијани, кои доаѓаат да ми честитаат“, рече Велиу. 
Поранешниот голем муфтија на македонската Исламска заедница, Јакуп Селимовски, рече дека етничките Македонци -- иако се во најголем дел православни христијани и се целосно лојални на Македонската православна црква -- сé повеќе се запознаваат со исламската вера и нејзините празници. 
Македонските политичари, додаде тој, сега почнуваат да го следат примерот на своите западни колеги, организирајќи Ифтар вечери во чест на исламската заедница. 
„Има дури и група интелектуалци што се заинтересирани за сериозно проучување на Исламот“, рече Селимовски за SETimes. 
Исламската заедница, додаде тој, ги зголемува своите напори да допре до луѓето од другите вери. „За време на Светиот месец, организираме Ифтар вечери и ги каниме и немуслиманите“, рече Селимовски.
Сепак, македонската одлука за признавање на Разадан-Бајрам не е добредојдена од сите. Некои тврдат дека не е работа на државата да ги одбележува верските настани, и дека таквите прослави го делат оштеството, наместо да го спојуваат. 
„Верските празници се прослави на една група граѓани ... Ние треба да ги прославуваме оние денови што значат нешто за сите нас“, изјави за SETimes социологот Илија Ацески.
Многумина не се согласуваат. Тие велат дека признавањето на Разадан-Бајрам го помага враќањето на долгогодишната балканска традиција, за време на која големите празници како Божиќ и Рамазан-Бајрам биле време на радосна прослава за сите.
„Денес, практично целата држава живее во духот на Бајрам на 30-ти август“, рече Велиу. 
