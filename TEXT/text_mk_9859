12/03/2013
Мики Трајковски за Southeast European Times во Скопје -- 12.03.13
Поставувањето јавни знаци во Скопје на македонски, албански и англиски јазик претставува добар пример за другите мултиетнички градови во регионот, велат аналитичарите. Со додавањето на албанскиот јазик на знаците, градот влијае на подобрувањето на меѓуетничките односи.
Ветон Љатифи, професор на Универзитетот на Југоисточна Европа во Тетово, изјави заSETimes дека јавната употреба на јазиците на заедницата, исто така, ќе придонесе за побрзо ширење на демократските реформи во државата.
„Нема ништо лошо во тоа ако јазикот на една етничка група се користи од страна на државата и општините; всушност, [постои] обврска за тоа. Тоа не треба да создава тензии и несогласувања. Македонија треба да ја гледа својата иднина во својот мултиетнички идентитет и да им помогне на ваквите напори и проекти за нормализација на односите меѓу етничките заедници“, рече Љатифи.
„Уставот и законите го гарантираат ова право. Без оглед колку тоа чини, официјалната употреба на јазиците на етничките групи и формирањето одбори на неколку јазици чини многу помалку отколку решавањето на меѓуетничките конфликти и тензии“, рече заSETimesБајрам Положани, професор по уставно право на скопскиот Универзитет ФОН.
Џеват Адеми, пратеник на Демократската унија за интеграција, изјави заSETimes дека јавниот билингвизам во земјата ќе ги направи претставниците на албанското малцинство да се чувствуваат помалку како граѓани од втор ред.
„На овој начин, бавно, но сигурно, ќе го претвориме Скопје во вистински мултиетнички град, како многу мултиетнички градови на Европа“, рече Адеми.
Граѓаните на Скопје се согласуваат.
„Јавните натписи на албански јазик ми потврдуваат дека сум дел од оваа земја и ме уверуваат дека оваа земја знае оти сум, исто така, дел од неа -- нејзин рамноправен граѓанин“, рече заSETimesАнита Љатифи, жителка на Скопје.
„Мултиетничноста, која е карактеристика на Скопје, го прави нашето општество посебно, тоа е нешто што сите ние мораме да го одржуваме и почитуваме, и на што мораме да сме горди“, рече заSETimesГоран Ефремов, етнички Македонец од Скопје.
Според аналитичарите, скопските градски власти го спроведуваат законот за употребата на јазиците од Охридскиот рамковен договор во 2001 година, кој ја дефинира употребата на јазиците на националностите во земјата.
Договорот го дефинира македонскиот јазик како официјален јазик во земјата, но во општините каде што живее повеќе од 20 отсто малцинство, нивниот јазик станува официјален. Албанците сочинуваат нешто повеќе од 20 отсто од жителите на Скопје.
Во Албанија, јавни знаци на македонски и албански јазик се поставени во општина Пустец, каде што Македонците се мнозинство. 
„Јавните знаци се на три јазици -- албански, македонски и англиски јазик. Тоа е во согласност со одлуката на советот на општина Пустец и меморандумот за соработка на властите на префектурата Корча“, рече заSETimesградоначалникот на Пустец, Едмонд Темелко.
Призрен, во Косово, обезбедува рамноправна употреба на албанскиот, српскиот и ромскиот јазик. Предлог-законот за претставувањето на етничките малцинства предвидува јавните и институционалните знаци да бидат напишани на трите јазици.
