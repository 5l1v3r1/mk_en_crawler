13/01/2010
(Фридом хаус, Ројтерс, АФП, СНН, РФЕ/РЛ, ВОА - 12/01/10)
Четврта година по ред, назадувањата во политичките права и граѓански слободи во 2009 година, ги надминаа подобрувањата во слободите низ светот, се вели во годишниот извештај на американската демократска набљудувачка група „Фридом хаус“ објавен во вторникот (12-ти јануари).
„Ова претставува најдолг континуиран период на пад на слободата во светот во скоро 40-годишната историја“ на извештаи Слободата во светот, вели групата, кој оваа година опфати 195 земји и 14 територии.
Бројот на изборните демократии падна од 119 на 116 минатата година и го достигна најниското ниво од 1995 година, се вели во извештајот, и се истакнуваат падовите во демократската слобода во 40 земји во Африка, Латинска Америка, Блискиот Исток и поранешниот Советски Сојуз. 
„Падот е глобален, ги опфаќа земјите со воена и економска моќ, влијае на земјите кои претходно покажале знаци на [потенцијални] реформи и е придружен со зголемено судско гонење на политичките дисиденти и независни новинари“, рече Арч Падингтон, директорот за истражување на групата.
„Да бидат работите полоши, највлијателните авторитарни режими станаа порепресивни, повлијателни на меѓународната сцена и побескомпромисни.“ Фридом хаус издава своја годишна оценка за состојбата со политичките права и граѓански слободи во светот од 1972 година. 
За да се проценат остварувањата, групата ги испитува изборните процеси, политичкиот плурализам и функционирањето на власта, како и слободата на изразувањето, слободата на здружувањето и владеењето на правото. 
Врз основа на нивната оценка за остварувањата на скалата од седум точки, при што 1 претставува најслободна, а 7 најмалку слободна, секоја земја и територија добива поширок категориски статус на: слободна, делумно слободна и неслободна. 
Новите светли точки вклучуваат значителни придобивки во 16 од 194 држави, при што Хрватска, Косово, Македонија, Црна Гора и Србија се меѓу оние што покажуваат подобрување.
„Пет држави во западен Балкан имале придобивки во слободата во текот на годината“, се вели во извештајот. „Највидливи подобрувања се случиле во Косово, кое напредна од неслободен во делумно слободен статус, откако одржа избори кои беа прогласени дека се во согласност со меѓународните стандарди и зајакнувањето на заштитата на малцинските права.“
Што се однесува до Црна Гора, успешната организација на мартовските парламентарни избори, напредокот во усвојувањето на антикорупциската легислатива и целокупната стабилизација овозможија нејзината оценка за граѓанските слободи да се подобри од 3 на 2, а нејзиниот статус да се подобри од делумно слободен на слободен.
Хрватска и Србија ги подобрија своите политички права добивајќи по еден поен, од 2 на 1 и од 3 на 2. Придобивките на Хрватска се резултат на подобрувањата во третманот на државата на малцинската српска и ромска заедница. Исто така, се истакнува здравиот и стабилен повеќепартиски систем.
Како и во минатогодишното истражување, бројот на државите оценети како слободни изнесува 89, што е 46 отсто од светското население. Седум земји од Југоисточна Европа -- Бугарија, Хрватска, Кипар, Грција, Црна Гора, Романија и Србија -- ѝ припаѓаат на таа група. 
Aлбанија, Босна и Херцеговина, Косово и Македонија се најдоа меѓу 58-те делумно слободни држави, сочинувајќи 20 отсто од целокупното население во светот. 
Бројот на неслободните земји се зголеми за петпати. Истиот сега вклучува 47 држави, кои сочинуваат 47 отсто од светското население. Повеќе од половина од овие луѓе живеат во Кина, која, исто така, припаѓа на оваа група. 
