28/11/2005
Од Марина Стојановска за Southeast European Times во Скопје – 28/11/05
Како дел од својата економска програма македонската влада се подготвува да ги издаде првите еврообврзници на земјата, во вкупна вредност од 150 милиони евра. Агент ќе биде престижната меѓународна фирма „Ситигруп“. Парите од издавањето на обврзниците ќе бидат искористени за рефинансирање на надворешниот долг на Македонија. 
„Со издавањето на нашите први еврообврзници ние ќе генерираме ресурси за продолжување на созревањето на нашиот надворешен долг и ќе го ублажиме намалувањето во официјалното финансирање“, се вели во писмото на намери што владата го испрати до ММФ претходно оваа година. 
Според Министерството за финансии, првите еврообврзници ќе бидат на располагање во декември. Потоа, ќе следи промоцијата на еврообврзниците на големите берзи во светот. Министерот за финансии, Никола Поповски, рече дека владата моментно ги проучува последните случувања на меѓународниот пазар на капитал, каде што обврзниците ќе бидат продадени. 
Премиерот Владо Бучковски ја покрена оваа идеја кога ја изнесуваше владината економска стратегија во мај. „Евентуалното издавање на еврообврзници би претставувало сериозен позитивен сигнал за странските инвеститори за безбедноста на нивните капитални инвестиции во Република Македонија“, рече тој, додавајќи дека неговата администрација ќе ги прегледа и ќе направи анализа на искуствата на другите земји кои издаваат вакви обврзници. 
Овој потег претставува дел од едни пошироки напори на администрацијата на Бучковски да ја промени зависноста на Македонија од поддршката на официјалниот платен биланс, во потпирање на пазарното финансирање. Владата се надева на зголемување на меѓународните резерви и развој на свој позајмувачки капацитет, како на домашен план, така и во странство. Благодарение на позитивните прегледи на агенциите за кредитно рангирање, Македонија сега се наоѓа „на мапата за институционалните инвеститори“, се вели во писмото на намери на владата до ММФ. 
Во текот на изминатите месеци постоеше одредено несогласување во врска со тоа каде треба да се инвестираат еврообврзниците. Некои економски експерти се залагаат за нивно канализирање во инфраструктурни проекти, тврдејќи дека со тоа ќе се обезбеди побрза инвестициона добивка. 
Но, владата смета дека Македонија ќе има корист ако ги употреби тие пари за враќање на долгот. Каматата што ќе ја плати Македонија на еврообврзниците ќе биде пониска отколку сумата што ја плаќа за надворешниот долг, вели владата. 
И покрај тоа што вистинската камата за еврообврзниците сé уште не се знае, минатата практика покажува дека купувачите кои аплицираат за купување на обврзниците ја одредуваат истата. Македонската влада проценува дека стапката ќе изнесува 10 отсто на годишна основа - односно ќе биде пониска од стапката што земјата ја плаќа на домашниот пазар преку издавањето на благајничките записи. 
