12/10/2010
(AП, АФП, ДПА, РФЕ/П, Ројтерс РЛ, Телеграф, Ајриш тајмс, Б92 - 12/10/10; АП, Ројтерс, АФП, АКИ, ВОА, Гардијан - 11/10/10)
Американската државна секретарна Хилари Клинтон во вторникот (12-ти октомври) повика на крај на политичкиот ќор-сокак меѓу најголемите етнички групи во Босна и Херцеговина (БиХ), препорачувајќи им на водачите да ги поттурнат заостанатите реформи потребни за ЕУ и НАТО. 
Таа допатува во Сараево -- првата дестинација од нејзината тридневна турнеја низ Балканот -- доцна во понеделникот, со што стана прв американски висок дипломат што ја посети БиХ од 2004 година. 
Во вторникот изутрина, Клинтон имаше заеднички состанок зад затворени врати со бошњачкиот, хрватскиот и српскиот член на трипартитното претседателство на земјата, но не даде изјава по разговорите. 
Нејзината посета на БиХ се случува околу 14 години откако таа ја посети оваа балканска држава како прва дама, само неколку месеци по потпишувањето на Дејтонскиот мировен договор.
Договорот, со кој беше ставен крај на конфликтот во БиХ во периодот 1992-1995 година, ја остави земјата поделена на два ентитети со голема автономија -- муслиманско-хрватската Федерација на БиХ и српската Република Српска (РС). Но, сложената институционална структура утврдена со Дејтонскиот договор ја претвори истата во една од земјите со најгломазни системи на управување.
„Дејтонскиот договор беше од суштинска важност како рамка за запирање на насилството, и истиот создаде првичен ред“, Вашингтон пост го цитираше поранешниот американски дипломат Курт Волкер. „Во реалноста, Дејтонскиот договор замрзна сé што постоеше, и беше на некој начин дисфункционален.“ 
Соединетите Држави и ЕУ, во кои БиХ се надева дека ќе пристапи еден ден, ги притискаат босанските водачи да спроведат уставни реформи за подобрување на ефикасноста на нејзините институции и нејзино претворање во функционална држава. 
Но, голем број меѓународни обиди за постигнување компромис меѓу водачите на најголемите политички партии во текот на изминатите неколку години пропаднаа, главно поради противењето на босанските Срби на каков било потег што би значел крај на ентитетот на РС или намалување на нивото на неговата автономија. 
Покрај тоа, зголемените политички тензии доведоа до ќор-сокак кој скоро ги прекина реформите потребни за евроатланската интеграција.
„Фер е да се каже дека политичкиот процес е во застој“, рече американскиот државен секретар за европски и евроазиски прашања, Филип Гордон, за новинарите во понеделникот. „Тоа е една од причините поради кои секретарката сакаше да дојде тука и да им ја нагласи на партиите нивната потреба за придвижување напред со оној вид реформи што ќе ги зајакне нивните кандидатури за членство во ЕУ и во НАТО.“
Во обраќањето пред студентите во сараевскиот национален театар во вторникот, Клинтон ги повика да ги притиснат водачите да се фокусираат на соодветните реформи, наместо да заостануваат и понатаму зад соседите во регионот. 
„Овие реформи се потребни за нивно добро“, АП ја цитираше нејзината изјава. „Но, тие се потребни, исто така, и ако земјата сака да ја исполни целта и да стане дел од Европската унија и НАТО. Вашите соседи преземаат чекори во таа насока бидејќи знаат дека нема подобар начин за постигнување одржлив економски растеж и долготрајна политичка стабилност отколку интегрирањето со Европа.“
Говорејќи помалку од десет дена откако поумерените политичари постигнаа победа на општите избори во БиХ на 3-ти октомври, Клинтон, исто така, повика на побрзи чекори „за зајакнување на демократските институции, продлабочување на мирот меѓу соседите“ и создавање услови за подобра иднина.
„Стигнавте премногу далеку, имате премногу да изгубите ако не ги надминете овие разлики“, рече таа.
