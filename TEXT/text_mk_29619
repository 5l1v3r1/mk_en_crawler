27/04/2011
ПРИШТИНА, Косово -- Назначувањето на романскиот полковник Мариан Петре за шеф на Специјалната полициска единица на ЕУЛЕКС предизвика реакции и барања до ЕУЛЕКС за поништување на одлуката. Движењето Ветевендосје, втората најголема опозициска парламентарна група, во вторникот (26-ти април) ѝ пиша на шефицата за надворешна политика на ЕУ, Кетрин Ештон, барајќи поништување на назначувањето на Петре. Романските полицајци распоредени во УНМИК се сметаа за одговорни за испукувањето гумени куршуми во толпата во Приштина во февруари 2007 година, при што беа убиени двајца активисти на Ветевендосје, а 80 други беа повредени. Ветевендосје додава во писмото дека со оглед на тоа што Романците не се извинија за инцидентот, назначувањето се смета за сериозна навреда на народот на Косово. Советот за одбрана на човековите права и слободи (ЦДХРФ) вели дека ова назначување ќе беше прифатливо, ако колегите на романскиот полицаец беа судски гонети за убиствата на двајцата демонстранти -- Мон Балај и Арбен Џеладини. Во меѓувреме, Селим Красниќи, политички советник на Министерството за безбедносните сили (КСФ), се противи бидејќи Романија не ја призна независноста на Косово. Портпаролот на ЕУЛЕКС, Блерим Красниќи, вели дека Петре беше „назначен врз основа на неговиот професионализам, а не врз основа на тоа од која држава доаѓа“. (Коха Диторе, Зери, Косова Сот - 27/04/11)
