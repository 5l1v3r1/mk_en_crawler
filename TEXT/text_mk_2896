27/04/2006
Од Антонела Архин за Southeast European Times – 27/04/06
Канадските бизнис инвеститори покажуваат зголемен интерес за Југоисточна Европа и Турција, гледајќи во потенцијалот на регионот од аспект на нов пазар и влез на другите пазари. На конференцијата во Торонто минатиот месец членовите на бизнис заедницата, инвеститорите и експертите за областа разговараа околу искуствата на водечките канадски претпријатија што веќе работат во регионот, истакнувајќи ги длабоките социоекономски промени што се во тек. 
Целта за членство во ЕУ претставува движечка сила за голем број од овие измени, рече Линда Мекдоналд, директорка на одделот за стопански односи со Европа на „Интернешнал трејд Канада“. Две земји -- Бугарија и Романија -- веќе се на прагот на членството во ЕУ, со закажан влез за 1-ви јануари 2007 година. Хрватска и Турција се во преговори, а Македонија е официјален кандидат за членство. Со внимателно планирање и стратешки избор на партнерите, канадските претпријатија можат да имаат корист, рече Мекдоналд. 
Со квалификуваната работна сила и инвестиционите можности во областите како што се телекомуникациите и информатичката технологија, туризмот, рударството, енергијата, градежништвото, здравството и земјоделството, регионот има многу да понуди, истакнаа учесниците. Со развивањето на поповолна инвестициона клима, претпријатијата ќе бидат сé повеќе заинтересирани за испитување на можностите. 
Според Иван Вејвода, извршниот директор на Балканскиот труст за демократија при германскиот Маршалов фонд на САД“, земјите во регионот започнаа да фаќаат чекор со другите членки на Централноевропската иницијатива (ЦЕИ). Создавањето на економски можности е потребно за луѓето навистина да ги почувстуваат бенефитите на демократијата, рече тој. 
Конференцијата „Бизнис стратегиите во проширена ЕУ: Можности во Југоисточна Европа и Турција“, беше организирана заеднички од страна на Центарот Мјунк за меѓународни студии во Универзитетот на Торонто и Канадско-турскиот бизнис совет. Истата привлече 110 учесници, меѓу кои и водечки канадски бизнис инвеститори со значително искуство во регионот. 
Во последнава деценија, билатералната трговија помеѓу Канада и Турција, која е 17-та најголема економија во светот, се зголеми за повеќе од трипати. Во 2004 година истата достигна вкупна вредност од 975 милиони американски долари, при што канадскиот извоз достигна 365 милиони американски долари, а увозот од Турција 610 милиони американски долари. Канадските директни инвестиции во Турција сега се проценуваат на преку 766 милиони американски долари. 
