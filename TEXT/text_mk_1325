10/03/2009
Шпанија нема да ја промени својата позиција во однос на одбивањето да ја признае независноста на Косово, рече премиерот на државата Хозе Луис Запатеро. Тој го изјави тоа во понеделникот (9-ти март) на состанокот со српскиот претседател Борис Тадиќ. Запатеро, исто така, рече дека Шпанија ќе стори сé што може за да ја поддржи кандидатурата на Србија за пристап во ЕУ. За време на разговорите двајцата водачи разговараа околу билатералните прашања, воената соработка и безбедноста. Во вторникот српскиот и шпанскиот министер за одбрана потпишаа договор за соработка во одбраната.
*** 
Република Палау ја призна независноста на Косовo, станувајќи 56-тата држава што го стори тоа. „Го делиме вашиот ентузијазам, бидејќи и ние станавме независна и суверена држава во 1994 година и влеговме во Обединетите нации како најмлад член“, му напиша претседателот на Палау Џонсон Торибионг на својот косовски колега Фатмир Сејдиу. Палау содржи 260 мали острови на Пасифичкиот Океан и има население од 22.000.
*** 
 Maкедонскиот министер за одбрана, Зоран Коњановски, во понеделникот (9-ти март) допатува во еднодневна официјална посета на Босна и Херцеговинa (БиХ). Неговата агенда вклучува разговори со командантот на ЕУФОР, генерал-мајор Стефано Кастањото, командантот на НАТО, бригадниот генерал Сабата Ерико и министерот за одбрана Селмо Цикотиќ. Коњановски ќе го посети и медицинскиот тим од Министерството за одбрана и мисијата АЛТЕА во БиХ. 
*** 
 Aлбанскиот министер за правда, Енкелејд Алибеај, и неговиот италијански колега Ангелино Алфано се состанаа во неделата (8-ми март) во Рим, на разговори околу планираната екстрадиција на затвореници во Албанија. Околу 50 затвореници се очекува да бидат префрлени во албанските затвори, објави министерството. Тие, исто така, се согласија да ја зајакнат прекуграничната соработка против организираниот криминал. „Ние сме во фаза на претворање на нашите држави во област без граници која ќе ја гарантира безбедноста на албанските и италијанските државјани“, рече Алибеај. 
*** 
 Српскиот премиер Мирко Цветковиќ и неговиот словенечки колега, Борут Пахор, во петокот (6-ти март) потпишаа меморандум за разбирање во врска со техничката помош за прашањата поврзани со ЕУ. Тие го потпишаа документот за време на посетата на Пахор на Србија, негова прва посета на земјата од преземањето на функцијата.
*** 
 Косовскиот претседател Фатмир Сејдиу се состана со американската амбасадорка во ОН, Сузан Рајс, за време на посетата на САД минатата недела. Тој ја информираше Рајс за развојот на настаните во Косово во текот на првата година од независноста и напорите што Приштина ги вложува за обезбедување поголемо меѓународно признавање. Сејдиу, исто така, се состана со амбасадорите на земјите кои сé уште не го признале Косово, како што се Катар, Гана, Саудиска Арабија, Пакистан и Египет.
 (Разни извори -- 03/03/10-10/03/10)  
