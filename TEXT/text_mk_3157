09/06/2006
(Ројтерс, ББС, ФТ - 09/06/06; Магхарабија, АФП, АП, Њујорк тајмс, ФТ - 08/06/06)
Шефовите на меѓународните организации и водачи на земји во четвртокот (8-ми јуни) ја поздравија смртта на еден од најбараните терористи во светот. Абу Мусаб ал Заркави, водачот на терористичката мрежа на Ал каеда во Ирак и „мозокот“ на крвавата кампања на тероризма во таа земја и во Средниот Исток, беше убиен во средата, откако американските сили фрлија 227 килограми бомби врз едно засолниште во рурална област во близина на Бакуба, 65 километри северно од Багдат. 
Некои од помошниците на Заркави, меѓу кои и неговите главни поручници, духовниот водач Шеик Абдел Рахман, беа, исто така, убиени во заедничката американско-ирачка операција, по информациите добиени од локалните и јорданските разузнавачки служби. Генерал Џорџ В. Кејси џуниор, шеф на Коалицијата во Ирак предводена од САД, рече дека телото на терористот со јорданско потекло, за кого Вашингтон понуди награда од 25 милиони американски долари, било идентификувано по „отпечатоците од прстите, со фацијално препознавање и по познатите лузни“.
Светските водачи рекоа дека овој настан претставува победа во глобалната војна против тероризмот. 
„Ова е човек со реки крв на своите раце, така што мислам дека нема да претерам ако кажам дека никому нема да му недостига“, ББС ја цитираше изјавата на генералниот секретар на НАТО, Јап де Хоп Шефер, во четвртокот. 
Американскиот претседател Џорџ В. Буш рече дека смртта на Заркави претставува „силен удар за Ал каеда“ и изрази надеж дека ќе помогне да се променат работите во кампањата против бунтовничките сили во Ирак. Но, тој предупреди дека ова нема да го прекине секташкото насилство во Ирак. 
Слична изјава даде и генералниот секретар на ОН, Кофи Анан. „Се разбира, ние не можеме да се преправаме дека [неговата смрт] ќе значи крај на насилството“, рече тој. „Но, претставува олеснување тоа што еден ваков гнасен и опасен човек, кој им нанесе толку многу зло на Ирачаните, не може да продолжи со своето дејствување.“
Заркави, кој оперираше во Ирак од 2003 година, се смета дека е „мозокот“ на серија напади и атентати во текот на изминативе три години, како и дека лично обезглавил двајца Американци. Неговата организација беше одговорна за отсекувањето на главите на двајцата бугарски возачи на камион во Ирак во 2004 година. 
„Ова е очигледно голем пораз за Ал каеда“, рече претседателот на Европската комисија (ЕК), Жозе Мануел Бароси. Истакнувајќи дека терористичкото влијание се проширило и надвор од границите на Ирак, заменик-претседателот на ЕК, Франко Фратини, рече дека Европа и другите делови од светот беа погодени од „ужасните активности“ на Заркави и неговата армија.
Британскиот премиер Тони Блер рече дека овој настан претставува „многу важен момент во Ирак“, опишувајќи го како „удар против Ал каеда во Ирак и затоа и удар против Ал каеда насекаде во светот“. 
Но, додаде тој, никој не треба да има илузии, бидејќи терористите ќе продолжат да убиваат и бидејќи остануваат уште многу пречки во борбата против тероризмот. 
