16/01/2012
Билјана Пекушиќ за Southeast European Times во Белград -- 16.01.12 
Според официјалните податоци на белградскиот Институт за јавно здравје, во Србија годишно се изведуваат 23.000 абортуси, но неофицијалните податоци покажуваат дека бројот достигнува и 150.000.
Само во Белград секоја година се изведуваат 8.000 абортуси. Повеќето се изведуваат во приватни клиники, кои честопати немаат дозвола или не пријавуваат абортуси. Од 187 приватни гинеколошки клиники во Србија, само 47 имаат дозвола.
„Процесот на обезбедување дозвола за оваа интервенција е строг и сложен, и на многу не им се исплати да аплицираат за истиот, така што работат нелегално. Има клиники кои ги имаат потребните дозволи, но не ги пријавуваат сите абортуси“, рече за SETimes д-р Борис Вранеш од Институтот за гинекологија и акушерство. 
„За многу жени во Србија кои веќе родиле, абортусот се смета за регуларно средство за контрацепција; тие не користат заштита, туку вршат абортус“, рече за SETimes гинекологот Јованка Царевиќ.
Според законот, абортусот е дозволен на барање на жена до 10-тата недела од бременоста, освен ако бременоста не е штетна за нејзиното здравје. Кога жената е на возраст под 16 години или не може да работи, таа мора да има писмена согласност од родител или старател за абортус. Но, многу жени ги игнорираат овие прописи. 
„Жените обезбедуваат лажна медицинска документација, на пример, потврда од психијатар во која се вели дека таа е психички нестабилна, за да ја прекинат бременоста која веќе навлегла во 15-тата недела“, рече Верица Пурко, медицинска сестра по гинекологија во Медицинскиот центар во Заечар.
Повеќето жени се свесни оти абортусот не е безопасна интервенција и дека секогаш има ризици од повреда, инфекција, крварење, па дури и траен стерилитет. 
„Честопати имаме пациенти кои ја прекинуваат бременоста два или три пати. Чест случај е на жена од руралните области да й била извршена процедура од нестручно лице, и потоа да дојде во болница во сериозна состојба“, вели Пурко.
Во приватните и јавните клиники, абортусите чинат 150 до 250 евра. 
Големиот број абортуси претставуваат потенцијална економска закана за Србија, бидејќи поради нејзиното сé повозрасно население земјата може да очекува мал број возрасни на работоспособна возраст во иднина. 
Во претходните децении, само малите девојчиња се одлучуваа за абортуси. Денес поголемиот дел ги вршат жените на возраст меѓу 25 и 34 години, по што следат жените на возраст меѓу 35 и 44 години.
Гинекологот Илија Стојменовски, сопственик на приватна клиника во Белград, изјави за SETimes дека меѓу жените што имаат абортуси се оние на возраст над 40 години што немаат деца. 
„Многупати се обидувам да ја убедам пациентката да ја задржи бременоста, но секоја од нив е убедена дека од економски, социјални или емотивни причини не може. Од стотици абортуси што сум ги извршил, не сум успеал да убедам ниту една од нив да има дете“, вели Стојменовски.
Тешката финансиска ситуација, станбените проблеми, невработеноста, разводот, ниското ниво на општо здравствено образование, заедно со недоволната активност од страна на здравствените, образовните и другите институции за подигање на свеста, придонесуваат за високите стапки на абортус, објаснува социлогот Драгутим Васиќ. 
„Масовните абортуси во Србија долго време заземаат епидемиски размери“, рече тој за SETimes. 
Во Србија стапката на наталитет е 1,44 деца по жена, додека просекот во ЕУ е 1,6. За да се одржи природниот прираст на населението стапката на наталитет треба да изнесува 2,1 дете по жена. 
