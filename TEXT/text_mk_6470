12/09/2011
Игор Јовановиќ за Southeast European Times во Белград -- 12.09.11 
Белград беше домаќин на форумот Србија-ЕУ на крајот од минатата недела, кој привлече повеќе од 400 официјални претставници од Европа, Србија и од регионот, заедно со бизнисмени и медиумски претставници. Присуствуваше претседателот на Европскиот совет, Херман ван Ромпуј, како и Мартин Шулц, претседател на групата на социјалистите и демократите во Европскиот парламент.
Форумот беше особено важен поради неодамнешното заладување на односите меѓу Србија и ЕУ заради барањето на некои европски држави Белград да ги укине своите институции во Косово. Српските власти одбија да го сторат тоа, па дури и по цена на европската интеграција.
Европската комисија треба да издаде мислење во октомври за тоа дали Србија ги исполнила условите да стане кандидатка за членство во ЕУ. Пред косовската криза, белградските претставници, исто така, се надевааа дека ќе добијат датум -- до крајот на годината -- за почеток на разговорите за членство.
Српските власти ја поздравија изјавата на Ромпуј дека Србија стори многу на патот кон членството и дека е земја со европска перспектива. „Направивте многу, но мора да се направи уште. Ние сме подготвени да ви помогнеме. Унијата ќе биде подготвена кога Србија е подготвена“, рече тој. 
Сепак, Ван Ромпуј, исто така, рече дека ЕУ ќе ги разгледа односите меѓу Белград и Приштина кога ќе одлучува за кандидатурата на Србија. 
Српскиот претседател Борис Тадиќ одговори велејќи дека неговата земја ги исполни сите услови за кандидатура во ЕУ, но нема да се согласи да ги исполни условите што не им беа поставени на другите земји во нивните разговори со Брисел. 
Taдиќ додаде дека Белград знае оти тој став може да не му го донесе долгоочекуваниот кандидатски статус. „Не бараме никакви привилегии и бенефиции, но исто така не сакаме ни услови што ќе не одвојат од другите земји“, рече Тадиќ.
„Другите српски официјални претставници ја истакнаа европската ориентација на Белград. Вицепремиерот Божидар Ѓелиќ дури рече дека Србија „не може да си го дозволи луксузот на евроскептицизам“ бидејќи „ние ги спроведовме сите 96 задачи од Акцискиот план [за асоцијација со EУ]“.
Сепак, министерот за надворешни работи, Вук Јеремиќ, рече дека шансите Србија да добие датум за почеток на разговорите во ЕУ оваа година се „мали“, и ја предупреди ЕУ за опасноста од застој во пристапувањето на новите земји-членки.
Но, аналитичарите сметаат дека состанокот во Белград беше многу важен за европската интеграција на Србија. Поранешниот српски амбасадор во Соединетите Американски Држави, Иван Вујачиќ, изјави за SETimes дека форумот „постигнал една цел: повторно ја направи Европската унија централен фокус на српската надворешна политика“. 
„Фактот дека Херман ван Ромпуј дојде на настанот говори многу во полза на идејата дека Европа е заинтересирана за приемот на Србија и во таа смисла овие форуми не ги решаваат прашањата, туку ставаат фокус на нив“, рече Вујачиќ.
Српскиот вицепремиер Ивица Дачиќ изјави за SETimes: „Мислам дека многу важна порака е оти може да се очекува сите земји од овој дел на Европа да пристапат навреме во ЕУ, што е исто така многу важно за смирување на сите тензии и конфликти меѓу различните држави од Западен Балкан.“
Сепак, тој рече и дека Белград нема да се согласи со условите што не беа применети за другите земји. „Разговорите за членство со ЕУ беа исцрпувачки за сите земји. но има голема разлика: тие разговараа за рибарството и земјоделските квоти, додека ние разговараме за прашања што се однесуваат на дел од нашата територија, дел од нашиот народ и односи на Балканот“, рече Дачиќ.
