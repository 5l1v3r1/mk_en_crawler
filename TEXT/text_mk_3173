08/06/2006
Од Антонела Архин за Southeast European Times – 08/06/06
Со гласањето во Црна Гора за одвојување од лабавата заедница со Србија, економските можности на новата држава станаа главна тема на интерес. Според претставникот на ММФ во Србија и Црна Гора, Хералд Хиршхофер, странските инвеститори се сé посигурни во Црна Гора и се подготвени да вложат финансиски средства, вештини и време. 
Туризмот, финансиските услуги и градежниот сектор се особено перспективни, и покрај конкурентските слабости, рече Хиршхофер. Тој истакна дека Црна Гора има релативно куса сезона за туризам и земјоделство. 
Приватизацијата, исто така, се спроведува соодветно и ќе се подобри по референдумот за независност, рече претставникот на ММФ. 
За некои видови имот, како на пример хотелите, приватизацијата е прилично отворена и транспарентна и одговорноста е клучен елемент, рече тој. Во други случаи -- на пример електричната енергија, пристаништата, авионската индустрија -- мора да се решат некои тешки регулаторни прашања. ММФ бара ваквиот имот да се нуди за продажба или како долгорочна концесија на меѓународни претпријатија кои имаат искуство и обемни економии кои ги раководат. 
Досега Црна Гора имаше скромен успех во привлекувањето на странски директни инвестиции преку приватизацијата. Според Агенцијата за реконструкција и странски инвестиции, нивната висина достигна 420 милиони евра од 1997 до 2004 година. Приходите од приватизацијата во 2004 година изнесуваа 25 милиони евра, додека инвестициите од договори достигнаа 75 милиони евра. 
Главна агенција задолжена за спроведување на приватизацијата во Црна Гора е Приватизациониот совет, формиран во септември 1998 година. 
Според црногорскиот министер за економија, Предраг Бошковиќ, недостатокот од технологија -- во споредба со западните конкуренти -- е најголемиот пробем со кој се соочуваат некои претпријатија. Ова може да се надмине со пронаоѓање на стратешки партнери, кои ќе инвестираат во технологијата, рече тој. 
Моментно министерството посветува особено внимание на комплетирањето на инфраструктурата потребна за развојот на енергетскиот сектор, за кој смета дека нуди голем потенцијал за економскиот развој на Црна Гора. 
Во планираната јавна потрошувачка за 2006 година, според Министерството за финансии, вклучено е продолжување со реформите поврзани со ЕУ, фаќање во костец со сивата економија, подобрување на конкурентноста, реструктуирање на банките и претпријатијата, како и одржување на макроекономската стабилност со истовремено намалување на нивоата на трошење. 
Во февруари, Извршниот одбор на ММФ го заврши шестиот и последен извештај за економските перформанси на Србија и Црна Гора под продолжениот договор. Во него се препорачува Црна Гора да продолжи со својот цврст став за макроекономската политика, со цел да се подобри конкурентноста. 
На среднорочен план, структурните реформи ќе бидат клучни за зголемената продуктивност, поттикнувањето на потенцијалот за раст и намалувањето на надворешниот дебаланс, вели Одборот. 
