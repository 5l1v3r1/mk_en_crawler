23/09/2009
Од Пол Чикои за Southeast European Times во Букурешт -- 23/09/09
Романскиот претседател Трајан Башеску на 15-ти септември одржа говор во парламентот. Тој ја презеде одговорноста за три предлог-закони, вклучително и за оној чија цел е отпочнување на образовните реформи во земјата. 
Според оваа легислатива, најмалку 6 отсто од БДП ќе бидат одвоени за образовниот сектор. Ќе биде отворена сметка од 500 евра за секој ученик, со кои тие ќе можат да располагаат на возраст од 14 години.
Покрај финансиските мерки, образованието според новата легислатива ќе се отклони од квантитативното учење и ќе оди кон поквалитетно учење.
Ќе биде формирана виртуелна библиотека за децата, за да може тие да имаат пристап до образовните ресурси, а проценителите, како што се ПИСА, ТИМСС и ПИРЛС, ќе го следат нивниот напредок. На родителите ќе им се издаваат картички со извештај на крајот од секоја учебна година.
Директорите на училиштата ќе имаат забрана за каква било политичка припадност на работното место според овој закон, кој, исто така, забранува политичка пропаганда во училиштата. 
Минатата година парламентот го усвои Пактот за образованието, кој го отвори патот за неодамнешниот предлог-закон. 
„Потпишувањето на Пактот за образованието ќе биде важен момент за иднината на помладите генерации на Романија“, рече Башеску.
Иако некои во образованието го поздравија пактот, други го сметаат за чисто политичка алатка која нема да функционира без да се преземат чекори за реформа на ослабениот политички систем на Романија. 
„Сведок бев на сите фази низ кои помина мојот син од т.н. реформи: почнувајќи од алтернативни прирачници па сé до неодамнешниот завршен испит“, рече Доина Кочилет за SETimes. 
„Замислете ја збунетоста на учениците понекогаш кога мораа да се справуваат со ова, со оглед на тоа што наставниците беа уште позбунети од нив и не можеа да ни ја објаснат целта на овој наплив на промени“, рече Кочилет, 38-годишен агент за недвижности чиј син само што матутираше во средното училиште.
Друго прашање кое го оптоварува образованието е ниската плата на професорите, фактор кој ги одвлече слабо платените професори од областа на истражувањето на поприфитабилните професии. Замените што дојдоа на нивното место не се секогаш квалификувани. 
„Многу родители ангажираат приватни професори поради тоа што повеќе не им веруваат на професорите што предаваат на училиштата. Поради ова дојде до еден вид премолчен натпревар помеѓу учениците во училиштата, бидејќи родителите на оние кои немаат приватни професори се плашат дека нивните деца ќе заостанат и на крајот повторно ги бараат нив“, рече Николета Соаре, 29-годишна мајка која работи како помошник-адвокат во Букурешт.
И покрај реформите, последните резултати од испитувањето на ПИРЛС покажува пад во поените, за 14 места подолу отколку во 2001 година.
Образовните реформи претставуваат услов за училиштата да добијат околу 20 милијарди евра од ММФ.
