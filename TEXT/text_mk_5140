10/08/2009
Од Горан Трајков за Southeast European Times во Скопје -- 10/08/09
Се влошија односите помеѓу австриското претпријатие за електрична енергија ЕВН -- сопственик на македонската мрежа за електродистрибуција -- и неговиот партнер, локалното претпријатие за генерирање струја „Електростопанство на Македонија“ (ЕЛЕМ).
Минатиот април, судот во Скопје му нареди на ЕВН да му плати на ЕЛЕМ близу 200 милиони евра, поради неплатени долгови. Претставниците на ЕВН рекоа дека одлуката е „скандалозна“ и поднесоа жалба следниот месец.
Фирмата, исто така, почна судска постапка против Македонија пред Меѓународниот суд за арбитража во Вашингтон.
Претставниците на ЕВН тврдат дека билатералниот договор од 2002 година помеѓу Австрија и Македонија, потпишан за заштита и промовирање на инвестициите во двете земји, е прекршен. „Добивме [судска] покана и го подготвуваме одговорот“, потврди премиерот Никола Груевски.
ЕВН влезе во Македонија во 2006 година и го купи претпријатието за електростопанство ЕСМ, познато како ЕВН Македонија. Купувањето се случи во време кога македонскиот државен енергетски монопол беше поделен во оддел за генерирање струја, наречен ЕЛЕМ, оддел за дистрибуција ЕСМ и претпријатие за пренос на струја. 
Продажбата се случи за време на претходната влада на социјалдемократите, предводена од премиерот Владо Бучковски. Тој вели дека односите помеѓу двете страни биле јасно дефинирани. 
Но, според актуелниот вицепремиер Зоран Ставревски, претпријатието ЕВН не ги исполнило своите обврски од договорот за купување, според кој требало да инвестира 96 милиони евра во инфраструктурната мрежа во текот на следните три години, за да се спречат загуби на електричната енергија и да се подобрат услугите поврзани со истата.
Maкедонија, рече тој, го исполни својот дел од договорот со тоа што му ја предаде ЕСМ на ЕВН и плати 22 милиони евра кога подоцна беше утврдено дека билансот пријавен претходно, бил премногу низок. 
Договорот предвидува дека во случај парите да не се инвестираат, страните имаат право на независна ревизија. Владата за тоа ја задолжи Ернст енд јанг, која утврди дека ЕВН инвестирал 23 милиони евра. Сепак, парите дошле од сметките на потрошувачите, а не како оддела инвестиција на претпријатието, како што било предвидено со одредба во договорот за продажба.
ЕВН вели дека неговите дејства се во согласност со Договорот за купување акции. Претпријатието инсистира на тоа дека ја исполнило обврската за инвестирање и вели дека е подготвено за арбитража на случајот пред меѓународни форуми. 
Истото вели дека е цел на „многу дискриминаторски дејства и растечки притисок“, особено откако администрацијата на Груевски дојде на власт. 
Во меѓувреме, австриските власти го обвинуваат македонското судство. „Имајќи ја предвид важноста и видот на инвестицијата на ЕВН во Македонија, би сакал љубезно да ве замолам да ја разгледате ситуацијата многу сериозно“, напиша министерот за надворешни работи, Јозеф Прол, во писмото до Ставревски. „Би сакал да ве уверам дека сум многу заинтересиран за итно подобрување на ситуацијата.“
