28/01/2005
Од Јелена Тусуп за Southeast European Times во Белград - 28/01/05
Генералот на Српската армија, Владимир Лазаревиќ, обвинет пред 15 месеци за злосторства што, наводно, неговите војници ги извршиле врз цивилите од косовските Албанци во 1999 година, еден од четворицата генерали на Српската армија и полицијата кои ги бара Меѓународниот кривичен трибунал за поранешна Југославија (МКТЈ), се согласи да оди во Хашкиот трибунал следната недела за да се соочи со обвиненијата за воени злосторства, објави во петокот (28-ми јануари) Владата во Белград. 

Соопштението за предавањето дојде на вториот ден од посетата на тим од ЕУ на Србија и Црна Гора. Ова ќе биде последна ваква посета пред Унијата да ги објави резултатите од физибилити студијата за подготвеноста на земјата да го започне процесот на пристап. Брисел јасно предочи дека целосната и безусловна соработка со Хашкиот трибунал -- вклучувајќи го и предавањето на обвинетите -- претставува предуслов за понатамошниот напредок. 
„Обвинетите не се народни херои. Тие се воени злосторници. Екстрадирањето на обвинетите за воени злосторства претставува обврска регулирана со меѓународните закони и е во согласност со интересите на Србија во Европа“, рече шефот за безбедност и надворешна политика на ЕУ, Хавиер Солана. 
Другите тројца генерали обвинети заедно со Лазаревиќ се: поранешниот заменик-министер за внатрешни работи на Србија, Сретен Лукиќ, полицискиот генерал, Властимир Ѓорѓевиќ, и армискиот генерал, Небојша Павковиќ. Тие се соочуваат со обвиненија за злосторства против човештвото во Косово и прекршување на обичаите и законите за време на војна, вклучувајќи „депортирање на илјадници косовски Албанци, убиство на голем број мажи, жени и деца, меѓу кои и масовни убиства, сексуални злосторства и прогон на политичка, расна и верска основа. 
Владата на Коштуница објави дека Лукиќ, исто така, се согласил да се предаде, но не дал датум. Лукиќ, кој генерално се смета за најкооперативен од четворицата, беше единствениот кој се појави да го прими обвинението во Белградскиот суд за воени злосторства. Сепак, тој заздравува од операција на срцето и се вели дека неговата здравствена состојба е лоша. Според Јован Симиќ, советник на српскиот претседател Борис Тадиќ, најверојатно, ќе помине уште еден месец пред тој да замине за Хашкиот трибунал. 
Од другите двајца, Павковиќ одби доброволно да оди во Хашкиот трибунал, додека Ѓорѓевиќ се смета дека е во Русија. 
Неодамна беше зголемен притисокот врз Белград за предавање на преостанатите обвинети за воени злосторства. Претходно овој месец САД објавија дека ќе ја повлечат помошта во висина од 10 милиони американски долари за Србија и Црна Гора, како резултат на недоволната соработка со МКТЈ и Владата призна дека мора да се преземат дејстава оваа недела за спасување на секоја шанса за позитивна физибилити студија на ЕУ. 
Министерот за правда, Зоран Стојковиќ, изјави дека деталите за евентуалното предавање на сите воени функционери кои ги бара Трибуналот на ОН ќе бидат објавени во следните неколку дена. „Владата работи и можеме наскоро да очекуваме позитивни резултати“, рече Стојковиќ. 
