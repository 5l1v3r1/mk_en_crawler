20/09/2011
Мухамет Брајшори за Southeast European Times во Приштина -- 20.09.11
Од 1999 година девет банки работат во Косово, нудејќи високи каматни стапки на заемите, кои негативно влијаат врз економскиот развој на земјата. Ова ја поттикна Косовската комисија за заштита на конкуренцијата (ККЗК) да испита дали банките имаат имаат взаемен договор, или картел, кој ги држи стапките високи. 
„Косовските банки се испитуваат под сомневање дека направиле договори од типот на картел. Ако успееме да ги откриеме фактите, казните според Законот за заштита на конкуренцијата може да се и до 10 отсто од годишниот бруто-профит“, рече за Зери шефот на ККЗК Осман Ејупи. 
Поголем дел од банкарскиот систем е воден од банката Рајфајзен и банката Прокредит, кои наплаќаат повисоки стапки во Косово отколку во своите матични замји.
„Банките во земјата имаат многу слични каматни стапки и, во исто време, имаат повисоки каматни стапки од оние во регионот“, објасни Ејупи.
Приштинската експертска група, Институт за напредни студии (Институт ГАП), спроведе тригодишна студија на банкарскиот систем во Косово, објавена во Бенк воч, која вклучува компаративни податоци на најпопуларните видови заеми -- лични, деловни, станбени, земјоделски и автомобилски -- што ги нудат комерцијалните банки, вклучително и табела на компаративни податоци за каматните депозити. 
Многу бизниси зависат од банкарските заеми, иако високите каматни стапки не создаваат поволни услови за деловниот развој, тврдат експертите. 
„Промените во каматните стапки на заемите од 2009 до 2011 година постојано варираат од 9 отсто до 24 отсто, во зависност од видот на заемите. Личните заеми, автомобилските кредити или кредитите за купување домови имаат пониски стапки во споредба со каматните стапки за бизнисите и земјоделските кредити, кои истовремено сочинуваат 70 отсто од вкупните заеми што се издале во Косово во последниве три години“, изјави за SETimes Рудина Херои-Пука од Институтот ГАП.
Таа тврди дека ниските каматни стапки ќе го поттикнат економскиот развој и финансиската стабилност на Косово. 
„Ниските каматни стапки имаат позитивно влијание врз побарувачка за кредити, што понатаму влијае на подобрувањето на економијата преку зголеменото инвестирање и потрошувачка“, вели Херои Пука.
Лумир Абдиџику, извршен директор на Институтот Риинвест изјави за SETimes: „Нема координација меѓу банките, каде што тие би се согласиле за фиксни каматни стапки. Наместо тоа, банките имаат удобен профит; секоја добива дел и нема мотивација да се натпреварува со другите. Ова статус кво е диктирано од конкурентните две до три олигополистички, водечки на пазарот банки во земјата“, вели тој.
Абдиџику додаде дека владата мора да преземе чекори што ќе овозможат промена во банкарскиот систем, со истовремено зајакнување на финансиската стабилност.
„Одобрувањето на законот за хартии од вредност кој ќе овозможи издавање државни обврзници, претставува прв чекор во таа насока. Второ, за да се намали ризикот од позајмување, ќе кажам дека функционалноста на судот е предуслов. Конечно, катастарската регистрација ќе овозможи хипотекарниот имот сериозно да ја зголеми побарувачката за кредит, и да ги намали каматните стапки“, вели Абдиџику. 
Според извештајот на Бенк воч, финансиската криза во Косово ги поттикнала банките да бидат повнимателни во издавањето заеми минатата година, но сепак направи извесна штета. 
„Светската криза негативно влијаеше на косовската економија и квалитетот на портфолијата на банкарските заеми. Така, нефункционалните заеми претставуваа 5,9 отсто од вкупните заеми, за разлика од 4,4 отсто во 2009 година и 3 отсто во 2008 година. Банките го сметаат растот на нефункционалните заеми за ризичен, што исто така резултираше со зголемени каматни стапки на почетокот од 2011 година“, рече Херои-Пука.
