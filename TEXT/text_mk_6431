16/12/2011
Од Дражен Ремиковиќ за Southeast European Times во Сараево -- 16/12/11
Босна и Херцеговина (БиХ) условно го прифати Акциониот план за членство во НАТО (МАП) во април 2009 година, но статусот на воениот имот на земјата останува нерешен.
Овој имот го сочинуваат главно воени складишта, касарни и административни згради кои не можат да се користат додека не биде комплетирана регистрацијата на земјиштето. Владата годишно одвојува околу еден милион евра од државниот буџет за одржување на овие објекти.
Нерегистрираниот воен имот во земјишниот регистар е резултат на годините политичко несогласување. Експертите велат дека во престојниот период, можен е брз политички договор и напредок. 
Американскиот амбасадор во БиХ, Патрик Мун, и претседателот на парламентот на Република Српска (РС), Игор Радојчиќ, се состанаа во неделата (11-ти декември) во Бања Лука, и беа оптимисти за решението на ова прашање. 
„Политичките водачи изјавија дека членството на БиХ во НАТО е една од нивните стратешки цели. НАТО и понуди МАП на БиХ, под услов БиХ најпрво да го реши регистрирањето на недвижниот одбранбен имот. Ја повикуваме БиХ да го реши ова прашање што е можно поскоро, за БиХ да може да ја започне својата Годишна национална програма“, се вели во писмената изјава на Мун за SETimes.
Тој додаде дека партиите може да најдат компромис. 
„Длабоко разочарувачки е што водачите на политичките партии на БиХ ја пропуштија можноста да го решат условот за МАП пред министерскиот состанок на НАТО во Брисел на 8-ми декември. Време е политичките водачи да ја завршат својата работа, да ја остават минатата реторика и да се фокусираат на националните приоритети кои ја зајакнуваат безбедноста“, истакна Мун.
Вкупно 69 воени имоти мора да се регистрираат во земјишните книги, но во моментов нема политички договор за тоа како да се регистрира имотот. Официјалниот предлог на Сараево е целиот имот да се регистрира во БиХ и Министерството за одбрана. 
РС предлага Министерството за одбрана да ги користи сите 69 имоти додека й требаат на армијата, а кога истите имоти повеќе нема да требаат за воени цели, тие да им се вратат на ентитетите и локалните општини.
Живко Марјанац, заменик-министер за одбрана на БиХ, изјави за SETimes дека политичките партии и Министерството за одбрана треба да го завршат „својот дел од работата“. 
„И покрај фактот дека политичарите не можеа да се договорат, продолживме да работиме на собирање на потребната правна документација за имотот и локациите, така што сега имаме повеќе од 90 отсто от потребната документација за сите 69 воени локации“, рече Марјановиќ за SETimes. 
„Покрај тоа, воспоставивме централна база на податоци за воениот имот на ниво на Министерството за одбрана, која досега имаше три нивоа: министерството, сараевската централа на НАТО и Канцеларијата на високиот претставник (ОХР)“, рече тој.
Мирко Околиќ, поранешен претседател на парламентарниот комитет за одбрана и безбедност, вели дека РС и Сараево имаат различни ставови за решавањето на проблемот. 
„Проблемот е политички, како и секоја друга работа што се случува во БиХ. Мислам дека истиот мора да се реши со други важни прашања, како што е случајот Сејдиќ/Финчи и формирањето државна влада“, рече Околиќ за SETimes. 
Тој додаде дека од вкупно 69 воени објекти, 23 се лоцирани во РС, а 46 се во Федерацијата на БиХ. 
Според неодамнешните анкети, околу 60 отсто од населението го поддржува пристапувањето во НАТО, а околу 28 отсто се спротивставува. 
Жителот на Сараево, Мирза Чупица, смета дека користа од влегувањето во Алијансата е загарантирана, додавајќи дека сериозните политичари не треба да дозволат оваа можност да се пропушти. 
„Со влегувањето во НАТО, ние ќе бидеме побезбедни и постабилни во секоја смисла, а кога имате безбедност и стабилност, тогаш економскиот раст е неизбежен. Можеби претставниците на НАТО може да ги научат нашите политичари како да го користат имотот, со оглед на тоа што не знаат што да прават со него“, рече Чупица за SETimes. 
Претставниците на меѓународната заедница постојано ја предупредуваат политичката елита да го реши прашањето на воениот имот, бидејќи неговото решавање е, исто така, услов за затворање на Канцеларијата на високиот претставник (КВП) во БиХ. 
КВП вели дека се надева дека наскоро ќе види напредок.
„Решавањето на ова прашање е само работа на политичка волја. Политичарите на БиХ имаат способност да постигнат компромис и да покажат политичка зрелост, а тоа се важни елементи за НАТО и за Советот за спроведување на мирот“ рече за SETimes Лилјана Радетиќ, портпаролка на КВП.
