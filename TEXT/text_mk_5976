10/06/2011
Од Линда Карадаку и Мухарем Нитај за Southeast European Times во Приштина – 10/06/11 
Генералниот директор на косовската полиција, Решат Малиќи, нареди ротација и потоа суспендирање на шест командири на полициски станици на косовските Срби, на крајот од минатиот месец. 
Портпаролот на косовската полиција, Арбен Бека, изјави за SETimes дека одлуката на Малиќи е легална и е во согласност со процедурите, додавајќи дека косовската полиција е подготвена „за дејствување во сите ситуации, во кои полициските дејства ќе бидат координирани со полициските ограноци на ЕУЛЕКС и КФОР“. 
Бесим Хоти, портпарол на косовската полиција во Митровица, рече на Радио Слободна Европа дека суспендирањето продолжува бидејќи шест полицајци одбија да послушаат наредба издадена од Малиќи.
„Директорот на косовската полиција мора да одлучи дали ќе продолжи со кратењето на платите на шестмината косовски полицајци на неопределено време“, рече Хоти, додавајќи дека шестмината се сега предмет на истрага за наводно кршење на законот за косовската полиција. 
Шестмината командири, четворица од северната полициска станица и двајца од пограничните премини, беа ротирани во други станици, но тие одбија да ја послушаат наредбата. 
Косовскиот весник Зери го цитираше Малиќи дека ротацијата на командирите на косовските полициски станици, вклучително и на север, беше направена во соработка со ЕУЛЕКС. Тој објасни дека ротацијата се прави заради подобро функционирање на полицијата и дека ротацијата на север нема политичка конотација.
Рамадан Ќехаја, косовски безбедносен аналитичар и директор на Косовскиот центар за безбедносни студии, изјави за SETimes дека „косовската полиција на север не работи за интересите на Косово, туку за интересите на српското Министерство за внатрешни работи“. 
„Синџирот на команда кој треба да ги карактеризира полициските сили е прекинат [на северот]. Полицијата таму не е под команда на Приштина. Меѓу косовската полиција на север има некои кои сакаат сакаат да бидат дел од косовската полиција како целина, но нејзиниот команден персонал е повеќе под наредба на Белград“, рече Ќехаја. 
Северно Косово не се споменува како одделен ентитет во последниот извештај на Министерството за внатрешни работи, предводено од Бајрам Реџепи, кој беше цитиран како вели дека министерството работи „на спречување и борба против сите видови кривични дела и организиран криминал“, меѓу другото, без да ги споменува проблемите со управата во тој дел од земјата.
Според последниот извештај на министерството, објавен на крајот од мај, а кој го покрива периодот од февруари до март, „важно е да се подвлече важноста на реформите преземени од косовската полиција преку внатрешна реорганизација, со посебен акцент на централизацијата на регионалните единици за истрага и борба против криминалот во рамките на Столбот на кривични дела“.
Министерството објави дека е постигнат напредок во истрагите, следењето и апсењето на криминалните групи поврзани со шверц на дрога, оружје, луѓе и други видови организиран криминал.
„Новите концепти кои се во првата фаза на примена на косовската полиција, концептот на полиција предводена од разузнавањето и полиција во заедниците, почнаа да покажуваат видливи резултати во спречувањето на секојдневниот криминал и откривањето и борбата против сите видови организиран криминал“, соопшти Министерството за внатрешни работи, додавајќи дека истото резултираше со 23 отсто намалување на сериозните кривични дела во споредба со истиот период минатата година.
