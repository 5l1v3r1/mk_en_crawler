09/11/2004
БУКУРЕШТ, Романија -- Опозицијата во понеделникот (8-ми ноември) го обвини премиерот Адријан Настасе дека ги продава интересите на земјата во разговорите за пристап со ЕУ. Расправијата започна откако Гинтер Ферхојген, комесарот на ЕУ за проширување, минатата недела изјави дека преговорите би можеле да завршат до 24-ти ноември, четири дена пред претседателските и парламентарните избори во Романија. Опозицискиот претседателски кандидат Трајан Басеску изјави дека ЕУ можеби го принудила Настасе да направи премногу отстапки во замена за „појавувањето на телевизија во трањето од 30 секунди“ во кое ќе се сигнализира завршувањето на преговорите со ЕУ. 
Во другите вести од понеделникот, Настасе ја критикуваше, како што ја опиша, „раширената“ бирократија во земјата. Во своето обраќање на конференцијата во врска со конкурентноста во Букурешт, Настасе призна дека бирократијата претставува главната пречка за странските инвестиции. (Ромпрес, Адеварул - 09/11/04; AФП - 08/11/04) 
