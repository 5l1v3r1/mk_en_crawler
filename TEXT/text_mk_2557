16/08/2005
Од Давор Коњикушиќ за Southeast European Times во Белград - 16/08/05
Во Белград започна да функционира специјалната телефонска служба за информации, чија цел е да им помогне на Србите од Хрватска кои моментно живеат во Србија како бегалци. Службата беше отворена заеднички од страна на министерот за човекови права на Србија и Црна Гора, Расим Љајиќ, и Тончи Станиќ, хрватскиот амбасадор во Белград. 
Враќањето на бегалците е едно од клучните нерешени прашања што влијаат на врските помеѓу Хрватска и Србија и Црна Гора. Двете земји потпишаа договор за заштита на бегалците, но голем број проблеми го отежнуваат процесот на враќање.
Новата служба ќе помогне во решавањето на овој проблем. Истата ќе обезбеди основни информации за бегалците за тоа како да добијат пристап до својата сопственост, како да добијат социјално осигурување и пензии, да најдат вработување, ќе осигури преземање на соодветни мерки за нивна заштита и други прашања. 
Со бирање на бројот 011 367 52 72 српските бегалци ќе стапат во контакт со лице поврзано со надлежните институции во Хрватска кои можат да помогнат во решавањето на конкретните проблеми на бегалците. Тоа лице е задолжено да одговори на повикот навремено, давајќи конкретни информации во врска со барањето. 
Досега претставниците на српските бегалци во најголем дел го поздравија овој чекор на отворање на службата. Сепак, Стево Штрбац од Центарот за документација Веритас смета дека истиот има недостаток во една клучна област. „Мислев дека телефонската служба е отворена за да обезбеди информации за лицата кои можеби се обвинети за воени злосторства, бидејќи тоа претставува бариера за враќањето на Србите во Хрватска. Сега откако слушнав дека службата нема да се занимава со ова клучно прашање, некако сум разочаран“, рече Штрбац. 
Како одговор на критиките, хрватскиот амбасадор рече дека ваквите информации навистина ќе бидат ставени на располагање, но не преку телефон. Хрватска достави листа од 1.400 имиња до српското Министерство за правда и Министерството за одбрана, рече Станиќ, додавајќи дека бегалците можат да контактираат со овие институции за повеќе информации. 
Не се знае колку српски бегалци се вратени во Хрватска од 1995 година. Хрватската влада вели дека тој број изнесува 117.000, додека српските здруженија во Хрватска велат дека нивниот број е близу 70.000. 
