27/08/2010
(Еуопсервер, Блиц - 27/08/10; AФП, Ројтерс, ДПА, АКИ, Канадиан прес, Дојче Веле, ВОА, РФЕ/РЛ, РТТЊус, Бета, Б92, Блиц - 26/08/10; РФЕ/РЛ - 25/08/10)
Германскиот министер за надворешни работи, Гвидо Вестервеле, во четвртокот (26-ти август) ја повика Србија да прекине со оспорувањето на косовската независност и, наместо тоа, да ги фокусира своите напори на својата цел за членство во ЕУ.
„Оние кои сакаат да й се приклучат на Европа мора да водат избалансирана политика“, предупреди Вестервеле за време на говорот на Белградскиот универзитет, истакнувајќи дека членството во блокот од 27 држави бара „дијалог во врска со практичните прашања“.
Откако неколкумесечните директни разговори за статусот, водени од ОН, меѓу Белград и Приштина не резултираа со договор, Косово прогласи независност во февруари 2008 година. 
На иницијатива на Србија, Генералното собрание на ОН подоцна истата година усвои резолуција, во која бара од Меѓународниот суд на правдата (МСП) да издаде советодавно мислење за легитимноста на потегот. Минатиот месец првостепеното судско тело на ОН пресуди дека косовската декларација за независност не го крши меѓународното право. 
Косово досега е признаено од 69 држави низ целиот свет, вклучително и Соединетите Држави и 22 држави на ЕУ, меѓу кои и Германија.
Во септември, Генералното собрание на ОН се очекува да дискутира за новата српска предлог-резолуција која всушност го анулира мислењето на МСП и повикува на нови директни разговори за „сите отворени прашања“ меѓу Белград и Приштина. 
Во Србија, втората станица на неговата турнеја низ четирите земји што некогаш беа дел од поранешна Југославија, Вестервеле рече дека заклучокот на судот на ОН е „недвосмислен“ и треба да стави крај на секоја понатамошна дискусија за прашањето на статусот на Косово.
„Независноста на Косово е реалност. Нема смисла да се негираат фактите“, рече тој, истакнувајќи дека географската мапа на југоисточна Европа е веќе нацртана и комплетирана.
По разговорите со српскиот премиер Мирко Цветковиќ, Вестервеле рече дека иднината на сите земји од Западен Балкан е во ЕУ. Но, рече тој, блокот нема да прифати нови земји вклучени во долготрајни надворешни спорови и неподготвени да ги решат истите „со соработка“. 
„Ќе дојде ден кога претставниците на ЕУ, Косово и Србија ќе седат на заедничка маса“, рече тој. „Некој ќе каже дека тоа е утопија, но помирувањето е можно ако й погледнете на реалноста во лице.“
Вестервеле, исто така, го повика Белград, кој инвестираше многу енергија и напори за да добие поддршка за својата предлог-резолуција во ОН и за да ги спречи понатамошните признавања на независноста на Косово во последниве месеци, да се откаже од политиката на конфронтација.
„Оние кои се за конфронтации, кои ги отвораат прашањата на статусот и покрај фактот дека меѓународните институции оценија дека тоа не е потребно, правилно или законски оправдано, имаат многу домашна работа да завршат“, италијанската новинска агенција АКИ ја цитираше неговата изјава.
Германскиот министер за надворешни работи, исто така, се состана со својот српски колега, Вук Јеремиќ, со претседателот Борис Тадиќ и со претставниците на партиите во парламентот. 
Потврдувајќи дека поддршката на влијателната земја во ЕУ, Германија, е од клучна важност за кандидатурата на Србија за членство, Јеремиќ јасно стави до знаење дека Белград не се повлекува во ОН. 
„Србија нема да ја повлече резолуцијата што ја поднесе до Генералното собрание на ОН, но ние сме веќе подготвени за конструктивни разговори околу сите прашања, вклучително и резолуцијата“, рече тој. „Не можеме да застанеме зад заклучок кој би ја потврдил независноста на Косово.“ 
