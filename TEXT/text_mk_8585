09/11/2011
Дражен Ремиковиќ за Southeast European Times во Подгорица -- 09.11.11
Штрајковите во Црна Гора влегоа во својата втора недела во вторникот (8-ми ноември), додека ќор-сокакот меѓу здравствените работници и владата во земјата продолжува. Работниците бараат зголемување на платите од 20 отсто, но Подгорица вели дека нема пари. 
Работниците велат дека ќе го зголемат бројот на митинзите и ќе излезат на улиците пред владата, ако работата не биде решена во следните две недели.
Според Владимир Павичевиќ, претседател на Клиничкиот центар на црногорските синдикати, околу 5.000 вработени во здравствениот сектор штрајкуваат. 
„Ако во следните 15 дена не постигнеме договор и ако нашите плати не се зголемат, ќе има многу бели мантили пред владата“, рече Павичевиќ за SETimes. 
Д-р Лилјана Кавариќ, претседателка на синдикатот на вработените во здравствениот систем на Црна Гора, изјави за SETimes дека секој ден повеќе од 8.000 здравствени работници се приклучуваат на штрајкот. 
„Моментно работат само [вработените] во брзата помош, а ние одржуваме минимален работен процес“, рече таа. 
Просечната месечна плата за лекарите во Црна Гора изнесува 470 евра, додека просечната плата на медицинските сестри е 270 евра. Специјалистите заработуваат околу 560 евра месечно. 
Платите се намалени во 2009 година за 10 до 20 отсто поради мерките на штедење. 
Сепак, владините претставници велат дека барањата на работниците се моментно нереални. 
„Прифаќањето на барањето за зголемување на платите за секој сектор од јавната администрација ќе биде спротивно на политиките што ги дефиниравме, и ќе значи дополнително позајмување и јавен долг“, рече за SETimes портпаролката на Министерството за финансии, Марија Раденовиќ.
Таа додаде дека меѓународните монетарни институции -- вклучително и ММФ и Светската банка -- и локалните власти предупредуваат дека јавните трошоци се товар за економијата на земјата. 
„Притисокот од работниците и евентуалната радикализација на штрајкот, дополнително ќе ја усложнат ситауцијата. Затоа, ние сме отворени и расположени за продолжување со преговорите и изнаоѓање решенија кои ќе бидат компромис за двете страни“, истакна Раденовиќ. 
Јавноста е, исто така, загрижена за можната долготрајност на штрајкот. 
Богдан Стијовиќ (24) изјави за SETimes дека е разочаран од постапката на работниците, и смета дека има вработени кои се во полоша позиција. 
„Тие штрајкуваат, а ние плаќаме за нивниот штрајк. Што ќе се случи ако морам сега да одам на испитувања и лекарот едноставно не ме прими? Не го поддржувам штрајкот и сметам дека тие мора да ги бараат своите права со некои други методи, а не на гработ на граѓаните“, рече Стијовиќ.
Од друга страна, 31-годишниот Немања Павичевиќ, менаџер на приватно претпријатие, вели дека штрајкот треба да биде повик за будење. 
„Лекарите се ’рбетот на општеството и сите нивни барања мора да се исполнат. Тие се само луѓе како сите други и мора да ги хранат своите семејства“, рече Павичевиќ за SETimes. 
