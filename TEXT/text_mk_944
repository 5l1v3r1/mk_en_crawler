04/12/2006

Тим англиски и грчки научници велат дека го откриле работењето на една 2.000 години стара сметачка направа. Тие велат дека Антикитера механизмот, кој датира од првиот век п.н.е. најверојатно се користел за пресметка на астрономските циклуси на небеските тела. Направата се состои од сложен ред запци и механизми кои можат да бидат манипулирани преку едноставен кориснички склоп. Според тимот, тој е „технички посложен од која бил позната направа барем во следниот милениум“. Антикитера механизмот, исто така, беше во фокусот на конференцијата што се одржа во Атина минатата недела. 
*** 
Проектот на Босна и Херцеговина (БиХ) за е-влада беше официјално претставен во Сараево на 29-ти ноември. Проектот вреден 1,6 милиони евра ќе биде спроведен заеднички од страна на Министерскиот совет на БиХ (МС), Делегацијата на Европската комисија и канцеларијата на УНДП во БиХ. Проектот предвидува интегрирана мрежа на МС, единствен веб-портлан на МС, интегриран безбедносен и имејл систем, системи за информатички менаџмент и архива, како и видеоконференциски центри во Бања Лука, Мостар и Сараево. 
*** 
Осумдесет невработени жени од бугарските градови ја завршија својата обука за веб-дизајн во рамките на пилот-проектот спроведен од страна на Министерството за труд и социјална политика. Проектот, кој заврши на 27-ми ноември, има за цел зголемување на можностите за жените да го користат Интернетот за работење од дома во рекламирањето или другите области. 
*** 
Десеттиот научен форум Јунгинфо се одржа од 27-ми ноември до 1-ви декември во Златибор, Србија. Околу 160 српски и странски експерти учествуваа на настанот, кој се фокусираше на примената на користењето на информатичката и комуникациската технологија во нафтената и петрохемиската индустрија. Настанот го организираше секцијата Јунгинфо на Српското здружение за нафта и гас. 
*** 
Канцеларијата на програмата за светскиот сојуз за конзервација за Југоисточна Европа го претстави својот нов проект за развојот на мрежата на еко-села во БоснаХерцеговина, Црна Гора и Србија, за време на работилницата што се одржа во Жабљак, Црна Гора. Двегодишниот проект, финансиран од Австриската агенција за развој, има за цел заштита на биодиверзитетот со истовремено овозможување на одржлив развој во целните региони. 
*** 
Повеќе од 200 експерти учествуваа на меѓународната конференција за комуникациски технологии и ИТ законодавство, што се одржа во Опатија, Хрватскa. Фокусот беше ставен на мрежите ЛАН, ВАН, ВЛАН, како и на широкомрежната инфраструктура, кабелскиот интернет и комуникациите со висока брзина. Исто така, се одржаа работилници за интегрирање на фиксната и мобилната телефонија и за воведувањето на широкомрежниот Интернет во Хрватска. 
(Разни извори -- 27/11/06-04/12/06) 
