21/03/2011
(Заман, АКТ Медиа, Еуопсервер - 21/03/11; Хуријет, АНА-МПА, Albeu.com, веб-страница на бугарското Министерство за надворешни работи - 20/03/11; Софиска новинска агенција, Софија еко, Кроејшн тајмс, веб-страница на бугарското претседателство - 19/03/11; Прес-центар на ОН - 17/03/11) 
Балканските водачи изразија поддршка за резолуцијата 1973 на Советот за безбедност на ОН, со која се одобрува формирањето зона на забранети летови над Либија и користење на „сите неопходни мерки“ за заштита на цивилите од нападите на силите на полковникот Муамер Гадафи. 
Босна и Херцеговина (БиХ), моментно единствената балканска членка на телото од 15 држави, беше меѓу десетте земји кои гласаа за одлуката, која беше одобрена во четвртокот (17-ти март) по четири недели крвопролевање во северноафриканската држава. Другите пет членки на Советот -- Бразил, Кина, Германија, Индија и Русија -- се воздржаа од гласање. 
Говорејќи на состанокот во четвртокот, амбасадорот на БиХ во ОН, Иван Барбалиќ, изрази загриженост во врска со влошената ситуација во Либија и повика на ставање крај на насилните репресии врз демонстрантите. 
Резолуцијата, истакна тој, доаѓа како одговор на барањата од либискиот народ, како и некои регионални организации, како што е Арапската лига, за воведување зона на забранети летови над земјата. 
Турција, која претходно изрази противење на ваквиот чекор, на крајот го промени својот став, додека режимот во Триполи продолжува со своите остри мерки против демонстрантите, избегнувајќи ги континуираните повици од меѓународната заедница за итен прекин на насилството. 
„Изразивме највисоко ниво на искрена поддршка за повикот на Арапската лига до Советот за безбедност на ОН за ... прогласување зона на забранети летови“, истанбулскиот весник Заман ја цитираше канцеларијата на турскиот премиер Реџеп Тајип Ердоган во изјава од петокот. 
Говорејќи на состанокот во Саудиска Арабија два дена подоцна, Ердоган го критикуваше Гадафи за игнорирањето на повиците на Анкара за почитување на волјата на либискиот народ, како и за неприфаќањето на советот да се повлече по 41 година на власт. 
„Ја пренесовме таа порака. Гадафи самиот си противречи“, рече Ердоган на собирот во Џеда во неделата (20-ти март). „Тој рече дека не бил официјално водач на Либија. Она што се очекува од еден човек кој официјално не е надлежен, е да ја предаде (власта во) Либија на човек кој има официјална позиција на водач.“ 
Водачот на турската главна опозициска партија, Републиканската народна партија, Кемал Килилдароглу, изрази поддршка за последната резолуција на ОН за Либија во својот коментар од неделата, надевајќи се дека власта ќе ја преземе еден подемократски режим. 
„Ниту една администрација не треба да врши притисок врз своите луѓе и да ги убива“, истакна водачот на ЦХП. 
Другите балкански земји, вклучително и Албанија, Бугарија, Хрватска, Грција и Романија, исто така, ја поздравија резолуцијата од четвртокот, ветувајќи дека ќе помогнат во донесувањето на мерките со цел заштита на либиските цивили од понатамошна репресија. 
„Албанија е подготвена да й ги обезбеди потребните објекти на меѓународната коалиција во нејзината мисија која е важна за слободата, мирот и стабилноста во Средоземното Море“, објави канцеларијата на премиерот Сали Бериша во изјавата од неделата. 
Говорејќи на националната државна телевизија ТВР истиот ден, романскиот претседател Трајан Басеску рече дека Букурешт „јасно стави до знаење дека Романија ја почитува резолуцијата 1973 ... со која се прогласува зона на забранети летови за да се заштитат цивилите“. Тој, исто така, посочи дека Романија ќе се приклучи на секоја акција на НАТО во Либија. 
„Кога НАТО дејствува, Романија ќе биде таму“, рече Басеску. 
Поздравувајќи ја акцијата на меѓународната заедница против режимот на Гадафи, претседателот и премиерот на соседна Бугарија, Георги Парванов и Бојко Борисов, рекоа дека таа е многу задоцнета. 
Ваквите мерки, рекоа тие, требаше да се преземат пред години, кога либискиот режим осуди шест бугарски медицински лица на смрт за нивната наводна улога во заразувањето 400 либиски деца со вирусот на ХИВ. 
„Тешко дека некој е позаинтересиран од нас Бугарите за отстранување на режимот на Гадафи, со оглед на тоа што шест невини бугарски државјани со години страдаа од самоволието на либискиот режим“, се вели во соопштението од кабинетот на претседателот од саботата.
Говорејќи по состанокот за ситуацијата во Либија во неделата, Борисов ја потврди осудата на Бугарија на насилството врз цивилите. 
„Бугарија ја поддржа резолуцијата заснована на меѓународното право и резолуциите на Советот за безбедност на ОН. Ние дефинитивно ќе ги исполниме обврските како сојузници во НАТО и во ЕУ“, рече премиерот.
