04/09/2007
Францускиот министер за одбрана, Херве Морин, кој во петокот (31-ви август) беше во Приштина на церемонијата на промена на команданта на КФОР, се состана со косовскиот претседател Фатмир Сејдиу. Морин вети дека Франција ќе го задржи своето присуство во Косово и го потврди ставот на неговата земја против поделбата на покраината. 
*** 
Српскиот министер за одбрана, Драган Шутановац, и началникот на Генералштабот, генерал-полковник Здравко Понос, се состанаа со американскиот сенатор Џејмс Инхоф во средата (29-ти август) во Белград. Разговорите се фокусираа на начините за зајакнување на воената соработка помеѓу двете земји. Официјалните претставници се согласија дека еден од приоритетите во идната соработка ќе биде образованието и обуката на офицерите на српската армија во САД. Ваквата обука би можела да се заснова на меѓународната програма ИМЕТ, спроведена во американските воени академии. 
*** 
Српскиот началник на Генералштабот, Здравко Понос, во понеделникот (3-ти септември) беше во Скопје, каде што се состана со македонскиот колега, Мирослав Стојановски, и министерот за одбрана Лазар Еленовски. Разговорите се фокусираа на билатералната соработка, безбедносната ситуација во Југоисточна Европа и соработката во рамките на програмата Партнерство за мир. 
*** 
Шведскиот премиер Фредерик Рајнфилд во петокот (31-ви август) пристигна во Хрватскa, каде што беше дочекан од премиерот Иво Санадер и претседателот Стипе Месиќ. Разговорите ја покриваа билатералната соработка и кандидатурата на Хрватска за членство во ЕУ. 
*** 
Германскиот министер за одбрана, Франц Јозеф Јунг, беше во посета на Maкедонијa, Aлбанија и Косово, при што се состана со највисоките претставници во секоја од овие земји. Во Македонија тој го пофали напредокот во армиските реформи и рече дека перспективата на Македонија за членство во НАТО не е поврзана со косовското прашање. 
*** 
Aлбанскиот претседател Бамир Топи се состана со новиот американски амбасадор во Тирана, Џон Витерс Втори. Тие разговараа околу односите помеѓу двете земји и рекоа дека тие се надеваат оти ќе ги зајакнат. Витерс се состана и со премиерот Сали Бериша. 
*** 
Српскиот премиер Воислав Коштуница се состана со шведскиот министер за надворешни работи, Карл Билт, во петокот (31-ви август) во Белград. Тој го повтори противењето на Белград на независноста за Косово. Билт, пак, изрази надеж дека ќе биде постигнато решение „преку новите преговори и дека таквите ќе бидат одобрени од страна на Советот за безбедност“. 
*** 
Српскиот министер за надворешни работи, Вук Јеремиќ, и неговиот бугарски колега, Ивајло Калфин, се состанаа во петокот (31-ви август) во Софија. Тие разговараа за прашањето на статусот на Косово и потпишаа заедничка изјава во која се наведени принципите на односите помеѓу Србија и Бугарија.
*** 
Во средата (29-ти август) литванскиот министер за надворешни работи Петрас Ваитиекунас пристигна во тридневна посета на Maкедонијa, каде што се состана со колегата Антонио Милошоски. Ваитиекунас рече дека неговата земја силно ја поддржува евроатланската интеграција на Македонија, додавајќи дека очекува Македонија да биде поканета за влез во НАТО на нејзиниот следен самит. 
(Разни извори 27/08/07 - 04/09/07)
