18/05/2011
Од Линда Карадаку за Southeast European Times во Тирана – 18/05/11
Тензиите растат во Албанија, по контроверзната одлука од средата (18-ти мај) на Централната изборна комисија (ЦИК) која може да ја размести рамнотежата во градоначалничката трка на Тирана. 
Полицијата беше распоредена пред седиштето на комисијата, што ги спречи опозициските пратеници да влезат во зградата и ги потисна назад поддржувачите на актуелниот градоначалник Еди Рама, кој ја предводи и најголемата опозициска партија на Албанија, на социјалистите (СП). 
Моменталните резултати покажуваат дека Рама е во предност пред својот конкурент, Љуљзим Баша од Демократската партија, за само десет гласа. Но, ЦИК сега одлучи да ги преброи гласовите кои гласачите невнимателно ги ставиле во погрешни кутии -- потег што може да резултира со водство на Баша.
Одлуката на ЦИК „не е заснована на законот“, рече портпаролот за социјалистите, Армела Имерај, за SETimes во средата. 
Рама се состана со американскиот амбасадор, Александар Арвизу, истиот ден, на разговори за она што го загрижува. На партискиот состанок подоцна, социјалистите ветија силен одговор. 
Грамоз Руци, висок претставник на СП, рече дека тоа ќе води до „револт на народот“. 
Одлуката беше усвоена со просто мнозинство, при што претседателот Арбен Ристани и тројца членови на комисијата од Демократската партија гласаа „за“. Опозициските пратеници -- вклучително и заменик-претседателот Дешира Субаши -- беа присутни, но не учествуваа во гласањето.
Според изборниот закон, некои одлуки на комисијата бараат квалификувано мнозинство, што значи дека опозициските членови мора, исто така, да гласаат. Неколку одлуки на Комисијата усвоени со просто мнозинство беа поништени од Изборната комисија.
Баша, противкандидатот, потврди дека побарал од ЦИК да ги преброи гласачките ливчиња кои завршиле во кутиите наменети за другите функции, вклучително и за местата во општинскиот совет или за градоначалниците на мини-општините на Тирана. 
„Овие гласови се целосно валидни и никој нема право да ја негира волјата на граѓаните кои го користат своето право на глас“, рече тој. 
Алдо Бумци, пратеник на Демократската партија кој е задолжен за односите со медиумите во кампањата на Баша, искажа слично мислење во коментарот за SETimes. 
„Невидено е да се протестира против барањето за пребројување на гласовите“, рече тој. „Ние ги почитуваме и ќе ги почитуваме сите резултати. Пребројувањето на гласовите не може да запре со закани.“
Премиерот Сали Бериша во средата вети дека гласовите најдени во погрешни кутии ќе бидат преброени „со апсолутна транспарентност“. Тој, исто така, го обвини Рама дека прерано се прогласи за победник, кога не беа преброени сите гласови.
„Ако ги прифатиме прелиминарните резултати како конечни резултати, ќе го елиминираме системот на слободни избори“, рече Бериша. 
Тројцата највлијателни амбасадори во Тирана -- Еуген Волфарт од ОБСЕ, американскиот амбасадор Арвизу, и Еторе Секви од делегацијата на ЕУ -- во вторникот издадоа заедничка изјава во која повикуваат на „јасност во врска со изборните резултати“.
„Основно е привремените официјални резултати да се пресметаат точно од страна на ЦИК и да се објават брзо. Покрај тоа, многу е важно процедурите за решавање на приговорите да бидат јасно објаснети и да бидат целосно во согласност со албанските правни одредби, вклучително и Изборниот законик. Очекуваме двете страни да применат самовоздржаност и целосно да го почитуваат демократскиот процес“, се вели во соопштението.
