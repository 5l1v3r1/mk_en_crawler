09/06/2011
Од Игор Јовановиќ за Southeast European Times во Белград -- 09.06.11 
Со години Холандија го блокираше процесот на пристапување на Србија во ЕУ, поради неапсењето од страна на државата на Ратко Младиќ, генералот на босанските Срби чии војници го извршија масакрот во Сребреница. Сега Младиќ се наоѓа во притвор во Хаг, откако беше уапсен и екстрадиран од српските власти на крајот од мај. Но, одлуката на холандскиот парламент во средата (8-ми јуни) покажува дека Србија можеби ќе треба уште да чека.
Пратениците го отфрлија предлогот за ратификување на Спогодбата за стабилизација и асоцијација (ССА) на Србија со ЕУ, посочувајќи дека ќе чекаат додека главниот обвинител на МКТЈ, Серж Брамерц, не издаде официјален извештај за соработката на Србија.
Хенк Јан Ормел, претседател на парламентарниот Постојан комитет за надворешни работи, рече дека жали поради одлуката на парламентот. „Србија е важна европска земја, но пред да пристапи, мора да покаже дека ги почитува суштинските вредности на ЕУ“, изјави тој за српската државна телевизија РТС.
„Брамерц ќе го претстави својот извештај пред ЕУ, и со оглед на тоа што Советот за безбедност на ОН веќе даде позитивна оценка за најновиот настан, сметам дека Холандија и нејзиниот парламент мора да ја следат таа логика“, рече Ормел.
Вицепремиерот Максим Верхоген рече дека Србија треба да се гледа како „нормална земја, со нормални услови за членство во ЕУ“. 
„Убеден сум дека, за време на расправата за ССА во холандскиот парламент, Србија ќе се третира како таква од мнозинството пратеници“, додаде тој.
Иако властите во Белград ја минимизираа важноста на одлуката на холандскиот парламент, некои аналитичари велат дека истата може да предизвика евроскептицизам во Србија и да создаде проблеми за владејачката коалиција, која ја темели својата кампања за изборите во 2012 година на европската интеграција.
Говорејќи за националната телевизија, претседателот Борис Тадиќ рече дека Србите не треба да се обесхрабруваат. „Треба да ги исполниме нашите обврски и на крајот сигурно сé ќе биде во ред. За тоа треба работа, бидејќи нема ветувања и подароци“, рече Тадиќ.
Портпаролот на српската влада, Миливоје Михајловиќ, изјави за SETimes дека не се сомнева оти холандскиот парламент наскоро ќе ја започне ратификацијата на ССА откако официјално ќе го добие текстот на извештајот на Брамерц за Советот за безбедност на ОН. „Ќе продолжиме со спроведување на реформите и се надеваме дека ќе добиеме официјален кандидатски статус во ЕУ и датум за почеток на разговорите за пристапување до оваа есен“, рече тој. 
Сепак, професорот на белградскиот Факултет за политички науки и поранешен српски амбасадор во Франција, Предраг Симиќ, изјави за SETimes дека одлуката што ја донесе Холандија може да ја разниша позицијата на проевропските сили во Србија и да влијае на јавното мислење во врска со интеграцијата. 
„Ако по утрото се познава денот, Белград нема да го добие од ЕУ она што го очекуваше по екстрадицијата на Младиќ во Хаг на 31-ви мај -- забрзување на европската интеграција“, рече Симиќ. 
„Поставувањето дополнителни услови за Белград, сега би го претставило процесот на асоцијација со ЕУ пред граѓаните како однос во кој на Србија й се даваат бесконечни списоци услови. Тоа сигурно ќе го разгори евроскептицизмот во државата, и проевропските сили може да бидат казнети на изборите“, додаде тој. „Го направивме тоа што ни рекоа да го направиме; дали ЕУ сега ќе го стори истото?“
Марко Благојевиќ од Центарот за слободни избори и демократија вели дека се сомнева оти владата ќе се соочи со негативни последици меѓу гласачите поради екстрадицијата на Младиќ, сé додека тие гледаат оти таа ги отстранува бариерите до пристапувањето. 
„Сепак, ако граѓаните не почувствуваат никакви бенефиции од забрзаната европска интеграција по екстрадицијата, нешто што ќе влијае на нивниот животен стандард или барем шансите за истиот, многу е веројатно дека ќе ја казнат владејачката коалиција на изборите следната година“, рече Благојевиќ. 
