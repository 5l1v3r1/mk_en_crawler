20/07/2010
Од Линда Карадаку за Southeast European Times во Приштина -- 20/07/10 
Новите технички разговори меѓу Белград и Приштина се очекува да започнат откако Меѓународниот суд на правдата (МСП) ќе го даде своето советничко мислење во вторник (22-ри јули) за законитоста на косовската независност. Сепак, двете страни остануваат дијаметрално спротивставени и не можат да се согласат дури ни за опфатот на престојните преговори. 
Белград вели дека прашањето на статусот мора да се ревидира и дека мора да се постигне компромисно решение. „Што се однесува до Косово, Србија нема да ја промени својата политика ниту трошка“, рече министерот за надворешни работи, Вук Јеремиќ.
„Србија сака да создаде меѓународна ситуација во која ќе биде очигледно дека некои видови компромис се неопходни“, рече тој. „Сепак, еднострано прогласената независност на Косово не е компромис, така што мора да е нешто друго.“
Но, Приштина е подеднакво цврста во својот став, инсистирајќи на тоа дека независноста е завршена работа. Според претседателот Фатмир Сејдиу, тоа прашање е затворено еднаш засекогаш и секое пазарење е „апсолутно неприфатливо“. 
Косовските власти, исто така, се противат на каква било поделба. Со оглед на тоа што Приштина не може да ја наметне својата власт над српските енклави во и околу Митровица, некои аналитичари веруваат дека Белград е заинтересиран да ја врати контролата на северот.
Тоа може да се покаже како опасно. Поделбата, рече Арбен Влахиу од ББС, може да доведе до домино ефект кој би го дестабилизирал целиот регион, погодувајќи ја Босна и Херцеговина, Македонија и другите области. 
„Целиот ангажман на војниците на НАТО во Косово и на други места низ Балканот би бил нарушен“, рече тој. 
Премиерот Хашим Тачи вели дека нема шанси северниот дел да се одвои од останатиот дел на Косово. 
„Со нетрпение го очекуваме советничкото мислење на МСП и веруваме дека тоа ќе се одрази позитивно на волјата на народот на Косово. Без оглед што тврдат неколку осамени гласови, никогаш нема да има поделба на Косово и нашата земја трајно ќе ужива неоттуѓив територијален интегритет“, рече тој за SETimes. 
Рамуш Харадинај, од главната опозициска партија Сојуз за иднината на Косово, предупреди да не се чепка предлогот на Ахтисари, кој даде основа за планот за независноста на Косово и ги утврди гаранциите за заштита на српското малцинство.
„Секој од локалните и меѓународните механизми треба да биде свесен оти сите идеи за модификување или „приспособување“ на Пакетот на Ахтисари претставуваат многу опасно враќање назад. Ова враќање не е во интерес на никого во Косово“, рече тој.
Питер Фејт, специјален претставник на ЕУ во Косово, кој е истовремено и меѓународен цивилен претставник, смета дека бојкотот и отпорот постепено отстапуваат пред духот на соработката.
„Сé поголем број косовски Срби се подготвени да ги искористат своите права и да одлучат за работите што ги засегаат“, рече тој.
„Верувам дека Белград и Приштина треба да ја искористат оваа можност за да се договорат околу практичните работи за кои имаат заеднички интерес да ги решат. ЕУ е особено добро позиционирана да ги промовира поволните услови и да го олесни дијалогот. Таа има голем број најразлични инцијативи и инструменти да им помогне на страните да се ангажираат и да одржуваат однос на постепен напредок“, додаде тој. 
