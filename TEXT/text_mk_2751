05/01/2006
Од Зоран Николовски за Southeast European Times во Скопје – 05/01/06
Законот за заштита од пушењето стапи на сила во Македонија на 1-ви јануари и истиот предвидува ригорозни казни за непочитување на правилата. Законот беше изгласан во јуни 2005 година, но неговото спроведување беше одложено за половина година со цел да се даде доволно време за приспособувањата. 
Законот забранува пушење во јавни простории, како што се училиштата и другите образовни институции, здравствените и социјалните институции, Интернет кафеата, владините згради, претпријатијата, продавниците и објектите -- отворени и затворени -- за спорт, култура и забава. Пушењето на скалите од зградите и во лифтовите е, исто така, забрането. Пушењето во рестораните и кафулињата е сé уште дозволено, но само во одделни простории.
Оние кои ќе го прекршат законот и ќе пушат на јавни места ќе подлежат на строги казни, кои се движат од 85 до 225 евра. Претпријатијата и јавните институции се соочуваат со казни во висина од 1.600 до 4.000 евра ако не го почитуваат законот. 
Рекламирањето на цигари и други производи на тутунската индустрија во медиумите и на зградите и на какви било возила сега е забрането. На тутунските претпријатија им се забранува да спонзорираат спортски, културни и забавни настани ако во замена за тоа треба да се рекламираат нивните производи. Индиректното рекламирање на цигарите и тутунските производи е строго забрането.
Во меѓувреме, цената на една кутија цигари веќе е зголемена -- и во иднина се очекува дополнително зголемување -- поради зголемените даноци за овие производи. Приходите од даноците ќе се користат за финансирање на 13 здравствени програми, како и во напорите за обезбедување на лекување и опрема за дијагностицирање на болестите поврзани со цигарите. 
Сé на сé новите мерки се очекува да ја намалат продажбата на цигарите за 20 отсто.
Истовремено, Министерството за здравство и УСАИД спроведуваат нова кампања под мотото „Пасивно пушење -- тука нема ништо пасивно“.
Околу 40 отсто од Македонците постари од 15 години се пушачи и секој од нив пуши во просек околу 2,310 цигари годишно. Покрај тоа што тие си го скратуваат својот живот во просек за 17 години, властите велат дека тие ги загрозуваат и животите на непушачите околу нив. 
