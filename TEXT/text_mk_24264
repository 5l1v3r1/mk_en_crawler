13/05/2009
ЗАГРЕБ, Хрватска -- Вработените во основните и средните училишта, како и персоналот на истражувачките институции, во средата (12-ти мај) започнаа штрајк и покрај охрабрувачките преговори помеѓу синдикатите и владата, кои се одолговлекоа и во текот на ноќта. Набљудувачите велат дека најверојатно ќе биде постигнат компромис, со што ќе се спречат поголеми штрајкови. И други сектори планираат да се приклучат на штрајот во текот на следните неколку денови, при што на митингот планиран за сабота се очекуваат скоро 100.000 демонстранти. Вработените во образованието сакаат владата да го реализира зголемувањето на платите од 6 отсто, што го укина од буџетски причини.
Во другите вести од вторникот, повеќето партии во словенечкиот парламент го одобрија предлогот на комесарот за проширување на ЕУ, Оли Рен, за решавање на пограничниот спор со Хрватска, но само ако истиот вклучува некои од амандманите предложени од Словенија. Ова се чини дека ќе ги намали шансите за брзо решение, што, од друга страна, го одложува продолжувањето на разговорите за пристапување на Хрватска во ЕУ. (ХРТ, ХИНА, Јавно, СТА, ЕУбизнис - 12/05/09)
