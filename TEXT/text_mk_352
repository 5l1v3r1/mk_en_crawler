08/11/2010
Од Клаудија Лутовска за Southeast European Times во Скопје -- 08/11/10
Четири вечери љубителите на џезот се собираа на три локации во Скопје - Универзалната сала, Македонската опера и балет и клубот Хард Рок - да ги слушнат некои од најдобрите дела во џезот и некои што можеби не ги слушнале претходно. 
„Ние првенствено бараме музичари кои немаат настапувано во Скопје досега и имаат вистински проекти, а значат нешто во светот на џезот. Бројот на ваквите музичари во Европа се зголемува секој ден", вели директорот на фестивалот Оливер Белопета. 
Од своите скромни почетоци во 1982 година, фестивалот, со текот на годините, привлече растечки список на џез-великани од целиот свет, вклучувајќи ги и Реј Чарлс, Бразилски девојки, Маршал Ален, Кубанизмо, Б. Б. Кинг, Ентони Брекстон, Готан Проџект, Ал ди Меола, ДД Џексон, Сиера Маестра, Рабин Абу-Калил, Тони Китановски, Јусун Дур и Марија Жоао.
Иако џезот е еден од најпознатите авангардни музички правци, сепак успева да привлече публика во една традиционална средина како што е Македонија. Но, дури и посветените фанови во Скопје признаваат дека овој вид музика не е за секого. 
„Џез музика е еден вид на музика која може да биде напорна, ако не ви се допаѓа", вели Гордан Калјџиев, љубител на џезот.
Оваа година, кубанскиот композитор и пијанист Омар Соса и неговиот квартет Африканос го отворија фестивалот на 21-ви октомври во Универзалната сала. Тие го комбинираат бразилскиот ритам и кубанските ефекти со стариот африкански звук, комплетирано со оригинален урбан џез. 
Следни беа Марија Пиа Де Вито од Италија и нејзиниот квартет. Таа ја испеа старата македонска песна Мамо кој чука на порти (Mother, who knocks on the front door) во џез-ритам, кажувајќи и на публиката дека ја научила оваа песна кога имала само 16 години.
Во клубот Хард Рок, холандскиот саксофонист Јури Хонинг настапи на сцената со својата група Жичен рај. 
Саксофонот е замена за вокал, и често се слева во другите инструменти. „Смелото синтетизирање на џез, рок, денс и електронската музика го докажува тврдењето дека џезот не е стил, туку јазик. Стилот не е важен; важна е комуникацијата со модерните времиња преку музиката," вели Хонинг.
Фестивалот навистина има доста голем број на европски изведувачи, бидејќи тој е дел од Европската џез мрежа и Европскиот форум на светски музички фестивали.
Втората вечер, американската група Лари Карлтон Трио настапи на сцената во Универзалната сала. „Сега се чувствувам подобро", рече Колтен по неговиот еуфоричен настап. Неговото трио го комплетираа Тревис Карлтон на бас и Џин Koy на тапани. 
По нив на сцената настапи бразилскиот мандолинист Хамилтон де Холанда со својот квинтет, свирејќи на неговиот уникатен бандолим (бразилска мандолина) со десет жици наместо вообичаените осум.
Назад во Клубот Хард Рок, Бразилката Пола Мореленбаум ја импресионира публиката со нејзиниот вокал.
Големото саботно шоу во Универзалната сала започна на голем начин, буквално, кога белгиската група ФЕС (Flat Earth's Society) настапи сцената. Оваа голема група може да се пофали со 14 постојани членки; на Џез фестивалот имаше 15. 
Следен таа ноќ беше квартетот на Патриша Барбер од САД, со Барбер како вокалистка. 
Американската група со корени од Чикаго Етникс, со вокалистката Нона Хендрикс, настапи на сцената во клубот Хард Рок. 
Во неделата вечер блесна Куќата на операта и балетот, со групи од Норвешка, земјата на полноќното сонце. Првиот настап беше на саксофонистот Тригве Сеим и хармоникашот Фроде Халтли, еден неконвенционален систем на инструменти, дури и за џезот. 
„Тенор саксофонот е токму помеѓу звучниот спектар на хармониката. Два инструменти кои се наоѓаат на иста скала имаат потенцијал да се измешаат и да ги мешаат тоновите, создавајќи еден непријатен звук," забележува Сеим.
Следен беше норвешкиот гитарист Тепје Рипдал со Берган Биг Бенд составен од 17 члена. 
Фестивалот во Клубот Хард Рок го затвор Аронас, кој е специјализирана за она што го нарекува панк џез, со пијано виртуозот Арон Отигнон како фронтмен.
„Европскиот џез нуди разновидност и напредок. Оваа година, акцентот е ставен на сите изведувачи, кои во нивниот „багаж“ на искуство, носат врвни почести и признанија. Иднината на Џез фестивалот е загарантирана со еден таков тренд на џезери и публика, чиј број станува се поголем ", вели Белопета.
„Жалам што во Скопје не постои клуб каде џез-публика може да се собере, феномен што не можам да го објаснам. Скопје има публика, која ги полни салите, докажано повторно со овогодинешниот Џез фестивал," забележува музичкиот новинар Костадин Шурбановски.
Белопета, директорот на фестивалот, вели дека подготовките за големото 30-то издание се веќе во тек - „специјална програма", како што тој самиот ја опишува, на која може да настапи легендарниот гитарист Пет Метини.
