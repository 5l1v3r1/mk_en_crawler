19/01/2006
Од Блерта Фониќи за Southeast European Times во Приштина – 19/01/06
Процесот на децентрализација е клучно прашање и мора искрено да му се пријде, рече специјалниот претставник на ЕУ за Косово, Штефан Лене, во средата (18-ти јануари), барајќи од косовските привремени власти да покажат подготвеност за осигурување на безбедна и сигурна иднина за малцинствата. 
„Косово мора да покаже дека е подготвено да понуди безбедна иднина за сите малцинства што живеат во Косово“, рече Лене по состанокот во Приштина со министерот за локална самоуправа, Лутфи Хазири, и генералниот секретар на Демократската партија на Косово (ПДК), Јакуп Красниќи. 
Претставникот дојде во Косово за да разговара околу улогата на ЕУ во процесот на решавање на статусот, како и нејзината идна улога - вклучувајќи ги областите како што се правдата и полицијата - по решавањето на прашањето на статусот. Неговата посета му претходи на планираниот состанок на 25-ти јануари во Виена помеѓу претставниците на Косово и Србија и Црна Гора, на кој ќе се разговара за прашањата поврзани со децентрализацијата. 
„Интеграцијата на сите малцинства во косовското општество е многу важна. Ние ја охрабруваме косовската влада да работи на ова прашање. Очекуваме состанок во Виена, бидејќи во интерес на сите е да имаме добар почеток на разговорите“, рече Лене. 
Хазири го поздрави, како што рече, „позитивниот почеток“ на процесот на преговорите. „Сакам уште еднаш да ја потврдам мојата подготвеност како министер во косовската влада кој ќе патува за Виена на разговори околу агендата специфицирана во рамките на мандатот на [специјалниот претставник на ОН], Марти Ахтисари,... но, исто така, и со цел да се финализира овој важен процес за сите косовски граѓани“, рече Хазири.
Красниќи рече дека го информирал Лене за принципите на страната на косовските Албанци за децентрализацијата и го образложил ставот на ПДК, најголемата опозициска партија во Косово. 
Лене, исто така, се состана со премиерот Бајрам Косуми и со претседателот на парламентот, Неџат Даци. Сепак, никој од нив не даде изјава за новинарите по разговорите. 
Лене минатата година беше назначен од страна на ЕУ како помошник на Ахтисари. Тој моментно ја извршува функција директор на седиштето на ЕУ за Југоисточна Европа и висок советник на шефот за надворешна политика на ЕУ, Хавиер Солана. 
