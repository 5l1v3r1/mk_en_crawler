22/01/2008
БРИСЕЛ, Белгија -- Шефот за надворешна политика на ЕУ, Хавиер Солана, й препорача на Србија да го задржи проевропскиот правец и да го зајакне напредокот кон членството во ЕУ. Портпаролката Кристина Галах во понеделникот (21-ви јануари) рече дека високиот одѕив на претседателските избори во неделата покажува оти гласачите ја сфатиле важноста на изборите. Томислав Николиќ, заменик-претседателот на ултранационалистичката Српска радикална партија, победи на првиот круг и ќе се соочи со актуелниот претседател Борис Тадиќ, српскиот проевропски реформистички ориентиран водач на Демократската партија во вториот круг на 3-ти февруари. 
За време на кампањата во Нови Сад, Тадиќ во понеделникот предупреди дека Николиќ би можел да ја врати Србија во изолација. Српскиот министер за надворешни работи, Вук Јеремиќ, искажа ист ваков став во понеделникот, за време на посетата на Атина. „Најважната одлука што Србија ќе ја донесе во следните недели е кој правец ќе го заземе“, рече министерот. Тој, исто така, рече дека Србија сака да го потпише предпристапниот договор со ЕУ што е можни побргу.
Што се однесува на Косово, Јеремиќ инсистираше на тоа дека ОН треба да го одреди мандатот на која било мисија на ЕУ распоредена во покраината. Брисел се подготвува да испрати мисија од околу 1.600 администратори, полициски и правни претставници во Приштина, кои ќе ја преземат набљудувачката мисија во Косово од ОН. Јеремиќ, исто така, инсистираше на тоа дека има сé уште простор за разговори помеѓу водачите на етничките Албанци во покраината и Белград. Грчката министерка за надворешни работи, Дора Бакојани, се согласи, велејќи „Потенцијалот за ефикасна дипломатија не е исцрпен“. (Блиц, Данас - 22/01/08; РТРС, Танјуг, Б92, АНА-МПА, АФП, АП, ДПА - 21/01/08)
