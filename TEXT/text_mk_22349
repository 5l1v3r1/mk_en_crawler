12/06/2008
ХАГ, Холандија -- Обвинителите во Хашкиот трибунал во средата (11-ти јуни) побараа 15-годишна затворска казна за поранешниот командант на армијата на Босна и Херцеговина (БиХ), Расим Делиќ, кој се соочува со обвиненија дека не спречил воени злосторства од страна на муџахединските единици под негова команда помеѓу 1993 и 1995 година. Обвинителот Дарил Мундис рече дека спротивно на тврдењата на одбраната, Делиќ имал ефикасна контрола над единиците чии членови извршиле воени злосторства против Србите и Хрватите. Делиќ не сторил ништо да ги спречи злосторствата или да ги казни виновниците, иако знаел дека членовите на муџахединската единица „биле склони на вршење злосторства“. Според обвинителите, Делиќ е одговорен за смртта на околу 60 српски војници и голем број хрватски воени затвореници. Тој се изјасни за невин по сите точки од обвинението. (Бета, РТРС, ИТАР-ТАСС - 11/06/08)
