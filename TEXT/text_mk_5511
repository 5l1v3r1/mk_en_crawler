13/09/2010
Од Александар Кристи-Милер за Southeast European Times во Истанбул -- 13/09/10
Турција кажа силно „Евет!“ за време на референдумот за реформите што владата вели дека ќе ја зајакнат демократијата. 
На изборите во неделата (12-ти септември), 58 отсто од оние што гласаат ги поддржаа измените на турскиот устав од воениот период, носејќи му поголема од очекуваната победа на премиерот Реџеп Тајип Ердоган, кој ја води земјата осум години на чело на Партијата на правдата и развојот (АКП). 
Гласањето ќе им даде на парламентот и владата поголема важност во составувањето на највисокиот суд на земјата -- мерка што противниците тврдат дека е удар за независноста на судството и придвижување кон автократија.
АКП, која има исламски корени, тврди дека судството -- бастион на турскиот секуларен режим -- било политички пристрасно. Аналитичарите велат дека резултатот претставува големо зајакнување за Ердоган, пред општите избори следната година.
Референдумот се сметаше од многумина за гласање за доверба во премиерот, кој се соочува со критики за неговиот доминантен водечки стил, како и за обновениот предизвик од страна на главната опозициска партија во парламентот, Републиканската народна партија (ЦХП). 
По неговата победа, Ердоган излезе со помирувачки тон. „Оние кои рекоа „да“ и оние кои рекоа „не“ се подеднакво победници, бидејќи унапредената демократија е за сите“, им рече тој на поддржувачите. „Се извинувам ако сум повредил некого во процесот на референдумската кампања.“
За ЦХП, и нејзиниот нов водач, Кемал Килиџдароглу, кому му се припишуваше дека ја обновил својата партија, поразот беше голем. На негова срам, Килиџдароглу не можеше да гласа, бидејќи не се регистрирал. 
„Ја почитуваме волјата на народот“, рече тој по пребројувањето на гласовите. „Научивме некои лекции од референдумот.“ 
Директорот на турската Фондацијата за економски и социјални студии, Етјен Махчупјен изјави за SETimes дека АКП ќе продолжи со својата изборна доминација сé додека е единствената партија што се обраќа на сé побројната религиозна средна класа во Турција, која бара поголема слобода и демократски права. 
„Овој референдум покажува дека АКП ќе има добри шанси да биде на власт повторно по следните избори [во 2011 година], ако опозициските партии не ги изменат своите стратегии“, рече тој.
Реформите, исто така, го отвораат патот за судењето на воените офицери во цивилни судови -- потенцијално вклучувајќи ги и оние зад бруталниот државен удар во септември 1980 година. 
Покрај тоа, тие ќе воведат поголема заштита на приватноста, зајакнати права за жените, децата и постарите, и колективно преговарање за јавните службеници. 
Резултатот беше добредојден од ЕУ, која го поддржа амандманскиот пакет. 
„Овие реформи се чекор во вистинската насока бидејќи опфаќаат голем број одолговлечени приоритети во напорите на Турција кон целосно исполнување на критерумите за пристапување во [EУ]“, рече комесарот за проширување, Штефан Филе. 
Хју Поп, специјалист за турски работи и аналитичар во Меѓународната кризна група, исто така ги поздрави резултатите. „За сите сложености на ситуацијата, владата е онаа што се обидува да оди напред со реформите“, рече тој за SETimes. „Турција е земја која дефинитивно заслужува повеќе и посериозно внимание од ЕУ, од она што моментно го добива.“ 
Гласањето ја откри големата поделеност во ставовите на Турција кон својата владејачка партија. Секоја од западните крајбрежни покраини гласаше против мерките. На југоисток, каде што главната курдска политичка групација, Партијата за мир и демократија (БДП), повика на бојкот, многумина одбија да гласаат. Во една покраина, Хакари, одѕивот беше само 6 отсто. 
Поп рече дека и покрај нејзината победа, АКП, треба да внимава. 
„Јасно е дека ќе мора да ја сфати БДП сериозно, и има многу јасни сигнали дека западните крајбрежни покраини се скептични за владините намери, а тие области се вистинска движечка сила на Турција.“
