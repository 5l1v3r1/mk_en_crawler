10/06/2010
(Вол стрит џрнал, ФT - 10/06/10; Ројтерс, АФП, ББС, ВОА, РФЕ/РЛ, Еуопсервер, Хуријет, Заман, Јерусалем пост - 09/06/10)
Неподготвеноста на ЕУ да ја прими Турција како полноправна членка, делумно е причината за неодамнешниот пад во турско-израелските односи, како и оддалечувањето на Анкара од Запад, рече во средата (9-ти јуни) американскиот секретар за одбрана, Роберт Гејтс.
„Ако има вистина дека Турција се движи кон исток, не е незначително тоа што била турната, а била турната од некои во Европа што одбиваат да й дадат на Турција онаков вид органска врска со Запад каков што Турција бара“, рече тој за време на посетата на Лондон.
Турција започна разговори за влез со ЕУ во октомври 2005 година, околу шест години по станувањето официјален кандидат за членство, и скоро пет децении откако Анкара изрази интерес да изгради поблиски врски со некогашната Европска економска заедница.
Но, преговорите се одвиваа бавно поради слабиот реформски напредок на оваа претежно муслиманска држава и нејзиното одбивање да ги отвори своите пристаништа и аеродроми за сообраќајот од членката на ЕУ, Кипар. Од сите 35 поглавја кои земјите-аспирантки треба да ги комплетираат пред приемот во Унијата, Турција успеа да отвори само 12; разговорите за другите 13 се замрзнати. 
Во меѓувреме, моќните држави во ЕУ, Франција и Германија, инсистираат на тоа дека успешното заокружување на разговорите за пристапување со Анкара не треба да води до полноправно членство, туку до еден вид „привилегирано партнерство“. 
Поради ваквите обесхрабрувачки сигнали, членката на НАТО Турција се обиде да ја зајакне соработката со исламските држави како што се Сирија и Иран во последниве години. По потпишувањето на контроверзниот договор за нуклеарна размена со Техеран минатиот месец, Турција и Бразил беа единствените земји кои гласаа против новиот круг санкции против Иран во Советот за безбедност на ОН во средата.
Гејтс истакнува дека источното приклонување во надворешната политика на Анкара, особено сé позаладените врски на земјата со Израел се „предмет за загриженост“ за Соединетите Држави.
„Двете имаа прилично конструктивен однос, кој придонесуваше за стабилноста во регионот и јас се надевам дека, со текот на времето, тој вид конструктивен однос ќе може повторно да се воспостави“, рече тој. Односите меѓу Анкара и Тел Авив достигнаа критична точка минатата недела, по израелскиот напад на хуманитарната флотила за Газа, при кој беа убиени деветмина турски активисти. 
„Мораме да мислиме долго и напорно зошто овие настани во Турција [се случуваат] и што сме во можност да направиме за да им се спротивставиме и да направиме посилните врски со Запад да им станат поочигледни, од интерес и вредност на турските водачи“, рече Гејтс.
Истакнувајќи дека темпото на разговорите за пристапување на Турција во ЕУ зависи од нејзиниот напредок во реформите, портпаролот на шефицата за надворешна политика на ЕУ Кетрин Ештон, Маја Кочијанчиќ, рече дека блокот од 27 нации не е одговорен за влошените односи на Анкара со Израел.
„ЕУ има многу добри односи со Турција и Израел“, изјави таа за новинскиот портал Еуопсервер. „Турција е кандидатка за ЕУ, а Израел е важен партнер. Билатералните односи меѓу овие две земји не се поврзани со билатералните односи меѓу ЕУ и секоја од овие земји.“
