17/06/2010
БУКУРЕШТ, Романија -- Опозициската Социјалдемократска партија (ПСД) во средата (16-ти јуни) поднесе официјална тужба против владиниот фискален план за штедење пред Уставниот суд, кој ќе ја разгледа следната недела. Најголемата точка на незадоволство е планот за кратење на пензиите за 15 отсто, преку одредбите кои опозициските пратеници ги опишаа како целосно неуставни. Во понеделникот, по бурната парламентарна седница, владејачката Либералдемократска партија (ПДЛ) успеа да го постави својот кандидат на испразнетото место во судот, со што обезбеди мнозинство места наклонети кон ПДЛ. 
Исто така во средата, премиерот Емил Боц ги отфрли гласините за персонални измени во својата влада, но призна дека е можно да има одредени структурни промени. Гласините се појавија пред гласањето за недоверба во вторникот, кое владата го преживеа. (Eвениментул зилеи, Котидианул - 17/06/10; Ројтерс, Медиафакс, Блумберг - 16/06/10)
