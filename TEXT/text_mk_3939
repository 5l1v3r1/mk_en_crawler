09/08/2007
Од Зоран Николовски за Southeast European Times во Скопје -09/08/07
Македонците заинтересирани за подобрување на своите компјутерски вештини може да добијат бесплатна обука во рамките на новата владина програма, наречена: „Македонија -- Земја на компјутерски експерти“. Досега првата фаза од програмата привлече 22.534 луѓе од различни возрасни групи и професии. Обуката се одржува двапати неделно во период од еден месец. Заинтересираните добиваат лекции по Виндоус, Ворд, Ексел и интернет. 
„Целта на курсот за компјутери е обука на граѓаните за компјутерските основи, оперативните системи, канцелариските апликации и интернетот, објасни министерот за информатика, Игор Ивановски. 
„Јас сум невработен и имам основно компјутерско познавање, но тоа е претежно теоретско, бидејќи имам пристап до компјутер само во интернет кафеата“, вели Горан, учесник на обуката од Скопје. Околу 10.000 учесници во програмата се од главниот град, останатите се од различни места низ Македонија.
Шест претпријатија ги обезбедија инструкторите, меѓу кои и „Алгоритам центарот“. Обуката се одржува во просториите на „Алгоритам“ и во државните училишта во селата. Заедно со курсот, владата обезбедува и еднонеделен бесплатен интернет пристап. 
Владата не откри колку ќе потроши за проектот. Некои претпријатија кои конкурираа за договори во рамките на иницијативата се жалат за недостатокот на транспарентност. Покрај тоа, владата е ставена на удар за користење на своите компјутерски иницијативи за политички цели -- на пример, шифрата за бесплатниот интернет пристап е мотото на ВМРО-ДПМНЕ „Остваруваме“. 
Неодамнешното истражување, кое го нарача УСАИД и го спроведе „Стратешкиот маркетинг“ покажа дека користењето на интернетот во Македонија е во пораст. Во споредба со минатата година бројот на корисниците е зголемен за 5 отсто. 
Сепак, високата цена на дајл-ап пристапот и малиот број интернет провајдери и понатаму претставуваат големи пречки, при што околу 25 отсто од испитаните ги споменале високите цени како фактор што им оневозможува користење на интернетот. 
