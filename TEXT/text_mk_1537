24/05/2010
 Романските плажи на Црното Море еродираат и може да исчезнат за 20 години, предупреди на 17-ти мај научник во Институтот „Григоре антипа марине рисрч“ во Констанца. Околу 2.200 хектари крајбрежје еродираа во текот на изминатите 45 години, при што се наталожени само 70 хектари свеж песок, рече Симион Николаев. Тој ги повика властите да преземат мерки за спречување на исчезнувањето на плажите, колку и да е скапо тоа.
*** 
 Tурското население може да достигне бројка од 83 милиони жители до 2023 година, според студијата на Турскиот институт за статистика (Туркстат) и Универзитетот Хачетепе. Студијата покажува дека северозападната провинција Истанбул ќе ја надмине бројката од 15 милиони, додека населението во Анкара ќе биде 5,5 милиони. Измир и Бурса ќе достигнат 4,5 милиони, односно 3,4 милиони жители. Вкупното население на земјата моментно изнесува 72 милиони. 
*** 
Археолозите пронајдоа антички глинени ковчези за време на ископувањата во пристаништето Протарас во источен Кипар. Ковчезите, украсени со цветни мотиви, беа откопани на локација за која се верува дека претставува 2.000 години стара гробница. Остатоци на човечки скелети, стаклени садови и вази, беа исто така пронајдени. 
*** 
Универзитетот во Белград ќе аплицира за рангирањето на Шангајскиот универзитет Џиаотонг меѓу 500-те универзитети во светот, објави во средата (19-ти мај) српскиот заменик-министер за наука, Тибор Сабо. Белградскиот универзитет има голема шанса да биде меѓу овие врвни училишта, рече Сабо. 
*** 
Профилот на „Твитер“ на турскиот претседател Абдула Ѓул има 2.500 следбеници, потврди кабинетот на претседателот во вторникот (18-ти мај). Ѓул го отвори профилот минатиот месец. Тој ги забележува своите „твитувања“ на турски јазик на www.twitter.com/cbabdullahgul. 
*** 
Само 40% Бугари, 38% Грци и 31% Романци користат интернет редовно, според Извештајот за дигиталната конкурентност на Европската комисија за 2009 година, објавен на 17-ти мај. Во Кипар, стапката е малку повисока, и изнесува 45%, макар што е сé уште под просекот на ЕУ од 60%. 
*** 
Археолозите пронајдоа ретки луксузни стаклени садови за време на ископувањата во Цареви Кули во близина на Струмица, Maкедонијa. Меѓу пронајдоците се и две мали амфори од стакло. Предметите датираат од 3-тиот и 4-тиот век од н.е., велат експертите. 
*** 
Археолозите откопаа античко теракотно шише за лек, за време на ископувањата на градилиште во центарот на Бодрум, Tурција. Пронајдокот е прв од ваков вид од Елинистичкиот период во антички Халикарнасус. Експертите се обидуваат да утврдат дали е можна поврзаност меѓу шишето и Хипократовото училиште за медицина во антички Кос, грчки остров најблизу до Бодрум. 
 (Разни извори -- 17/05/10-24/05/10)  
