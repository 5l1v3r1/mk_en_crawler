21/03/2012
Бедрана Калетовиќ за Southeast European Times во Тузла -- 21.03.12
Членот на претседателството на Босна и Херцеговина (БиХ) Жељко Комшиќ во вторникот (20-ти март) поднесе оставка од функцијата заменик-претседател на Социјалдемократската партија (СДП) и долгогодишен член на високото раководство на партијата. 
Комшиќ, хрватски член на трипартитното претседателство, е еден од најпопуларните политичари во Федерацијата на Босна и Херцеговина. 
„Останувам член на претседателството на [БиХ] и ќе продолжам да работам на оваа позиција со полн капацитет, со сите обврски кон државата“, изјави Комшиќ за медиумите, објавувајќи ја својата оставка од партијата.
Иако нема реакции на ова од СДП, многумина шпекулираат дека изненадниот потег на Комшиќ произлегува од неговото несогласување со претседателот на партијата, Златко Лагумџија, кој ја поддржа кандидатурата на српскиот министер за надворешни работи, Вук Јеремиќ, за генерален секретар на ОН.
Посетата на претседателот на СДП на Белград минатата недела беше кулминација на несогласувањето, бидејќи Лагумџија го игнорираше противењето на неговата поддршка за Јеремиќ од Комшиќ и партиските членови и поддржувачи.
„Добро е да се постигне консензус и да се има името на еден кандидат. Мораме ... да му дадеме поддршка на Јеремиќ. Во спротивно, ќе бидеме несериозни политичари, без заеднички став“, им рече Лагумџија на новинарите во Белград по состанокот со Јеремиќ на 14-ти март.
СДП стана најсилна партија на политичката сцена во БиХ на последните општи избори во 2010 година.
Иронично, но резултатите од тие избори беа центарот на партиските тензии.
Многу партиски членови сметаа дека одлуката на Лагумџија да формира коалиција со Партијата за демократска акција (СДА) беше автократска -- и се сметаше за предавство од поголемиот дел на партискиот кадар и граѓаните кои ја поддржаа СДП на изборите.
„Лагумџија и Комшиќ ја уништија СДП претворајќи ја во заложник на личните политички желби. Нивниот конфликт е само знак за неодговорноста на државата“, рече за SETimes професорот на Филозофскиот факултет во Сараево, Енвер Казаз.
Конфликтите се присутни подолго време во СДП. Многу истакнати членови ја напуштија партијата.
„Партијата ги заборава принципите на социјал-демократијата. Ова е нејзиниот основен принцип и овие настани во партијата се цената на тоа однесување“, рече за SETimes поранешниот член на СДП, Сенад Печанац.
Сулејман Тихиќ, водач на СДА, рече дека смета оти оставката на Комшиќ може да влијае на надворешната политика на земјата.
„Ова може да го искомликува функционирањето на претседателството на БиХ и Министерството за надворешни работи во поглед на фактот дека Комшиќ, заедно со другите членови на претседателството, се задолжени за надворешната политика“, рече Тихиќ за SETimes. 
Само неколку месеци пред локалните избори во октомври, оставката ги вознемири гласачите и ја стави СДП во тешка позиција поради популарноста на Комшиќ. 
„Тој никогаш не фаворизирал една нација. Тој се бореше за земјата, за БиХ. Поради тоа, јас бев мотивиран да гласам за него“, рече за SETimes Селма Гуниќ од Сараево.
„На оваа земја й требаат политичари како Комшиќ. Ако партијата ги изневери неговите ставови логичен чекор е да ја напушти. Овие потези се причина за негова посилна поддршка“, рече за SETimes жителот на Тузла, Ивица Томиќ.
