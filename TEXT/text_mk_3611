05/06/2007
Од Игор Јовановиќ за Southeast European Times во Белград – 05/06/07
Српската полиција минатата недела потврди дека уапсила 12 лица осомничени за вмешаност во злосторствата извршени во хрватското село Ловас во октомври и ноември 1991 година. Помеѓу нив се и четворицата членови на Југословенската народна армија, четворица членови на локалните српски сили за територијална одбрана и четворица волонтери кои припаѓаат на паравоената единица наречена „Душан Велики“. 
Осомничените, уапсени на 30-ти мај, се смета дека учествувале во тортурата, нечовечкиот третман и убиството на 70 цивили во селото, лоцирано во близина на границата со Србија. Во тоа време, српските сили ја контролираа областа. 
По објавувањето на апсењата, српската државна телевизија емитуваше снимки од хрватската телевизија на која преживеаните го прераскажуваат инцидентот. 
Селанецот Ивица Мујиќ кажуваше како тој и другите биле принудени да одат на минско поле, каде што тој бил сериозно ранет. „Моравме да се држиме за раце и да одиме на тоа поле со детелина. Запревме кога ги видовме мините, но некој скокна на нас, ние паднавме и се слушнаа експлозии. Тие ни пукаа и од грб. Луѓето лежеа, некои мртви, некои ранети“, се сеќава тој. 
Според српското обвинителство за воени злосторства, случајот трае веќе две години. Според инструкциите на обвинителството, случајот беше предаден на српската полиција, Службата за откривање на воени злосторства при Министерството за внатрешни работи и Агенцијата за воена безбедност, кои заеднички сослушаа преку 50 луѓе. 
Властите, исто така, рекоа дека доказите биле собрани со помош од Хрватското државно обвинителство. Некои осомничени веќе се обвинети во Хрватска. 
Александар Костиќ, шеф на Службата за откривање воени злосторства, за белградските медиуми изјави дека операцијата напредува и дека се очекуваат нови апсења.
Злосторствата во Ловас беа споменати за време на судењето во Хаг на поранешниот југословенски претседател Слободан Милошевиќ. Заштитениот сведок објасна како српските сили ја принудиле групата на цивили да влезе на минско поле, што резултирало со 20 мртви.
Белградскиот суд за воени злосторства моментно ги суди обвинетите за убиството на околу 200 хрватски цивили во Вуковар, недалеку од Ловас, во ноември 1991 година.
Во тек се судските процеси против поединците обвинети за убиствата на муслиманите во Зворник, убиствата на групата етнички Албанци во Косово во 1999 година и убиствата на браќата Битиќи -- американски граѓани родени во САД -- кои беа, исто така, убиени во 1999 година. 
