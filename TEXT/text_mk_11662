19/07/2005
БРИСЕЛ, Белгија -- На состанокот во понеделникот (18-ти јули) Советот на ЕУ за општи работи и надворешни односи се согласи со потребата за континуирана поддршка на полицискиот сектор на БиХ откако ќе истече сегашниот мандат на Полициската мисија на ЕУ во декември. Според изјавата на министрите за надворешни работи на ЕУ, потребна е продолжителна мисија.
Во другите вести од понеделникот, босанскиот Србин Бобан Симсиќ се појави пред судот на БиХ и се изјасни за виновен по сите пет точки од обвинението против него во врска со воените злосторства против босанските цивили во 1992 година. Овој полицаец од Вишеград беше припадник на озлогласената паравоена група предводена од еден од најбараните осомничени од страна на Трибуналот на ОН, Милан Лукиќ. 
Исто така во понеделникот, сараеврскиот регионален суд го потврди кривичното обвинение против Мехмед Зилиќ, поранешен министер за внатрешни работи на Федерацијата на БиХ и актуелен советник на членот на Претседателството на БиХ, Сулејман Тихиќ. Зилиќ е обвинет за злоупотреба на функцијата за време на неговиот мандат како министер за внатрешни работи на ентитетот. (веб-страница на ЕУ, РТРС, ПБС БиХ, Фена, НТВ Хајат, РТРС - 18/07/05)
