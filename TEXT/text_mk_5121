11/02/2010
(ЕурАктив, Еуопсервер, Еуроњус, Заман - 11/02/10; ДПА, ББС, МИА, МИНА, Софија ечо, Европски парламент - 10/02/10)
Европскиот парламент (ЕП) во средата (10-ти февруари) усвои одделни резолуции за напредокот во пристапувањето постигнат во изминатата година од страна на трите официјални кандидатки за ЕУ. Истиот даде позитивна севкупна оценка за напорите на Хрватска и Македонија да се квалификуваат за влез во блокот од 27 држави. Подготовките на Турција за членство, вели истиот, остануваат „ограничени“.
ЕП ги повика сите три држави да продолжат со спроведувањето на реформите потребни за ЕУ, особено во областите на владеењето на правото, слободата на изразувањето, добрососедските односи, малцинските права и правата на жените и борбата против организираниот криминал и корупцијата. 
Хрватска, која ги започна разговорите за членство со ЕУ во октомври 2005 година, постигна најголем напредок од трите кандидатки. Истата отвори 28 од сите 35 поглавја на преговорите досега, а 17 се веќе привремено затворени. 
Наодамнешниот арбитражен договор за пограничниот спор на државата со Словенија „создаде динамика на отворање на сите преостанати поглавја“, ЕП истакна во резолуцијата за напредокот на Хрватска во пристапувањето, која беше одобрена со 582 наспрема 24 гласови и 37 воздржани.
Парламентарците на ЕУ рекоа дека Загреб е можно да ги заврши своите преговори за членство во 2010 година, под услов да ги зајакне своите напори во областите на јавната администрација и судските реформи, заедно со борбата против корупцијата и организираниот криминал. Исто така, мора да покаже целосна соработка со Трибуналот на ОН за воени злосторства.
„Охрабрени сме од неодамнешните настани во борбата против корупцијата и се надеваме дека истрагите ќе водат до конкретни резултати“, рече Стефан Фуле, нов комесар за проширување на ЕУ. „Верувам дека Хрватска ќе успее да го искористи моментот и да ги интензивира напорите за решавање на отворените прашања.“
Процесот меѓу заокружувањето на разговорите за пристапување и официјалниот влез на земјата во Унијата може да потрае и две години. Хрватска се очекува да пристапи во ЕУ како нејзина 28-ма членка во 2012 година.
Нејзиниот влез „ќе даде биде позитивен поттик во процесот на европската интеграција во остатокот на регионот на Западен Балкан“, се вели во резолуцијата подготвена од Ханес Свобода, австриски член на ЕП.
Македонија беше признаена како официјална кандидатка за ЕУ во декември 2005 година, но сé уште не започнала разговори за пристапување. Одлуката на ЕУ за отворање преговори со Скопје беше одложена минатиот декември поради притисокот од Грција, која се закани дека ќе ја продолжи блокадата на членството на Македонија додека не биде решен долготрајниот спор околу името меѓу двете држави.
Резолуцијата, подготвена од словенечкиот пратеник Зоран Талер и усвоена со 548 наспрема 45 гласови, ја повикува ЕУ да одреди датум за отпочнување на разговорите за членство со Македонија за време на нејзиниот самит во март. Документот, исто така, ги повикува Скопје и Атина „двојно да ги зголемат напорите на највисоко ниво за изнаоѓање взаемно прифатливо решение на спорот околу името“.
Пратениците рекоа дека очекуваат преговорите „да почнат во блиска иднина“. Но, шпанскиот државен министер за Европската унија, Диего Лопез Гаридо, чија земја моментно претседава со ЕУ, рече дека ќе биде невозможно тоа да се случи во следните шест месеци без решение на спорот за името.
Искажувајќи поддршка за предлогот на грчката влада 2014 година да биде „симболичен и мотивациски датум“ за пристапувањето во ЕУ на сите западнобалкански држави, резолуцијата на ЕП ги повикува државите во регионот да работат кон таа цел.
Турската резолуција беше изготвена од холандската парламентарка Риа Омен-Руијтен и усвоена со аплауз. Во истата се истакнува дека отпочнувањето на разговорите со Анкара во октомври 2005 година беше стартна точка за „еден долготраен и отворен процес“.
Дванаесет од 35 поглавја на преговорите се отворени досега, при што само едно е условно затворено. Разговорите за другите осум поглавја беа замрзнати пред околу четири години поради тоа што Турција не ги исполни обврските од договорот од јули 2005 година со ЕУ за продолжување на нејзината царинска унија со блокот за сите нејзини нови земји-членки, вклучително и Кипар. 
Европратениците -- критикувајќи ја Анкара за нејзиното континуирано одбивање да ги отвори своите пристаништа и аеродроми за бродовите и авионите на кипарските Грци -- предупредија во средата дека ова „може уште посериозно да влијае на процесот на преговори“. 
Резолуцијата, понатаму, ја повикува Анкара да ги поддржи тековните разговори за ставање крај на повеќе од 35-годишната поделба на Кипар и да придонесе „во конкретна смисла“ во напорите за постигнување сеопфатно решение. Истата вели и дека Турција мора веднаш да започне со отстранување на своите сили од овој медитерански остров. Изразувајќи жалење поради укинувањето на законот со кој се ограничува надлежноста на воените судови, европарламентарците ја повикаа Турција да го реформира и својот устав. 
Европарламентарците го поздравија усвојувањето на законот за укинување на ограничувањата за емитување програма на курдски јазик и ја пофалија Анкара за преземањето чекори за нормализација на односите со Ерменија.
