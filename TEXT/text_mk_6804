29/05/2012
Анес Алиќ за Southeast European Times во Сараево -- 29.05.12
Со наближувањето на летната сезона, давателите на забни услуги во Босна и Херцеговина (БиХ) се подготвуваат за значајно зголемување на бизнисот, бидејќи посетителите -- првенствено од Западна Европа, но исто така и од далечните земји, како САД, Австралија и Нов Зеланд -- ја искористуваат висококвалитетната дентална работа и ниските цени.
Во денталната лабораторија Златан Мујкановиќ во Сараево, летото е трескавична сезона. Енеса Хоџиќ, забен техничар и косопственик на лабораторијата, изјави за SETimes дека и покрај економската криза, има константен пораст на бизнисот од година во година. 
Иако во летните месеци има највеќе работа во денталниот туризам, и за време на другите празници се регистрира значително зголемување на бизнисот, според Хоџиќ, кој рече дека не се само цените привлечни за Западњаците, туку и квалитетот на работата е ист како во Западна Европа.
БиХ нуди најразлични евтини забни услуги -- водејќи пред Хрватска и Србија, два други центри на забниот туризам. Цените за денталните процедури и лабораториската работа во Германија, на пример, се петпати повисоки отколку во БиХ, додека во Шпанија, цените се скоро трипати повисоки.
„Ги користиме истите материјали и имаме исти стандарди како во Западна Европа“, рече Хаџиќ, „и ги прифаќаме сите најнови технологии и се грижиме за тоа нашиот персонал да добива континуирана обука за овие технологии“. 
Но, Хоџиќ истакна дека 90 отсто од забните туристи во земјата се всушност припадниците на дијаспората, кои се враќаат дома за да ги искористат ниските цени.
„БиХ сé уште не станала центар за денталниот туризам надвор од дијаспората“, рече таа за SETimes. 
Како таква БиХ има огромен неискористен потенцијал. Еден посебен проект финансиран од ЕУ, Јадранската мрежа за здравје и виталност (АХВН), се залага за искористување на тој потенцијал, не само во БиХ, туку и низ целиот регион. 
АХВН, кој е финансиран од Инструментот за предпристапна помош на ЕУ, се залага за воспоставување координиран систем на медицински туризам кој опфаќа сé, од конвенционалните и алтернативните здравствени центри до термалните бањи и лековитите спа-центри. Целта на проектот е да се создаде интегрирана регионална мрежа која ќе може подобро да ги спроведува висококвалитетните стандарди и промотивни активности.
Според д-р Алмир Пестек, заменик-директор на сараевскиот Економски институт, иако потенцијалот е огромен, меѓународниот имиџ на БиХ како политички нестабилна земја го оневозможува процутот на истиот. Неформирањето нова државна влада 15 месеци по општите избори во октомври 2010 година фрли уште поголема сенка на тој имиџ. 
Ако се сака да успее медицинскиот туризам во БиХ, рече тој за SETimes, ќе треба да се вложат поголеми напори во поглед на јавните односи. Проектот АХВН очекува интегрирање на минимум 50 провајдери на туристички услуги во јадранската мрежа на медицински туризам, создавање стандарди на ниво на целата индустрија, кои ќе се спроведуваат низ целиот регион, и охрабрување интензивна маркетинг кампања за да се дознае за истата.
Исто така, има потреба за сеопфатен пристап кон индустријата на медицинскиот туризам во БиХ и низ целиот регион -- пристап кој ги препознава бенефициите на регионалната интеграција и ги поддржува услугите што одат пошироко од посетата на лекар или заболекар.
„Здравствениот туризам бара мултидисциплинарен пристап. Според тоа, покрај основните лекарски или дентални услуги, исто така е неопходно да се развие секторот на поддршка, кој од друга страна имплицира логистички активности заедно со самата услуга. Тоа, исто така, бара поактивна улога за туристичките здруженија во промовирањето на овој вид услуги, како и на државата“, напиша Пестек во извештајот од 2008 година.
Јадранскиот регион, навистина, има многу што да понуди во областа на медицинскиот туризам, и потенцијалот да го претвори здравството во одмор: комбинирајќи ги висококвалитетните процедури наспрема позадината на прекрасните крајбрежни и планински туристички центри. Предизвик ќе биде да се искомбинираат овие понуди во привлечни пакети на здравствен одмор, кои може да им конкурираат на големите играчи во индустријата на медицинскиот туризам, како Индија и Тајланд.
Покрај потенцијалот на денталниот туризам, БиХ исто така, има и други понуди на медицинскиот туризам, и во неа има голем број термални спа-центри кои може да станат дел од регионалниот синџир на здравствен туризам, промовирани од проектот АХВН.
Хрватска и Црна Гора се веќе популарни приморски туристички дестинации кои уживаат висококвалитетни приватни медицински и дентални практики. Србија е уште еден центар, особено за денталниот туризам, а Словенија е сé попопуларна дестинација за евтини и темелни општи контроли.
