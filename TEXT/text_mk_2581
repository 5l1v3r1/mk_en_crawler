18/10/2005
(Разни извори -- 17/10/05 - 18/10/05)
Светската здравствена организација (СЗО) во понеделникот (17-ти октомври) ги предупреди луѓето да не креваат паника и да не брзаат со купување на антивирусот „тамифлу“ за заштита од птичјиот грип. 
„СЗО во овој момент не ги советува луѓето да набавуваат резерви од овој антивирус за каква било цел“, рече во понеделникот Мајкл Рајан, шефот за пандемии на СЗО. „Во моментов нема индикации дека некој земал од овој лек настрана од високоризичните групи во областите во кои птичјиот грип стана проблем“, додаде тој. 
Истовремено СЗО предупреди дека птичјиот грип, најверојатно, ќе се појави во другите земји, по неговата појава во Турција, Романија, и најново во Грција. Организацијата ги советува владите да обезбедат резерви од „тамифлу“, кои би ги редуцирале последиците од болеста во случај на пандемија на човечки грип. 
Грчките експерти спроведуваат тестови со цел да откријат дали во случајот на птичји грип забележан на една фарма на мисирки на егејскиот остров Инусес се работи за смртоносниот вид Х5Н1, од кој починаа повеќе од 60 лица во Азија. Овој вид вирус беше идентификуван на неколку места во Турција и во Романија минатата недела. 
Ширењето на птичјиот грип се припишува на преселбата на птиците. Советувајќи ги луѓето „да го ограничат својот контакт со мртвите или болни птици“, Рајан, исто така, истакна дека „секое умирање на птиците во светот не значи птичји грип“. 
Луѓето кои се во близок контакт со живина се смета дека се изложени на најголем ризик. И покрај тоа што пренесувањето на болеста од човек на човек е исклучително ограничено, научниците се загрижени дека Х5Н1 би можел да се вкрсти со човековиот вирус на грип и да мутира во лесно пренослив и смртоносен грип кој би можел да убие милиони луѓе во светот, како што беше пандемијата на грип во 1918 година. 
„Задржувањето на состојбата на претпазливост ќе биде долг и исцрпувачки процес“, рече Рајан. „Никој не може да каже со сигурност кога ќе се појави пандемија на вирусот.“ 
Тој, исто така, ги пофали Турција и Романија за нивните напори за спречување на ширењето на болеста со воведување на ограничување за патување во областите каде се појави вирусот и преземање на други мерки, вклучувајќи го и убивањето на илјадници птици.
ЕУ им нареди на земјите-членки да преземат сериозни чекори на претпазливост за да го ограничат ширењето и евентуалната мутација на птичјиот грип. Унијата, исто така, испрати експерти во Турција, Романија и соседна Бугарија. Во Бугарија сé уште не се регистрирани случаи на птичји грип. 
Истакнувајќи дека измина периодот на инкубација за птичјиот грип во селото Кизикса, на околу 120 километри од Истанбул, турските ветеринари веруваат дека појавата на Х5Н1 е ставена под контрола и дека нема опасност од нејзино ширење. 
Но, властите остануваат претпазливи со оглед на тоа што во текот на зимата се очекуваат нови преселби на птиците. 
