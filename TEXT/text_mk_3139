08/03/2006
(Прес-центар на ОН, Ројтерс, АП, ВОА, Б92, БЕТА, Косоварепорт - 07/03/06)
Специјалниот преставник на ОН, Марти Ахтисари, во вторникот (7-ми март) ги повика косовските Албанци да преземат итни дејства за подобрување на животот на Србите и другите малцинства во покраината. Тоа, според него, претставува предуслов за решавање на прашањето на конечниот статус на Косово.
Во подготовките за почетокот на процесот на одредување на иднината на покраината, меѓународната заедница ги постави стандардите во осум области - како на пример, владеењето на правото, демократските институции, човековите и малцинските права - кои Косово требаше да ги исполни за да започнат преговорите. И покрај тоа што потврди дека ниту една од целите не е целосно исполнета, Советот за безбедност на ОН во октомври одлучи дека разговорите треба да продолжат за да се спречи евентуалната стагнација на политичкиот процес. 
„Постојат одредени стандарди, како што се заштитата на малцинствата и подобрувањето на нивните животи, кои сега треба да се спроведат“, им рече Ахтисари на новинарите откако го информираше Советот за безбедност за првиот круг на преговорите и неговата неодамнешна петдневна посета на Белград и Приштина. 
Процесот на одредување на идниот статус на покраината започна пред околу четири месеци и првите директни разговори помеѓу официјалните претставници на косовските Албанци и српските официјални претставници се одржаа минатиот месец во Виена. Децентрализацијата беше едно од главните прашања за кои се разговараше на дводневниот состанок и се очекува повторно да биде на агендата на следниот состанок, закажан за 17-ти март, заедно со заштитата на културното и верското наследство, малцинските права и економијата. 
Помеѓу двата круга Ахтисари се консултираше со официјалните претставници во Белград и Приштина и побара од нив континуиран ангажман околу ова прашање. 
За време на брифингот зад затворени врати од вторникот, Ахтисари му рече на Советот за безбедност дека е задоволен од првиот круг на разговорите за статусот, според неговата портпаролка, Хуа Јианг. 
Независноста и автономијата се помеѓу опциите за статусот што се споменуваат за Косово, кое - и покрај тоа што е легално дел од Србија и Црна Гора - е под управа на ОН од крајот на конфликтот во периодот 1998-1999 година. 
Косовските Албанци, кои сочинуваат повеќе од 90 отсто од населението во покраината од вкупно 2 милиони жители, се залагаат за независност, додека Белград, кој сака да задржи одреден вид суверенитет над покраината, нуди значителна автономија. 
Во изјавата за новинарите Ахтисари во вторникот ја потврди потребата косовските Срби да почнат да учествуваат во политичкиот живот на покраината. „Тоа е, исто така, многу важна порака, која ние континуирано им ја пренесуваме“, Ројтерс ја цитираше неговата изјава. 
Ахтисари вели дека косовските Албанци и Срби ја делат одговорноста за подобрување на животот на малцинствата во покраината. 
„Посетив една општина во близина на Приштина и реков таму на состанокот во оштинската зграда дека за подобрување на образованието, како и на здравството и инфраструктурата, ви требаат пари“, „Гласот на Америка“ ја цитираше изјавата на претставникот на ОН во вторникот. „Но, за да подобрување на човечките односи, ви треба само волја. Тоа не чини ни пени.“ 
Подоцна оваа недела Агим Чеку се очекува да стане новиот премиер на Косово, на местото на Бајрам Косуми, кој поднесе оставка минатата недела. 
Министерот за повраток, Славиша Петковиќ, единствениот претставник од српската заедница во владата на Косуми, навести дека е подготвен да й се придружи на следната влада. 
Белградското Радио Б92 го цитираше водачот на косовските Срби, Оливер Ивановиќ, во вторникот дека тој и неговите политички партнери би се состанале со Чеку, бидејќи се свесни за тоа дека ако сакаат да й помогнат на својата заедница, тие мора да учествуваат во политичките процеси во покраината. 
