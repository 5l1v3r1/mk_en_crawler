30/08/2011
(AП, АФП, ДПА, ВОА, Дојче Веле, ББС, Индипендант, Б92, ЕУЛЕКС - 29.08.11)
ЕУЛЕКС во понеделникот (29-ти август) го назначи поранешниот американски специјален претставник за воени злосторства за шеф на групата задолжена за испитување на наводите кои ги поврзуваат косовските официјални претставници со шверц со органи.
„Џон Клинт Вилијамсон од Соединетите Американски Држави е назначен за главен обвинител на Специјалната истражна оперативна група на ЕУЛЕКС“, се вели во официјалното соопштение. 
Тимот ќе ги разгледа обвинувањата против поранешни високи припадници на Ослободителната војска на Косово (ОВК), наведени во извештајот на известувачот на Советот на Европа (СоЕ), Дик Марти, во декември. 
Документот на 27 страници обвинува дека групата, предводена од актуелниот косовски премиер Хашим Тачи, која вклучуваше и други поранешни команданти на ОВК, стои зад многу злосторства извршени за време и по конфликтот во Косово во периодот 1998-1999 година. Тука влегуваат киднапирања, апсења, атентати, шверц со дрога, како и „присилно вадење човечки органи заради шверц“, се тврдеше во извештајот.
Истиот го обвини Тачи дека „лично наредил -- а во некои случаи и лично го надгледувал“ извршувањето на некои од злосторствата направени за време на последната војна на Балканот.
Документот обвинува дека мрежата водела затвори во северна Албанија, во близина на нејзината граница со Косово, и ги продавала органите на цивилните затвореници на црниот пазар за да обезбеди пари за борбата на ОВК против српските сили. 
Неколку недели по објавувањето на извештајот, ЕУЛЕКС започна на крајот од јануари прелиминарна истрага за случајот. 
Негирајќи ги обвинувањата, Тачи истовремено вети целосна соработка во истрагата. 
ЕУЛЕКС објави дека истрагите што се спроведени досега не дале никаков доказ како поткрепа на обвинувањата за шверц со органи. 
Вилијамсон (50), бил обвинител на Меѓународниот кривичен трибунал за поранешна Југославија од 1994 до 2001 година. Меѓу случаите со кои работел е и оној на поранешниот југословенски претседател Слободан Милошевиќ. 
Оперативната група вклучува околу дваесетина истражители и правници и, исто така, ќе има канцеларија во Брисел, објави АП. 
Властите во Белград, кои претходно оваа година инсистираа на воспоставување независен истражен механизам од страна на Советот за безбедност на ОН за испитување на наводите во извештајот на Марти, го поздравија соопштението на ЕУЛЕКС. 
Српскиот обвинител за воени злосторства, Владимир Вукчевиќ, го пофали Вилијамсон за неговиот придонес во решавањето на случаите на воени злосторства кои произлегуваат од балканските конфликти во 1990-тите. Белградски Б92, исто така, ја цитираше неговата изјава дека исклучително го цени американскиот обвинител како професионалец.
Поздравувајќи го соопштението на ЕУЛЕКС, српскиот министер за Косово, Горан Богдановиќ, изрази одредена резервираност. 
„Сакам да верувам дека истрагата ќе биде непристрасна, и покрај фактот дека веќе има одреден песимизам, со оглед на тоа што човекот кој беше назначен е потенцијално некој кому Србите не му веруваат“, се цитира неговата изјава за српската новинска агенција Taнјуг. 
„Во моментов подготвеноста за отпочнување процедура мора да се поздрави, за воените злосторства извршени врз Србите да бидат конечно обелоденети и криминалците да бидат казнети за вмешаност во шверц со органи.“ 
