09/09/2011
Мухамет Брајшори за Southeast European Times во Приштина -- 09.09.11
За време на неодамнешната посета на Приштина, турскиот министер за образование, Омер Динчер, побара владата да отстрани дел од историските учебници во врска со отоманското владеење во Косово.
Одговорот од Приштина беше брз. По состанокот минатиот месец, министерот за образование, Раме Буја, потврди дека е назначена специјална комисија која ќе направи одредени промени во книгите. Комисијата ја посети Турција и ги проверува историските факти, рече тој.
„Новите книги по историја во Косово ќе бидат достапни во текот на следната учебна година“, рече Буја. 
Сепак, не се сите согласни со промените. 
Aналитичарот Ндуе Укај вели дека историјата не може да се менува бидејќи фактите не можат да се изменуваат, дури и ако турското и косовското министерство го сакаат тоа.
„Турција мора да покаже поголема толерантност кон Албанците, да ги прифати историските факти и да се покае за уништувањата со бројните инвазии што ги им ги направиле на Албанците. Периодот на отоманската историја е тоа што е“, вели Укај.
Тој предупредува дека еден ваков потег може да им наштети на внатререлигиските односи меѓу Албанците. „Христијаните нема да прифатат никаков вид на отуѓување во историјата.“ 
Турскиот амбасадор во Косово, Сонѓул Озан, изјави за РТК дека проектот нема за цел да ја менува историјата. 
„Со овој договор, намерата е идните генерации да ја учат [историјата] ... ослободени од пристрасност“, рече Озан. 
Извршниот директор на Институтот за балканска политика, Себ Битичи, рече дека промената на историјата треба да се случи во име на науката. 
„[Истата] е продуктивна ако се прави во име на академската ригорозност. Но, ако се прави за политички цели, ќе создаде нов конфликт и ќе ги искомпликува албанско-турските односи“, рече Битичи.
Олси Јазеџи, докторант кој го проучува албанскиот национализам, посочи дека многу земји во регионот ја промениле својата историска нарација.
„По падот на комунизмот, книгите во кои Западот е претставен како непријател се променија. [Учебниците беа исто така ревидирани] и по распадот на Југославија, кога меѓународната заедница побара [од земјите] да ги отстранат приказните на омраза кои произлегоа од конфликтите на Балканот“, објасни тој. 
Јазеџи вели дека ревидирањето на историјата во Косово и Албанија е неопходно за да се исчистат книгите од комунистичката идеологија. 
„Историјата на Отоманците прикажана на попозитивен и неконфронтирачки начин ќе ги направи Албанците да се чувствуваат поблиску до Турците, како резултат на заедничката религија што ја имаат“, тврди тој.
Косовскиот политички коментатор Фатлум Садику вели дека иако ревидирањето на историјата во врска со отоманскиот период е потребно, историчарите во Косово се исплашени да го сторат тоа. 
Тој вели дека на Косово му треба сопствена историја, а не историја напишана во Тирана или Белград.
„Косово треба да има своја специфична историја, [ослободена од] митови ... и ослободена од сознанија навредливи за одредени периоди, и против некои нации.“ 
