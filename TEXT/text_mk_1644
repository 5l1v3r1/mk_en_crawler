01/06/2010
Членот на претседателството на Босна и Херцеговинa Харис Силајџиќ и претседателите на Србијa, Хрватскa и Црна Гoра -- Борис Тадиќ, Иво Јосиповиќ и Филип Вујановиќ -- се состанаа во Сараево во саботата (29-ти мај) на разговори за членството во ЕУ. Декларацијата потпишана на крајот од состанокот повикува на взаемна доверба и регионална соработка. 
 *** 
 Црногорскиот претседател Филип Вујановиќ во понеделникот (31-ви мај) во Бања Лука рече дека неговата земја го почитува суверенитетот и територијалниот интегритет на Босна и Херцеговина. По состанокот со претседателот на Република Српскa (РС) Рајко Кузмановиќ, Вујановиќ изрази поддршка за напорите на БиХ за пристапување во ЕУ и НАТО. Тој додаде дека трите конститутивни етнички групи треба да изнајдат начини да ја направат земјата поефикасна, со цел да се остварат овие цели. Тој, исто така, изрази надеж дека двете земји ќе склучат договор за двојно државјанство што е можно поскоро. 
 *** 
 Aлбанија и Србијa се залагаат за градење стратешка енергетска алијанса, рече во понеделникот (31-ви мај) министерот за енергија и економија, Дритан Прифти, по состанокот со српскиот колега Петар Скундриќ во Тирана. „И покрај несогласувањата околу некои прашања, постојат можности каде што можеме да соработуваме, особено во економијата“, рече Прифти, најавувајќи посета на Белград наскоро. 
*** 
Состанокот на претставниците на десет земји со „поделени градови“ -- вклучително и Кипар, Босна и Херцеговина, Ирак, Израел и Либан -- заврши во петокот (28-ми мај) во северна Митровица, каде што доминира српското население. Учесниците објавија заедничка изјава во која повикуваат на повторно градење на довербата меѓу заедниците и избраните претставници. Собирот, исто така, резултираше со ветувања за конкретни мерки како што е обука и финансиска помош.
*** 
 Романскиот претседател Трајан Башеску, кој во четвртокот (27-ми мај) беше во официјална посета на Скопје, изрази безусловна поддршка за аспирациите на Maкедонија за интеграција во НАТО и ЕУ. На заедничката прес-конференција со македонскиот колега Ѓорге Иванов, Башеску и Романија го поддржаа компромисот во спорот за името со Грција.
*** 
Словенечкиот премиер Борут Пахор и неговиот српски колега Мирко Цветковиќ во средата (26-ти мај) се согласија дека билатералните односи се добри и економските врски напредуваат. Пахор ја изрази поддршката на Словенија за кандидатурата на Србија за ЕУ и додаде дека Љубљана сака сите земји во регионот успешно да ги завршат своите интегративни процеси за ЕУ. 
*** 
 Tурскиот премиер Реџеп Тајип Ердоган во средата (26-ти мај) ги пофали пријателските нови односи со Бразил, особено дипломатската соработка меѓу двете земји на иранската нуклеарна програма. Во изјава на бизнис конференцијата во Сао Паоло, Ердоган истакна дека Турција и Бразил, двете непостојани членки на Советот за безбедност на ОН, имаа храброст да го решат изворот на длабока загриженост во меѓународната заедница. 
 (Разни извори -- 25/05/10-01/06/10)  
