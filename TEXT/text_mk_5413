19/04/2010
Од Игор Јовановиќ за Southeast European Times во Белград – 19/04/10 
Поранешната српска манекенка Катарина Ребрача, нејзината мајка и тројца нејзини најблиски помошници, беа уапсени на 7-ми април, под сомневање дека проневериле пари од хуманитарниот фонд кој го водеа во последните неколку години.
Полицијата се сомнева дека двете проневериле околу 370.000 евра од Добротворниот фонд „Катарина Ребрача“, формиран пред четири години со цел отворање на првиот центар во Србија за рано дијагностицирање рак на дојката. Тие, наводно, ги трошеле парите за лични луксузни предмети, како што се дизајнерска облека и еден џип. 
Откако случајот излезе на виделина, многумина се запрашаа за потенцијалното негативно влијание на истиот врз добротворната работа во Србија. Фондацијата Ребрача имаше десетици донатори од висок профил, како што се Ерсте бенк, Карлсберг бир, фудбалскиот клуб Партизан и општината Белград.
Дали ваквите донатори -- а да не ги споменуваме обичните граѓани -- ќе бидат повнимателни во иднина при трошењето на своите пари на благотворни цели? 
Според психологот и професор по филозофија на Белградскиот универзитет Жарко Требјешанин, повеќето српски граѓани се борат да врзат крај со крај. Хуманитарните иницијативи веќе имаа тешкотии да соберат пари, и скандалите како што е случајот Ребрача само ќе ги отежнат работите уште повеќе. 
Луѓето ќе размислуваат долго и тешко ќе се решаваат да донираат од своите тешко заработени приходи, вели Требјашанин. Добротворните групи, вели тој, „мораат често да ги демонстрираат резултатите од својата работа и успехот на своите акции. Кога донаторите ќе видат дека нивните пари стигнале до оние на кои им биле потребни ... тоа ќе има позитивно влијание врз одлуката повторно да помогнат и ќе ја вратат довербата“.
Апсењето на Ребрача се случи веднаш по два други случаи на сомневање за проневера. Едниот се однесува на злоупотреба на фонд на Српската православна црква кој требало да им помага на гладните во Косово. Во другиот случај, еден маж собирал пари од претпријатија и граѓани како помош за лекувањето на сериозно болно дете, која се покажа дека е измислена. 
Мирјана (32), продавачка од Белград, вели дека нема да биде лесно за неа да донира пари во иднина, бидејќи не сака „некој друг да се збогати на несреќата на другите од мојата скромна плата“. Златко (42), наставник од Белград, вели дека ќе продолжи да донира пари за добротворни акции, но „само преку Црвениот крст“. 
Добротворната организација Дивац, основана од поранешниот српски кошаркар Владе Дивац и неговата сопруга, изјавија за SETimes дека имале проблеми со донаторите по обелоденувањето на нерегуларностите во другите добротворни групи.
Претставниците на фондот велат дека не очекуваат тешкотии бидејќи работат на транспарентен начин и имаат многу видливи резултати. Една од акциите на фондот беше купување куќи за бегалците што живеат во колективни центри. Досега се собрани околу милион евра и се купени околу 100 куќи. 
