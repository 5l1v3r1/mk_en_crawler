10/08/2009
Од Кипријан Кочилет за Southeast European Times во Букурешт – 10/08/09
Романската Федерација на новинари Медиасинд, која беше оформена пред пет години со спојување на пет медиумски синдикати, претставува над 8000 вработени. Оваа организација има клучна улога во промовирањето на слободата на говорот и посредување помеѓу работниците и работодавците. Во 2004-та година беше потпишан првиот колективен договор за работа со кој беа дефинирани платите и условите за работа во медиумите, а Медиасинд имаше клучна улога во тоа.
Една година подоцна, Медиасинд се приклучи кон најголемата новинарска организација во светот, Меѓународната новинарска федерација. 
Улогата на Медиасинд во економската криза не е едноставна, бидејќи таа многу им наштети на романските медиуми. Федерацијата веднаш реагираше на произволните и незаконските отпуштања и излезе со конкретни предлози за да му се помогне на секторот во тешките времиња.
Кристи Годинац, претседател и основач на Медиасинд, разговараше со SETimes за предизвиците кои ги донесе економската криза и како сојузот ќе ги решава.
 SETimes: Знаеме дека романските медимуи се силно погодени од економската криза. Можете ли да процените колку новинари беа отпуштени? Има ли знаци дека отпуштањата ќе продолжат? 
 Крист Годинац: За жал, романската влада одби да усвои некои фискални мерки за намалување на последиците од економската криза и поддршка на медиумската индустрија. 
Како последица на тоа поголемиот број од медиумските институции мораа да прибегнат кон отпуштања. Причина за тоа е економската криза, потребата од интерна организација. Нашите податоци покажуваат дека досега се отпуштени околу 1000 вработени. Меѓу медиумските трустови кои мораа да отпуштаат луѓе се МедиаПро, Рингиер, Гардианул, Интакт, Адеварул, Романија Либера, како и многу други новинарски институции во останатиот дел од земјата. И се чини дека работите не завршуваат тука. Има информации дека ќе има уште бранови на отпуштања во медиумите, така што горенаведениот број би можел да се удвои до крајот од годината.
 SETimes: Што се случува со оние кои остануваат без работа? Бараат ли работа на истото подрачје или на друго место? 
 Годинац: Иако многу од отпуштените се новинари со долгогодишно искуство, некои од нив не можеа да најдат работа во новинарството, а неколку од нив одлучија да започнат сопствени блогови во обид тоа да го претворат во извор за заработка.
 SETimes: Верувате ли дека отпуштањата ќе го изменат квалитетот на новинарството?
 Годинац: За жал, ретки се работодавците кои се свесни дека човечките ресурси се најважниот извор на приходи. Иако дојде до значително намалување на рекламниот пазар, новинарскиот производ може лесно да се продаде ако е направен од квалитетни луѓе. Ако работодавците го занемаруваат квалитетот и работните услови, претпочитајќи да ја намалат работната сила наместо да намалат некои други трошоци, тогаш сигурно многу медиуми ќе банкротираат и квалитетот на новинарството ќе страда. 
 SETimes: Мислите ли дека новинарството неизбежно ќе се преориентира на онлајн? 
 Годинац: Технолошкиот напредок неизбежно ќе предизвика невиден развој на онлајн секторот. Економската криза може само да го забрза ова. Секојдневно сме сведоци дека се повеќе публикации го намалуваат нивниот тираж и обрнуваат се поголемо внимание на овој сегмент. За сега, приходот од рекламирањето во онлајн секторот е многу мал во однос на тој во печатот. Превирањата околу онлајн рекламите и новата генерација на потрошувачи кои посветуваат помалку време на весниците и телевизијата предизвикаа паника во медиумската индустрија. 
 SETimes: Како романската новинарска заедница го поддржува развојот и ширењето на онлајн секторот? 
 Годинац: Ова е главното прашање што треба да го решиме. Идните новинари, без оглед дали работат во печатот, онлајн секторот, аудиовизуелната индустрија, мора да ги почитуваат правилата на професионалната деонтологија. Дури и ако за пет, десет или 15 години повеќето публикации бидат онлајн, правилата на новинрството мора да се почитуваат: деонтолошкиот кодекс, статусот на новинарот, авторските права, колективниот договор за работа, итн.
За жал, денес има малку правила кои го регулираат онлајн сегментот. Медиасинд мора заедно со професионални организации и организации на работодавци да ги приспособи сегашните правила за оние кои работаат во пишаниот медиум и за оние во онлајн секторот. На пример, формирањето на друштво кое ќе се занимава со колективните авторски права на новинарите би била добредојдена идеја. Истовремено, правата на новинарите во онлајн секторот мора да бидат признати и почитувани од работодавците. 
 SETimes: Како ја гледате иднината на романските медиуми и Медиасинд?
 Годинац: Ова беше дискутирано на Генералното заседание на Европската федерација на новинари кое се одржа во Варна, Бугарија, во мај. Главни заклучоци беа дека драматичната реорганизација на медиумите предизвикува сериозни проблеми за оние кои се вклучени во оваа индустрија.
И додека блоговите и интернет мрежите станаа ѕвезди, традиционалните медиуми, првенствено весниците, се пред исчезнување. За жал, економската криза има влијание и врз начинот на кој темите поврзани со социјалната и политичката сфера се одразуваат врз економијата. ... Реорганизацијата на медиумскиот пазар е неизбежна и има потенцијал да создаде едно поотворено општество, поповрзано и информирано, но мора да ја штити јавноста и професионалните цели на новинарството -- да едуцира, стимулира и информира, да предизвикува јавни дебати и да ги повика на одговорност оние кои имаат моќ во општеството.
Новинарството е механизам за надзор против корупцијата и ја одржува демократијата во светот. Како реакција на оваа појава, Европската федерација на новинари смета дека иднината на медиумите мора да биде поставена во центарот на дебатите на национален и меѓународен план, каде централната дискусија треба да биде улогата на новинарството во изградбата на демократија заснована врз стабилност, социјална правда и коректност.
Независно од комуникациските медиуми, решението на проблемите со кои се соочуваат романските медиуми е зголемување на професионализмот во новинарството. И тоа е главната цел на Медиасинд.. 
