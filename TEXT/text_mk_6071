05/04/2011
Од Алакбар Рауфоглу за Southeast European Times -- 05/04/11
За време на посетата на Ирак минатата недела, турскиот премиер Реџеп Тајип Ердоган беше во историска посета на курдските региони во северниот дел на земјата, вклучително и во светиот град Арбил. Тој беше придружуван од повеќе од 100 официјални претставници и бизнисмени. 
Ердоган се состана со курдскиот водач Масуд Барзани и отвори нов аеродром, кој го изградија Турците. Тој пренесе конкретни пораки до ирачките Курди, изјави за SETimes официјален претставник на администрацијата.
„Нашата порака за нив е дека ние не ги игнорираме“, рече претседателот на турско-ирачката група на пријателство, Абдулмуталип Озбек. „Ние сме браќа, и меѓу нас постојат семејни врски.“ 
„Ова патување повторно покажа [дека] нашите земји може да ги надминат сите проблеми и да извлечат корист една од друга“, додаде тој. Анкара со нетрпение ја очекува возвратната посета. 
Но, според некои локални аналитичари, остануваат некои големи пречки. Тука е пред сé присуството на базите на Курдистанската работничка партија (ПКК) во северен Ирак. 
„Треба да има подобра погранична заштита -- особено за спречување на какво било инфилтрирање на ПКК од ирачки Курдистан во Турција“, изјави за SETimes турскиот аналитичар со седиште во Вашингтон, Тулин Далоглу.
Иако е мала веројатноста за значајни промени во ирачки Курдистан, Анкара треба внимателно да ги следи овие настани и да има отворен дијалог со политичките актери таму, додаде таа. 
Серхат Еркмен, ирачки аналитичар во анкарскиот Центар за блискоисточни стратешки студии, се согласи дека односот меѓу Анкара и ирачките Курди е сé уште обременет со пречки.
„Но, она што Турција го кажува сега е да се остават настрана сите несогласувања и да се погледне напред“, рече тој, додавајќи дека посетата на Ердоган „носи нов пресврт“.
„Моралната страна на оваа посета ќе резултира со многу години предности“, додаде Еркмен. „Ако Турција ги оствари своите цели во регионот на ирачки Курдистан денес, двете ќе можат да се обединат против тероризмот во иднина.“
Ахмед Али, ирачки аналитичар во вашингтонскиот Институт за блискоисточна политика, вели дека посетата на Ердоган посочува оти турската влада е позиционирана да одигра голема улога во Ирак додека Соединетите Држави се подготвуваат да ги повлечат силите до крајот на 2011 година. 
„Турскиот ангажман ќе биде од суштинска важност за обидите да се ограничи влијанието на Иран во Ирак“, рече тој за SETimes. „Ефикасноста на турската улога ќе зависи од односите што Турција ги има со различните ирачки фактори и, исто така, зголеменото присуство на турските бизниси во Ирак.“ 
На Ирак многу му требаат странски инвестиции за да ја обнови економијата и застарената инфраструктура. Со 10 милијарди американски долари во билатералната трговија оваа година, Турција е главниот инвеститор. Но, некои делови од земјата се всушност надвор од опфатот, како што е северот на земјата, каде што билатералната трговија се зголеми само 30 отсто во текот на изминатите четири години.
