31/01/2013
Рид Џејмс за Southeast European Times во Сараево -- 31.01.13
Работна група од повеќе агенции во Босна и Херцеговина (БиХ) претстави серија амандмани кои ќе ги хармонизираат правните норми за шверцот со луѓе во четирите судски окрузи на земјата, олеснувајќи го судското гонење на кривичните дела поврзани со шверц. Амандманите, исто така, ќе го дефинираат како кривично дело и користењето на услугите од шверцуваните лица. 
Реформите се делумно и одговор на критиките од меѓународните тела, кои посочија дека БиХ заостанува во своите цели за судско гонење на шверцерите.
Целосниот недостиг на судски гонења на државно ниво во 2011 година ја спушти земјата од групата еден во групата два во 2012 година на листата на УНХЦР на земји што се борат со шверцот. 
Амандманите се подготвуваа скоро две години и процесот вклучуваше членови од сите области во владата на БиХ, со надзор и советување од ОБСЕ и Советот на Европа (СоЕ).
Целта е сите четири судства да се усогласат со европските стандарди, но тој процес е нецелосен, со оглед на тоа што секое од нив функционира независно. Досега државната законодавна власт е единствената што се придржува на овие стандарди.
Република Српска неодамна се согласи да почне со спроведување на препораките на работната група. Округот Брчко и Федерацијата на Босна и Херцеговина (ФБиХ) треба допрва да се согласат, и нивното убедување да го направат тоа беше главната цела на конференцијата во парламентарното собрание на БиХ минатата недела.
„Само ако работите заедно, можете да ставите крај на оваа ужасна трговија на човечко страдање и незамисливата болка предизвикана од шверцот со луѓе“, рече на конференцијата Флечер Бартон, шеф на мисијата на ОБСЕ во БиХ.
Властите во Брчко и ФБиХ кои присуствуваа на конференцијата, се чинеа подготвени да ги направат овие промени, рече претставникот на ОБСЕ.
Недоследноста на окружните закони го блокираше судското гонење на шверцот со луѓе во изминатите години. Поради неусогласеноста на кривичните законици, за случаите што излегуваат надвор од границите на окрузите се создаде практика на поблаго обвинение „поттикнување на проституција“, што значи дека жените и децата вмешани во истата се судат заедно со нивните осомничени шверцери, наместо да добијат помош што законски им припаѓа на жртвите на шверц. 
Шверцот со луѓе стана кривично дело во БиХ за првпат во 2003 година. Во 2010 година, кога беше формирана првата работна група, истата усвои амандмани кои го започнаа тековниот процес на подобрување и приспособување на кривичниот законик.
Идните реформи треба да го прошират законот и да го вклучат и интернет криминалот, рече Нермин Капетановиќ од заедничкиот комитет за човекови права, за истиот да ја вклучи и дистрибуцијата на детска порнографија.
„Овие кривични дела продолжуваат бидејќи дефинициите за кривичните дела и санкциите не се хармонизирани“, рече Капетановиќ.
