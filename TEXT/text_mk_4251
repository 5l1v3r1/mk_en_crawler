18/03/2008
Од Кристина Чук за Southeast European Times во Загреб -- 18/03/08
Вкупно 14 медицински професионалци во Сплит и Осиек се соочуваат со обвиненија за мито и корупција откако хрватската полиција и Канцеларијата за спречување на корупцијата и организираниот криминал (УСКОК) спроведоа тајна операција во февруари. Обвинетите -- од кои шестмина се лекари -- наводно им припаѓале на две различни групи вклучени во давање лажни здравствени привилегии.
Користејќи ги истите методи, двете групи се осомничени за издавање документи со кои им се овозможувало пред сé на поединци од хрватската војска да добијат повисоки пензии, предвремено пензионирање и други ветерански привилегии. Оние кои ги добивале привилегиите плаќале помеѓу 3.500 и 8.000 евра за услугата.
Прекршителите, наводно, давале лажни лекарски дијагнози велејќи дека пациентите биле лекувани во болниците, но УСКОК откри дека тие не примиле никакви лекарски третмани. Во Сплит, на пример, полицијата испитува дали документите издадени од Сплитскиот болничко-клинички центар и Институтот за пензиско планирање во врска со посттрауматско стрес нарушување и неспособност, биле лажни.
УСКОК идентификуваше 11.000 лажни медицински досиеја, кои им овозможиле на корисниците да добијат инвалидски додатоци. Инспекторите открија аудио-снимки на пациенти кои се жалеле дека биле измамени бидејќи платиле за дијагноза на 70-процентна неспособност, а добиле документи само за 50-процентна неспособност. 
Министерката за семејство, воени ветерани и меѓугенерациска солидарност, Јадранка Косор, не сакаше да ги обелодени имињата на притворените.
„Ги повикувам сите оние кои незаконски добиле права како инвалиди во овој случај да ги вратат истите“, рече Косор, додавајќи дека сите информации за субјектите ќе бидат проследени до државниот обвинител по проверката. Таа, исто така, рече дека е вознемирена оти печатот ги истакнува само ветераните вклучени во овој случај, додека УСКОК откри и некои цивили кои земале лажни пензии.
УСКОК претпоставува дека 14-те медицински лица не се единствените поединци вклучени во овој вид операции во Хрватска. Истиот ветува дека ќе продолжи со слични истраги. 
Т.н. „медицинска мафија“, исто така, нудела обезбедување права за купување акции, изземање од плаќање даноци или царински давачки, како и заеми по исклучително поволни стапки. Сé на сé, се проценува дека ваквите организации му нанеле штета од околу 150 милиони евра на хрватскиот буџет.
Овој случај става акцент на континуираниот проблем на земјата со корупцијата, не само во судството и економијата, туку и на медицински план. Апсењата дојдоа во време кога Хрватска се обидува да стави крај на корупцијата, клучен услов во нејзината кандидатура за членство во ЕУ. 
