20/09/2006
Од Берта Фониќи за Southeast European Times во Приштина – 20/09/06
Голем дел од косовскиот народ живее надвор од покраината од 1990-тите, поради тешкотиите да се заработи за живот таму. Во очекување на решението за статусот на Косово до крајот на оваа година, тие се прашуваат дали ситуацијата ќе почне да се менува. 
Арјета Муцај, 20-годишна девојка од селото Кориша, во близина на Призрен, се надева дека ќе се врати откако последната деценија ја помина во Германија. Таа сака да студира медицина на Приштинскиот универзитет. „Тоа е мојот сон и јас се надевам дека ќе можам да го реализирам“, вели таа. Сепак, сега засега, Косово е само место на кое се враќа за време на празниците со нејзиното семејство. 
Сестрата на Арјета, Арбноре Муцај-Лека, има побесперспективен став. „Никогаш нема да се вратам тука. Мислам дека Косово во следните 20 години не може да биде безбедна и демократска држава“, вели таа. 
„Водачите мора да разберат дека ги освоиле своите места во парламентот за да работат за граѓаните, а не за своите семејства“, вели Арбноре. Таа додава дека ветувањата за подобра иднина малку им значи на луѓето кои се соочуваат со основниот проблем да се разбудат наутро и да немаат што да јадат.
Без струја, вода и со лоши патишта, не е можно да се има нормален живот, вели Арбноре. 
Другите велат дека откако прашањето на статусот ќе биде решено, ќе следи економско подобрување. Мухарем Гаши (45) исто така се надева на тоа. Тој нема работа уште од 1995 година, кога режимот на Милошевиќ го отпушти од работа во едно јавно претпријатие. 
„Оптимист сум дека на крајот од оваа година, по решението за финалниот статус, ние ќе имаме повеќе можности за добар живот“, вели Гаши. 
Но, Србите на Косово се исплашени, особено поради можноста за независност. Јелена Милутиновиќ, која живее во Грачаница, се сомнева дека ќе може да остане. „Ако Косово стане независно, како ќе живеат Србите тука? Јас не можам да живеам во Грачаница ако не можам да се движам наоколу слободно“, вели таа.
Јелена, која е невработена, оди во посета на пријателите во другите српски енклави во Косово. „Некогаш одам во Ниш, каде што живее фамилијата на мајка ми. Таму, животот е поразличен. Секој може да живее слободно и без страв“, вели таа. 
Ферид Рашит, етнички Турчин кој живее во Призрен, е многу задоволен од својот живот во Косово. Тој работи како пекар во центарот на градот. „Ние немаме никакви проблеми тука. Сé е добро. Работиме заедно со Албанците и мислам дека оваа соработка ќе продолжи и во иднина“, вели тој. 
Ферид, заедно со другите членови на своето семејство, гласал на сите избори досега во Косово. Тој вели дека тие се задоволни со привремените институции во Косово, како и со меѓународните институции. 
„Ако воопшто нешто може да се спомене како негативен феномен во Косово, тоа е струјата. Но, јас се надевам дека косовската влада ќе отвори нова гасна централа и дека ситуацијата ќе почне да се подобрува“, вели тој. 
