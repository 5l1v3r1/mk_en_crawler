17/08/2005
Од Ерлис Селимај за Southeast European Times во Тирана – 17/08/05
Британскиот национален авиопревозник „Бритиш ервејс“ (БА) ќе започне со редовни директни летови помеѓу аеродромот Гетвик и Тирана, објави претпријатието преку соопштението за печатот овој месец. Летовите се очекува да му дадат дополнителен поттик на патувањето во и надвор од Албанија. 
„Ние ќе соработуваме со различни претпријатија во Албанија со цел да се развие туристичката економија, особено воздушниот транспорт. БА ќе се фокусира на корисниците и нивните потреби. Нашите цели за успешно работење во Велика Британија и Албанија се високи нивоа на безбедност, квалитетни услуги и прифатливи цени“, се вели од БА. 
Летовите, кои треба да започнат до март 2006 година ќе се реализираат во понеделниците, четвртоците и саботите. Корисниците веќе можат да прават резервации преку веб-страницата на претпријатието, Web site, www.ba.com. Ќе се користат авиони Боинг 737-400, со просечно времетраење на патувањето во еден правец од околу три часа. 
Канцеларијата на БА во Приштина ќе служи како регионално биро за врски, и ќе обезбедува информации за корисниците на албански јазик во врска со услугите. Авиокомпанијата има летови до косовскиот главен град од септември 2001 година. 
„Она што можевме да го видиме во овие изминати пет години е дека Тирана, како град, се проширува и во тек се голем број градежни работи. Како што е познато во Лондон има голем број Албанци, кои би сакале да одат во Албанија во посета на нивните семејства дома. Ова ќе биде добар пазар за БА“, изјави за новинарите извршниот менаџер на претпријатието за Источна и Централна Европа и Средоземјето, Дејвид Ручам.
Според проекциите на БА 25.000 патници ќе го користат новиот лет во правец Лондон-Тирана во првата година, по што тој број ќе се зголемува, рече Ручам. 
Во последниве години Албанија го привлече вниманието на голем број меѓународни авиокомпании. „Аустријан ерлајнс“, унгарската авиокомпанија „Малев“, грчката „Олимпик ерлајнс“, ЈАТ од Србија и Црна Гора, италијанската „Алиталија“, словенечката „Адрија ервејс“, „Тркиш ервејс“ и бугарската „Хемус ер“ нудат редовни, закажани летови до Тирана. Неколку домашни авиокомпании, како што се „Албаниан ерлајнс“, „Албатрос ервејс“ и „Ада ер“, исто така, нудат директни летови до и од европските градови. 
