06/07/2011
 Албанија го презеде ротирачкото претседателство на Парламентарното собрание за црноморска економска соработка (ПАБСЕЦ) на церемонија во Киев во неделата (3. јули). Во следните шест месеци, албанската парламентарна спикерка, Џозефина Топали, ќе претседава со организацијата. Во ПАБСЕЦ се Албанија, Азербејџан, Бугарија, Ерменија, Грузија, Грција, Молдавија, Романија, Русија, Србија, Турција и Украина. 
Според извештајот „Водење бизнис во Југоисточна Европа за 2011 година, објавен во средата (29. јуни) од страна на Меѓународната финансиска корпорација на Светската банка, и покрај глобалната финансиска криза, економиите во Југоисточна Европа продолжија со реформирање на своите деловни регулативи. Документот анализира колку е лесно/тешко да се води бизнис во 22 градови во Албанија, Босна и Херцеговина  ( БиХ ), Косово, Македонија, Молдавија, Црна Гора и Србија. Оценува три области: започнувањето бизнис, добивањето дозволи за градба, регистрирањето имот и спроведувањето договори. Забележливо се спомнуваат Скопје и Бања Лука како градови што најмногу напреднале во сите области во споредба со останатите кандидати. 
Според студија направена од економистите на „Уникредит булбанк“, каматните стапки во Бугарија се пониски од тие во Романија, но многу повисоки од тие во Грција. Студијата, објавена во понеделникот (4 јули), опфати десет земји во Централна и во Источна Европа во периодот 2007-2010 и откри дека „лошите“ заеми, кои изнесуваат 20,5 отсто, се највисоки во Романија.
 Бугарија и Русија се договорија да ги продолжат разговорите околу проектот за нуклеарната централа Белене за уште три месеци, објави Трајчо Трајков, бугарскиот министер за економија, енергија и за туризам, во петокот (1. јули). Претходниот договор што беше потпишан во април, а истече на крајот на јуни, им даде на двете страни уште време да ги разгледаат нерешените прашања, како на пример дополнителните безбедносни мрежи и трошоците за проектот. 
Агенцијата за рангирање „Фич“ го покачи долгорочниот кредитен рејтинг на Романија за еден степен, на БББ, во понеделникот (4. јули), и ја оцени како погодна за инвестиции. Агенцијата објасни дека унапредувањето, прво во речиси три години, беше одлучено во време кога Романија покажа успешни обиди во контролирањето на својот буџетски дефицит и во надминувањето на две-годишната рецесија. 
Агенцијата за рангирање „Стандард енд Пур“ предупреди во понеделникот (4. јули) дека тековните предлози за реинвестирање на долгот на Грција во приватните банки би претставувале „селективно неисполнување“. Германски и француски финансиски институции веќе принципиелно го одобрија потегот да ѝ дадат време на земјата да се справи со своите долгови. Ако се одобри планот, ќе вклучува и реструктурирање до 30 милијарди евра од долгот на грчката влада. 
 Србија ќе добие 137 милиони евра од Германија за разни проекти во областа на енергијата, институциите и на невработеноста. Најголем дел од парите ќе бидат распределени за енергетски проекти, особено за модернизирање на хидроелектраната Власина, објави заменик-премиерот, Божидар Ѓелиќ во петокот (1. јули). 
 Истанбул ќе биде на врвот на списокот од 132 градови во кои се очекува најбрз развој на туризмот оваа година, откри Индексот за одбрани градови на „Мастер кард“ во саботата (2. јули). Компанијата рече дека приходите од туризмот во овој турски град ќе достигнат 10,2 милијарди долари, повеќе за 30,1 отсто од претходната година. 
 Грчкиот министер за развој, Михалис Хрисохоидес, објави во понеделникот (4. јули) дека околу 20.000 нови компании ќе добијат субвенции во готовина во износ од 10.000 евра, под услов да не отпуштаат работници. Програмата, наменета за контролирање на намалувањето на работните места во приватниот сектор, започна пред 5 години и ќе продолжи до и вклучително со септември. 
 Хрватска издаде владини еврообврзници во вредност од 750 милиони евра во четвртокот (30. јуни). Обврзниците се со датум на достасување до 2018 година и купонска каматна стапка од 5,875 отсто. Речиси веднаш беа откупени. 
 Разни извори - 29.06.2011 - 6.07.2011  
