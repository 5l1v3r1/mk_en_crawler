03/12/2008
(НATO - 03/12/08; MИА, АФП, Ксинхуа, Макфакс - 02/12/08)
Министрите за надворешни работи на НАТО во средата (3-ти декември) ја повикаа Македонија да ги интензивира своите напори кон решавање на 17-годишниот спор околу името со Грција за да влезе во Алијансата.
„Го повторуваме договорот на шефовите на држави и влади на самитот во Букурешт да й се додели покана на поранешната југословенска република Македонија (ФИРОМ) веднаш штом ќе биде постигнато взаемно прифатливо решение во спорот околу името ... и повикуваме на интензивирани напори кон таа цел“, рекоа министрите. 
Во меѓувреме, НАТО „ќе продолжи со поддршката и помошта“ во реформските напори на македонската влада, истакнаа министрите во финалното коминике од нивниот дводневен состанок во Брисел.
Плановите на Македонија за НАТО се блокирани од самитот на Алијансата во Букурешт во април, кога Грција стави вето на одлуката да й се даде покана на оваа балканска земја за влез, наведувајќи го како причина нерешниот спор околу името. Грција се плаши дека признавањето на името Македонија може да охрабри територијални претензии кон нејзината сопствена провинција Македонија. 
Напорите со кои посредуваат ОН за решавање на спорот околу името се интензивираа на крајот од минатата година. Но, бројните рунди разговори оттогаш не резултираа со договор.
Без решение на повидок, македонскиот министер за надворешни работи и министерот за одбрана, Антонио Милошоски и Зоран Коњановски, ја повикаа Алијансата да го забрза пристапот на нивната земја.
Влезот на Македонија во блокот од 26 земји е „од исклучителна важност, не само за иднината на нашата земја, туку и за целокупната стабилност на регионот“, медиумите во вторникот го цитираа писмото што министрите му го испратија на генералниот секретар на НАТО, Јап де Хоп Шефер, пред неколку дена. 
Сепак, тие веруваат дека „е направено малку“ од самитот во Букурешт „за проценка и справување со сите негативни последици“ од одлуката за одложување на поканата за членство.
Милошоски и Коњановски, исто така, го уверија НАТО дека нивната земја и понатаму останува цврсто посветена на својата кандидатура за влез, бидејќи верува дека „целосната евроатланска интеграција нема алтернатива“. 
Минатиот месец Македонија одлучи да ја тужи Грција пред Меѓународниот суд на правдата, поради нејзината одлука да го блокира членството на Скопје во НАТО, велејќи дека истата претставува кршење на договорот од 1995 година помеѓу двете земји. Милошоски и Коњановски го уверија Де Хоп Шефер дека судската постапка нема негативно да се одрази на преговорите во спорот околу името. 
Maкедонија, велат тие, „останува цврсто посветена на изнаоѓање взаемно прифатливо решени“, кое ќе й овозможи „целосна интеграција во Алијансата на достоинствен начин, со истовремено зачувување на нашите национални интереси“. 
Македонија ќе продолжи со спроведувањето на политичките и економски реформи, велат тие, истакнувајќи ја посветеноста на Скопје на „процесот на градење демократија и функционално мултиетничко општество засновано на владеење на правото, добро управување и одржлив економски развој“. 
Тие, исто така, ветија дека нивната земја и понатаму ќе учествува во мисиите предводени од НАТО и ќе ги поддржи меѓународните безбедносни напори. 
„Ние сме решени да продолжиме со зајакнувањето на нашето веќе видливо учество, вклучително и воено, во мисии предводени од НАТО и други меѓународни мировни мисии, дејствувајќи како одговорен член на меѓународната заедница, и давајќи дополнителен придонес во интероперативноста на Алијансата“, рекоа министрите.
