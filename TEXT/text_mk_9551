29/01/2013
Бедрана Калетовиќ за Southeast European Times во Сараево -- 29.01.13
Епидемиолозите во Југоисточна Европа предупредуваат дека државите од регионот се соочуваат со нов бран грип, како и дека многумина се веќе инфицирани со Х1Н1, познат како свински грип.
Лекарите предупредуваат дека бројот на пациентите ќе се зголеми во следните недели и дека инфекцијата со Х1Н1 ќе се рашири.
„Инфекција со грип е потврдена кај пет пациенти претходно оваа година. Свинскиот грип е потврден кај три од пет регистрирани случаи; кај други два случаи се работи за инфекција со грипот А (Х3Н2)“, рече Марија Зељко, епидемиолог во институтот за јавно здравје во Сараево.
Но, лекарите претпоставуваат дека има многу повеќе инфицирани со свински грип во Босна и Херцеговина (БиХ) од пријавените, со оглед на тоа што само пациентите за кои постои сомневање дека го имаат вирусот се тестираат лабораториски. Тестовите се прават во Сараево во референтната лабораторија за Х1Н1.
Во Косово една 37-годишна жена почина од компликации настанати како последица на свинскиот грип, но лекарите велат дека не се откриени нови случаи на сериозно болни граѓани.
Според Милан Јовановиќ, кој работи во Институтот за јавно здравје Батут во Белград, Србија, регистрирани се 13 пациенти со свински грип.
Според институтот, бројот на инфицирани лица во регионот расте.
„Бројот на инфицирани ќе се зголеми кога училиштата и факултетите ќе го започнат новиот семестар. Мал е процентот на вакцинирани лица против сезонскиот грип“, рече за SETimesЈелена Равлија, раководителка на епидемиологија во Федералното биро за јавно здравје во Сараево.
Стручњаците ја советуваат јавноста да биде внимателна, но истакнуваат дека секое лице кое е заразено со грип не мора да значи дека е заболено од вирусот Х1Н1.
„Вирусот кој ја предизвика пандемијата во 2009 и 2010 година сега ги има карактеристиките на обичен сезонски грип. Тоа повеќе не е истиот вирус ... и повеќе не е фатален; последиците и лекувањето се обични, како за сезонскиот грип“, рече за SETimesБранислав Тодоровиќ, епидемиолог на Медицинскиот факултет во Ниш, Србија, и член на работната група за пандемија.
Во Црна Гора Институтот за јавно здравје објави дека досега се регистрирани 150 случаи. Најголем број од пациентите се на возраст меѓу 25 и 64 години.
Во Македонија се регистрирани 300 пациенти со вирусот Х1Н1. Министерството за здравство на земјата објави дека 30.000 луѓе се вакцинирани против грип во земјата.
Но, регионалниот интерес за примање вакцина не е висок.
„Кантоните во [БиХ] добија 10.000 дози вакцина, но не се сите искористени“, рече Блашко Топаловиќ, раководител на одделот за епидемиологија во Институтот за јавно здравје во Тузла.
Иако вакцинацијата не обезбедува 100-процентна заштита, властите велат дека истата значително ги намалува компликациите кога ќе се случи инфекцијата. Лекарите им советуваат на постарите од 65 години да се вакцинираат.
