29/09/2006
ПРИШТИНА, Косово, Србија -- Србите ќе бидат дел од иднината на Косово без оглед на тоа каква одлука ќе биде донесена за статусот на покраината, рече во четвртокот (28-ми септември) Даниел Фрајд, американскиот помошник државен секретар за европски и евроазиски прашања. Тој беше во дводневна посета на Косово, на разговори со меѓународните и локалните официјални претставници. Фрајд го изјави ова по состанокот со српските политички водачи во поделениот град Митровица. Оливер Ивановиќ, истакнат локален водач, рече дека гаранциите од Вашингтон и од Контакт-групата за Косово ќе бидат од суштинска важност за преживувањето на српската заедница.
Исто така во четвртокот, полицијата на ОН повторно го отвори мостот што ја дели Митровица на два дела -- на етнички Албанци и на Срби. Накратко отворен претходно оваа недела, мостот беше затворен повторно откако група етнички Албанци нападнаа еден Србин. (УПИ, АП, Косова лајв, Танјуг - 28/09/06)
