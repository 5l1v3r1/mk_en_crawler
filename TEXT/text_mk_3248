01/05/2006
(Софија Ехо - 01/05/06; Монитор - 29/04/06; AФП, БТА, Софиска новинска агенција, Медиапул, Dnevnik.bg, Всеки ден - 28/04/06)
Бугарскиот главен обвинител Борис Велчев во петокот (28-ми април) побара од парламентот да му го укине имунитетот на ултранационалистичкиот политичар Волен Сидеров, и да дозволи истрага против него. 
Ако парламентот се согласи, 40-годишниот Сидеров ќе се соочи со истрага, а можеби и со обвинение, по три точки -- лажно сведочење, принудување на други лица лажно да сведочат и намерно попречување на правдата -- сите во врска со инцидент на автопатот минатиот месец. 
Ако биде осуден по кое било од овие обвиненија, водачот на ултранационалистичката партија „Атак“ би можел да се соочи со затворска казна во траење до пет години, рече Велчев во неговото барање на 18 страници, со 98 документи како поткрепа на истото. 
Барањето во врска со имунитетот на Сидеров најпрво дојде од страна на софискиот окружен обвинител, Бојко Најденов, во средата. Велчев потоа истакна дека таквиот чекор е потребен за отстранување на правната бариера со која обвинителството се соочува во решавањето на случајот. 
„Барањето за укинување на имунитетот на член на парламентот не значи автоматски и вршење на кривично дело“, рече главниот обвинител. „Со ова се укинува процедуралната пречка за ние да можеме си ја завршиме нашата работа и да ги провериме податоците.“ 
Во барањето на главниот обвинител до парламентот детално се изнесени околностите во врска со инцидентот од април на автопатот Тракија, во кој 22-годишниот студент Јавор Доков беше удрен, а потоа и доби закана од возачот на Сидеров, Љубомир Бакарџиев. Тој, исто така, ја скрши и шофершајбната на автомобилот на Доков и му ги продупчи гумите. 
Сидеров тврди дека претрпел „обид за атентат“, додека Доков го обвини заменикот на „Атак“, Павел Чернев, кој личи на Бакарџиев, дека го навредувал. 
Првично, Чернев ја потврди приказната на својот шеф за настанот, но набргу потоа се сврте против него, велејќи дека Сидеров побарал од него лажно да сведочи, за да го покрие неговиот возач, кој има криминално досие. 
Бакарџиев подоцна ја призна својата улога во инцидентот. Тој, исто така, посочи дека Сидеров сакал тој да остане настрана стравувајќи дека може да открие тајни за време на истрагата. 
Во барањето на Велчев се вели дека Сидеров му помогнал на Бакарџиев, кој извршил чин на хулиганизам, да ја избегне правдата. 
Водачот на „Атак“ тврди дека овој потег против него е политички мотивиран и дека моментно се прават обиди за поткопување на популарноста на партијата.
„Ова е политичка задача“, рече Сидеров во петокот, додавајќи дека нема доброволно да се откаже од својот имунитет. 
Парламентот се очекува да гласа за барањето на Велчев на 10-ти мај. Партијата „Атак“, која честопати е обвинувана за разгорувње на етничко насилство, се појави на бугарската политичка сцена неколку месеци пред парламентарните избори во земјата во јуни 2005 година. Истата успеа да освои 21 место во законодавниот дом од 240 места. Сепак, различните скандали во текот на изминатите месеци резултираа со оставки и протерувања на делегати на „Атак“, поради што нејзината парламентарна група моментно има 14 членови. 
