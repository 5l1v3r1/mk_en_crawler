26/11/2006
БУКУРЕШТ, Романија -- Обвинителите во петокот (24-ти ноември), наводно, сослушале еден поранешен функционер, во врска со скандалот поврзан со договорите за приватизација во енергетскиот сектор, потпишани во последниве години. Според извештаите на локалните медиуми од саботата, поранешниот заменик-шеф на Канцеларијата за државен имот и приватизација во индустријата, Доринел Мучеа, бил испрашуван четири часа, а подоцна му било забрането да го напушта Букурешт, во случај да се одржат нови рочишта. Мучеа, наводно, е осомничен за економска шпионажа, за наводното пренесување на доверливи информации поврзани со приватизацијата на пет романски претпријатија, на еден бугарски државјанин, Стамен Станчев, кој имал врски со организираниот криминал. Романските судски власти минатата недела објавија дека започнуваат истраги за приватизацијата во енергетскиот сектор. (Монитор - 26/11/06; Медиафакс, Гандул, Журналул национал, Зиуа - 25/11/06)
