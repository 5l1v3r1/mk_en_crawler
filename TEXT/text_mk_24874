03/06/2009
АТИНА, Грција -- Полицијата доцна во понеделникот (1-ви јуни) ја уапси сопругата и двете ќерки на поранешниот финансиски менаџер на Сименс во Грција, Христос Каравелас, кого властите го бараат поради наводите за корупција. Трите се уапсени врз основа на потерниците од истражното обвинителство за соучество во перење пари. Минатиот петок Каравелас требаше да се соочи со обвиненија за мито и перење пари во врска со договорите потпишани меѓу грчкото претставништво на Сименс и најголемото грчко телеком претпријатие ОТЕ, помеѓу 1994 и 1997 година. Каравелас, сепак, не се појави на суд. Неговиот адвокат вели дека клиентот му е во странство, поради што обвинителството издаде меѓународна потерница за апсење на Каравелас. Министерството за надворешни работи вели дека доказите покажуваат оти тој се обидел илегално да пренесе 4 милиони евра во Уругвај, за да купи имот таму.
Во другите вести од вторникот, група маскирани млади фрлаа камења и молотови коктели на заградата на владата во Атина, предизвикувајќи помала штета, но не и жртви. Целта беше Генералниот секретаријат за комуникации и информации, каде што се одржуваат прес-конференции. Полицијата вели дека младите барале ослободување на едно лице уапсено за време на масовните улични немири во декември, откако еден полицаец уби тинејџер. (AНА-МПА, СКАИ, ЕРТ, Катимерини, In.news, AФП, ДПА, АП, УПИ - 02/06/09)
