03/12/2007
САРАЕВО, Босна и Херцеговина (БиХ) -- Вршителот на премиерската функција Никола Шпириќ во понеделник (3-ти декември) одржа итна седница на Советот на министри, со цел усвојување на акциониот план за отворање на патот за спроведување на Мостарската декларација за полициските реформи. Ова ќе овозможи парафирање на Договорот за стабилизација и асоцијација (ДСА) со ЕУ во вторник, со оглед на тоа што воспоставувањето независна полиција на државно ниво претставува клучен услов на ЕУ. Комесарот за проширување, Оли Рен, се очекува во понеделник во Сараево да се состане со водачите и да оцени дали постои доволен консензус за полициските реформи за парафирање на ДСА. 
Во изјавата од петокот Рен го поздрави усвојувањето на новиот правилник за работата на парламентот на БиХ, велејќи дека тоа ќе доведе до нормализација на политичката ситуација. (Независне новине, Дневни аваз - 03/12/07; РТРС, Фена, НТВ Хајат - 02/12/07)
