08/09/2005
(ОХР Морнинг Медија Бриф - 08/09/05; СРНА, ФЕНА, ОХР - 07/09/05)
Високиот претставник на меѓународната заедница Педи Ешдаун предупреди дека Српската Демократска Партија (СДП) би можела да се соочи со санкции доколку продолжи да го попречува постигнувањето договор за реформи во полицијата во Босна и Херцеговина (БиХ), клучен предуслов што земјата мора да го исполни со цел да постигне напредок на нејзиниот пат кон европска интеграција. Доколку не биде постигнат договор до 15 септември, земјата најверојатно нема да добие зелено светло за започнување преговори за Договор за стабилизација и асоцијација (ДСА) со ЕУ до крајот од годинава. 
Претставници на владата на БиХ и владите на двата ентитети, Република Српска (РС) и Федерацијата БиХ (ФБиХ), во средата (7 септември) во Сараево започнаа преговори за реструктуирање на полицијата. Иако тројцата претставници на РС во преговорите - премиерот Букејловиќ, министерката за финансии Светлана Цениќ и министерот за внатрешни работи Дарко Матијашевиќ - не се членови на СДП, тие беа назначени од страна на партијата и ја имаат нејзината поддршка.
„Претставниците на РС мора да го изменат нивниот став“, изјави Ешдаун за Дневни Аваз непосредно пред започнувањето на средбата. Доколку преговорите не бидат успешни, рече тој, тој „јасно и категорично ќе ја обвини СДП“. 
„Доколку тие брзо не поднесат предлог кој ќе биде во согласност со европските начела, БиХ ќе биде единствената земја која нема да биде со останатиот дел од Балканот - на пат кон Европа“, рече Ешдаун. „Во тој случај, РС ќе биде идентификувана како партија која треба да се обвини, а меѓународната заедница ќе треба да го разгледа овој факт многу сериозно. На тој начин СДП уште еднаш ќе покаже дека е партија на минатото, како и на опструкционизам. 
Според извештаи на локалните медиуми, досега постигнат е само договор за составување на тим за спроведување на полициските реформи. „Некои го нарекуваат ова тело директорат, други работна група, но нејзина главна задача е да изготви план за спроведување на реформите, како и на релевантните закони и регулативи“, премиерот на БиХ им соопшти на новинарите на паузата за време на преговорите.
Подоцна, по завршувањето на средбата во средата, Терзиќ рече дека претставниците на РС ќе мора да почекаат до понеделник за дополнителни консултации со Европскта Комисија за трите клучни начела за реструктуирање на полицијата одредено од ЕУ. Тие опфаќаат префрлање на надлежностите на полицијата на државно ниво, а на полицијата ќе и биде дозволено да ги преминува границите на ентитетите. Брисел вели дека овие начела се непроменливи. 
Владата на РС, вели Терзиќ, се обидува да најде начин да ги убеди законодавците во парламентот на Босанските Срби да ги прифатат начелата на ЕУ. 
„Во понеделник ќе мора да кажеме дали го поддржуваме договорот базиран врз овие три начела или не, бидејќи крајниот рок за Европа изминува“, рече Терзиќ 
