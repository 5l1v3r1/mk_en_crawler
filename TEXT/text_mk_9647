27/05/2013
Линда Карадаку за Southeast European Times во Приштина -- 27.05.13
Неодамнешната визна либерализација за косовските граѓани што патуваат во Романија може да го покрене користењето на јавната дипломатија за промена на перцепцијата на Букурешт во врска со независноста на Косово, велат аналитичарите.
„Признавањето од Романија би било многу позитивен чекор. Романија, Словачка и Грција во изминатава година покажаа конструктивна и неблокирачка позиција, откако беше постигнат договор меѓу Косово и Србија за косовската регионална застапеност“, рече Фатмир Цури, координатор на Европската програма за интеграција во фондацијата Косовско граѓанско општество.
Еден експерт рече дека посетите на Романија од страна на косовските невладини организации, претставниците на бизнис заедницата и културата може да помогнат да се промени перцепцијата за Косово во земјата и евентуално да доведат до признавање.
„Секое слободно движење создава нови мостови на комуникација и признавање на реалноста меѓу народите“, рече Фатмир Цури, координатор на Европската програма за интеграција во фондацијата Косовско граѓанско општество.
Артан Кореница, косовски фотограф, отвори изложба на свои дела во Букурешт оваа година, насловена како „Не ме гледајте со потценување“. Изложбата вклучува 40 фотографии на Роми, Ашкали и Египќани од Косово, Албанија, Македонија и Црна Гора. Изложбата во Националниот музеј на Букурешт ќе трае до февруари.
Кореница изјави за SETimes дека добил голема поддршка во Букурешт, почнувајќи од управниците на Музејот на романските селани, медиумите, па сè до романските граѓани.
„Бевме топло пречекани. На отворањето на изложбата, ја искажавме и нашата желба Романија да го признае Косово и немаше лоши реакции“, рече тој.
„Сличноста во некои традиции, заедничките зборови во нивниот јазик и нашиот, гостопримството, направија да се чувствуваме како дома“, рече Кореница.
За уметниците како него, укинувањето на дополнителните романски визи е големо олеснување.
„Моравте да одите, да аплицирате, да имате покана ... Слободата на движењето е важна за сите, дотолку повеќе за еден уметник и за комуникацијата меѓу државите и народите“, рече Кореница.
Секој чекор кон признавање би бил охрабрување и за другите држави кон признавање, но тоа не се очекува да се случи наскоро.
Според романското Министерство за надворешни работи, укинувањето на визите не значи дека признавањето ќе следи наскоро.
„Начинот на кој ние ѝ пристапуваме на приштинската еднострана независност останува ист. Но, оваа позиција не е спротивна на идентификувањето на начинот на работење со кој ние можеме да придонесеме за јакнење на влијанието на ЕУ во Западен Балкан како целина“, велат од министерството.
Косовскиот заменик-министер за надворешни работи, Петрит Селими, изјави дека признавањето на косовскиот пасош се очекува наскоро од другите држави кои не ја признале независноста на земјата. Шпанија, Грција и Кипар не ги признаваат косовските пасоши, иако 150 држави, плус Кина и Бразил, ги сметаат за валидни.
Селими рече дека очекува петте земји-членки на ЕУ што не го признаваат Косово како држава да го сторат тоа наскоро, како резултат на договорот меѓу Косово и Србија.
 Дописникот Пол Чикои во Букурешт даде свој придонес за овој извештај.  
 На кој начин јавната дипломатија може позитивно да влијание врз регионалните ставови за Косово? Кажете ни што мислите во делот за коментари. 
