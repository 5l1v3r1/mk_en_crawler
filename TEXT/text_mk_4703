10/06/2009
Од Беса Беќири за Southeast European Times во Приштина -- 10/06/09
Неколку стотици Срби го искажаа своето противење на новиот царински правилник, протестирајќи на северната граница во вторникот (9-ти јуни). Според локалните медиуми, Србите побарале од ЕУЛЕКС да ги укине царинските давачки на премините Берњак и Јариње во близина на српската граница. 
Србите велат дека бизнисмените во регионот се подготвени да плаќаат даноци, но не и „непризнаената држава Косово“, објавија локалните медиуми. Протестите го блокираа сообраќајот во Берњак и Јариње околу 30 минути. Групите велат дека ќе продолжат да протестираат додека не им бидат исполнети барањата. 
Косовската полиција за Southeast European Times изјави дека протестите се под контрола и дека ЕУЛЕКС и КФОР ја следат ситуацијата. 
„[Србите] побараа да биде склучен договор што е можно поскоро меѓу меѓународните претставници и надлежните српски министерства во врска со начините на наплата на даноците, во согланост со резолуцијата 1244 на Советот за безбедност на ОН“, објави белградската интернет, телевизиска и радио станица Б92.
Белградскиот весник Политикa објави дека владата не постигнала никакви дополнителни договори со ЕУЛЕКС во врска со новата наплата на двата погранични премини на север. 
Позицијата на ЕУЛЕКС, според Политикa, е дека Белград се согласил со извештајот на генералниот секретар на ОН во ноември минатата година, во кој се вели дека контролните пунктови за кои станува збор ќе се „контролираат од меѓународниот царински персонал“.
ЕУЛЕКС не планира да создава приход од пограничните премини, според Кристоф Ламфалуси, портпаролот на ЕУЛЕКС. Сепак, минувачите мора да се регистрираат во царината и да им се направи фотокопија од нивната возачка дозвола. 
„ЕУЛЕКС нема законско овластување да наплаќа даноци на север. Ова е политичко прашања, кое не влегува во мандатот на ЕУЛЕКС, која е техничка мисија“, рече Ламфалуси.
„Сакаме да ги вратиме сите царински операции во овие два погранични пункта, како што беше пред февруари 2008 година“, истакна тој, додавајќи дека смената на власта ќе биде возможна само со постојано развивање на добрата волја меѓу двете заедници.
Српскиот министер за Косово, Горан Богдановиќ, кој го посети северно Косово во понеделникот, апелираше до Србите таму „да бидат мирни и достоинствени“ на протестите. Сепак, Богдановиќ ја потврди позицијата на Белград, велејќи дека „какви било еднострани потези на ЕУЛЕКС не се прифатливи“
Во другите вести на оваа тема, локалните медиуми во вторникот објавија дека се поднесени обвиненијата против двајца српски водачи на север, Милан Ивановиќ и Марко Јакшиќ, во врска со нивниот наводен повик за палење на пограничните премини во Берњак и Јариње, откако Косово прогласи независност минатата година. Косовскиот весник Косова Сот објави дека случаите ќе им бидат предадени на обвинителите на ЕУЛЕКС.
„Собираме информации за да видиме дали [Јакшиќ и Ивановиќ] упатиле повик за палење на премините. Некои белешки му се предадени на ЕУЛЕКС“, рече Бесим Хоти, портпарол на косовската полиција во Митровица.
