05/08/2008
Од Ана Блажевиќ за Southeast European Times во Загреб -- 05/08/08
Од 1-ви јули, високите цени на бензинот не се главниот проблем за возачите на словенечките патишта. Љубљана воведе нов систем на патарина, кој не зависи од поминатата далечина. Наместо тоа, возачите од која било земја што поминуваат низ Словенија сега имаат две опции -- да купат дозвола од 35 евра за шест месеци возење или од 55 евра за една година. Оние без важечка дозвола ќе мора да плаќаат казни помеѓу 300 и 800 евра. И додека за Словенците кои редовно патуваат низ своите патишта системот со дозволи е поевтин од претходниот модел кој се базираше на далечината, странските возачи се бесни.
На пример, еден пар кој планира кус одмор на хрватското крајбрежје сега ќе мора да плати најмалку 35 евра за да го искористи словенечкиот пат. Некои можеби ќе размислат дали воопшто да патуваат за Хрватска или можеби ќе мора да штедат откако ќе стигнат на својата дестинација. 
Друга болна точка за овие возачи е тоа што голем број словенечки патишта се во изградба -- патните екипи моментно поправаат повеќе од една петтина од патиштата на земјата во должина од 500 километри. 
Неодамна, хрватското Министерство за туризам и Хрватскиот авто-клуб (ХАК) одржаа заедничка прес-конференција за „Воведувањето шестмесечни патарини во Република Словенија и претставување на алтернативните патишта“. Министерот за туризам, Дамир Бајс, и претседателот на ХАК, Иво Бикиќ, истакнаа дека на алтернативните патишта недостасува многу во поглед на удобноста и безбедноста, но ќе им заштедат на возачите многу пари. Тие веруваат дека сегашниот систем на патарина е неправично оптоварување за странските возачи -- особено туристите -- кои поминуваат низ Словенија. 
Од 75 милиони туристи кои влегле во Хрватска минатата година, 95 отсто дошле со автомобил. Од нив 32 милиони возеле низ Словенија.
Но, Хрватска не е единствената земја што се жали. Авто-клубови од Италија, Австрија и Германија бараат од Словенија да воведе поевтини дозволи за една недела и за еден месец, наместо да го задржува швајцарскиот модел. Словенечкото Министерство за патишта вели дека краткотрајните дозволи не генерираат доволно приходи. 
Австрија се обиде да го воведе истиот модел пред неколку години, но се откажа откако Европската комисија побара десетдневени и двомесечни дозволи. Тие моментно чинат 7,70 и 22,20 евра. Со оглед на тоа што ЕУ сé уште не извршила притисок врз Словенија за слични модификации, европските туристи ќе продолжат да плаќаат 35 евра за користење на само 22 километри од словенечките патишта. 
Дозволите се единствениот привремен метод за собирање приход од патиштата. Словенија ќе продолжи да ги применува транспондерите во следните две години. 
