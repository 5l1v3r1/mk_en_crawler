05/01/2006
(Дневник, news.bg, Букурешки дневни вести, Макфакс - 05/01/06; фондација Херитиџ, ХИНА, РФЕ/РЛ, Вашингтон фајл - 04/01/06)
И покрај тоа што сé уште заостануваат зад земјите од Југоисточна Европа (ЈИЕ) во поглед на економската слобода, Романија и Турција се помеѓу земјите кои постигнаа најголемо подобрување во оваа област во 2005 година, според извештајот објавен во средата (4-ти јануари). 
„Земја со најголемо подобрување во овој регион (на Северна Америка и Европа) е Романија, по што следат Ерменија, Грузија и Турција“, објавија фондацијата „Херитиџ“ и <I>Вол стрит џурнал</I> во својот заеднички годишен Индекс на економската слобода. „Романија се подобрила за 0,39 поени оваа година, со што стана втората земја во светот според степенот на напредок.“ 
Индексот од 2006 година рангираше 157 земји врз основа на десет фактори: трговската политика, фискалната оптовареност на владата, владината интервенција во економијата, монетарната политика, приливот на капитал и странските инвестиции, банкарството и финансиите, платите и цените, имотните права, регулативите и активноста на неформалниот (или црниот) пазар. 
Секоја земја добива оценка од 1 до 5 за секој фактор, при што 1 е најдобрата оценка. Потоа, од тие поени се пресметува просекот за да се добијат просечните поени кои ја одредуваат класификацијата на секоја земја во една од четирите групи. Од 157-те испитани земји, 20 се рангирани во групата земји со слободна економија, 52 со претежно слободна, 73 се со претежно неслободна економија и 12 се со потисната економија. 
Како и во сите 12 претходни годишни извештаи за Индексот, Хонг Конг и Сингапур се на првото и второто место на ранг-листата. По нив следат: Ирска, Луксембург, Исланд, Велика Британија, Естонија и Данска и -- заедно на деветтото место -- Австралија, Нов Зеланд и САД. 
И покрај забележителниот напредок во текот на изминатите 12 месеци, Романија -- со просечна оценка од 3,19 -- се рангираше на 92-рото место. Турција, која се подобри за 0,30 поени, доби вкупно 3,11 поени и се рангираше на 85-тото место. Овие две земји, заедно со Босна и Херцеговина (БиХ), чии просечни 3,01 поени ја рангираа на 74-тото место, се единствените земји од ЈИЕ класифицирани во групата „претежно неслободни“. 
Најслабите оценки Романија ги доби за монетарната политика - 4,0, имотните права, регулативите и неформалниот пазар. Најдобрите оценки од 1,5 и 1,9 ги доби за интервенцијата на владата и фискалната оптовареност. 
Најлошата оценка на Турција од 4,0 поени й беше доделена за монетарната политика и регулативите. Земјата доби најдобри оценки за трговската политика и владината интервенција - 2,0, односно 2,5 поени.
БиХ, каде што економската слобода постојано се подобрува од 1998 година досега, доби најдобра оценка од 1,0 за својата монетарна политика. Сепак, оценката од 5,0 за имотните права и регулативите укажува на потребата од сериозно подобрување во тие области. 
Од другите земји од ЈИЕ, Македонија, Албанија и Хрватска, исто така, бележат подобрување во своите оценки, од 0,20, 0,18, односно 0,17 поени. 
Од сите земји во ЈИЕ Албанија има највисок рејтинг -- земјата се наоѓа на 52-рото место врз основа на просечната оценка од 2,75. Хрватска е на 55-тото место со просечна оценка од 2,78, а Македонија е на 57-мото место со оценка од 2,80. Сите три земји добија најдобра можна оценка 1,0 за својата монетарна политика. Најлоша оценка од 4,0 добија за факторите на имотните права и регулативите.
Грција, која го дели 57-мото место со Македонија и Јордан, ја задржа својата оценка од 2,80. Земјата доби највисока оценка од 2,0 за трговската политика, владината интервенција и монетарната политика, додека фискалната оптовареност доби најлоша оценка од 4,0. 
Од сите земји во ЈИЕ економската слобода во 2005 година е влошена во Бугарија -- за првпат од 1998 година. Просечната оценка на земјата од 2,88 е за 0,14 поени пониска од минатата година, со што таа се рангираше на 64-тото место. Најдобрата оценка, 2,0, земјата ја доби за странските инвестиции, банкарството и финансиите, платите и цените. Како и во случаите на Албанија, Хрватска и Македонија, најлошата оценка на Бугарија од 4,0 е за имотните права и регулативите. 
„И покрај драстичното зголемување на странското сопствеништво на земјиштето, правниот систем и понатаму е во голема мера неефикасен, што им овозможува на организираниот криминал и корупцијата да ги спречуваат инвестициите“, велат авторите на Индексот 2006. 
