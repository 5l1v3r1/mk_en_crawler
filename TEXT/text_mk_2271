08/11/2004
Од Антонела Крстовиќ за Southeast European Times во Подгорица - 08/11/04
Од 1-ви јануари Црна Гора имаше право слободно да извезува риба во земјите-членки на ЕУ. Досега, сепак, само мали количини риба се фатени и извезени. Покрај тоа, постои значително несогласување во врска со потенцијалот на оваа индустрија. И покрај тоа што биолозите инсистираат на тоа дека Црна Гора би можела да извезе риба во вредност од околу 1,5 милиони евра, голем број рибари велат дека таа цел е нереална. 
Експертите од Институтот за морска биологија во Котор, кои работат со колегите од Анкона, Италија, пресметаа дека црногоските територијални води се дом за 130.000 тони морска риба. Сретен Мандиќ, директорот на институтот, вели дека тоа значи оти годишно би можеле да се ловат околу 30.000 тони риба. Овогодинешното количество изнесува 29.000, што значи вкупно 36 дозволи. Сепак, вистинското количество на риба што се носи е далеку под тоа количество. 
Според црногорските и италијанските експерти, истражувачите покажуваат дека можностите за улов на риба далеку го надминуваат сегашниот капацитет за конзервирање. Во врска со овој проблем, фабриката за производи од риба и конзервирање „Рибарство“ планира серија проекти кои имаат за цел зголемување на капацитетот за десетпати. Тоа вклучува изградба на фабрика за морска риба. Во неа првично ќе бидат вработени околу 300 луѓе, а потоа тој број ќе се зголеми на 1.200 во текот на следните три до четири години. 
Црногорското Министерство за земјоделство, во меѓувреме, одвои 97.000 евра за развој на рибарството оваа година. 
Главниот проблем е немањето на развојна стратегија, како што изјави претседателот на Здружението на професионални рибари, Марко Кисе. Моментно, рече тој, Црна Гора едноставно не е способна да зарабори 1,5 милиони евра годишно преку извозот на риба, а некои рибари купуваат скапи бродови по што откриваат дека количината на риба не е доволна за остварување профит. Покрај тоа, додаде Кисе, црногорските рибари се соочуваат со пречки како што се високите трошоци за регистрација и немањето на бродоградилошта за поправка на бродовите. 
Дури и ако беше возможно да се уловат 30.000 тони риба годишно, претставниците на рибарската индустрија предупредуваат дека таа цифра би можела опасно да се доближи до истребување на видовите. Покрај тоа, Црна Гора мора да ги лоцира пазарите. Иако во Италија може да се стигне за една ноќ, рибарите кои се обиделе да влезат на белградскиот пазар се попречени од проблемите со транспортот - би можело да потрае и до 48 часа за рибата да стигне до главниот град. 
Со оглед на тоа што извозот на црногорската риба е сé уште во рана фаза, сите страни се согласуваат дека се потребни истражувачки и експериментални проекти со цел да се процени потенцијалот на оваа индустрија и да се развијат начини за негово искористување. 
