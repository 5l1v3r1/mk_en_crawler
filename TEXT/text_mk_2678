12/10/2005
(AП, ФЕНА - 11/10/05; Ксинхуа - 08/10/05; Американски Стејт департмент - 07/10/05)
Висок американски дипломат предупреди дека неговата земја ќе ги блокира напорите на земјите зафатени од балканските конфликти на почетокот од 1990-тите за градење на поблиски врски со НАТО додека тие не му ги предадат обвинетите за воени злосторства на Трибуналот на ОН во Хаг. 
„НАТО мора да го задржи ваквиот став кон овие воени злосторници“, рече државниот потсекретар за политички прашања, Николас Барнс, во вторникот (11-ти октомври) во Брисел. „Не можеме да заборавиме и не можеме да ги оставиме овие воени злосторници да се извлечат.“
Скоро десет години по крајот на конфликтите во Хрватска и во Босна и Херцеговина (БиХ) седум осомничени за воени злосторства кои ги бара Меѓународниот кривичен трибунал за поранешна Југославија (МКТЈ) сé уште се на слобода. Помеѓу нив се и тројцата најбарани обвинети - поранешниот политички водач на босанските Срби, Радован Караџиќ, неговиот воен командант, Ратко Младиќ, и пензионираниот хрватски генерал Анте Готовина. 
Хрватска се надева на пристапuvawe во НАТО, додека Србија и Црна Гора и БиХ сé уште се борат за прием во програмата на Алијансата Партнерство за мир. 
„Пораката е јасна, Хрватска нема да стане членка на НАТО додека [Готовинa] не биде уапсен и испратен во Хаг, а Србија нема да стане членка на ПзМ додека тоа не биде направено со Младиќ“, АП го цитира Барнс. „Ние ќе мора да ги оцениме особено властите во Белград, како и властите во [главниот град на Република Српска во БиХ] Бања Лука според нивните дејства, бидејќи нивните зборови не значат многу.“ 
Изјавата на Барнс й претходеше на неговата посета на Сараево во среда, прва од неговата тридневна балканска турнеја. Тој треба да отпатува за Приштина и Белград пред да ја заврши посетата в петок. 
За време на прес-конференцијата минатата недела во Вашингтон Барнс рече дека американската администрација е „многу разочарана“ од тоа што српските власти не го уапсија Младиќ пред десетгодишнината од масакрот во Сребреница на 11-ти јули оваа година. За време на разговорите со официјалните претставници во Белград американскиот дипломат рече дека има впечаток оти апсењето „е неизбежно“. 
„Ние ќе имаме многу остар став во врска со ова“, им рече Барнс на новинарите во Вашингтон. „Некој мора да ги поддржи луѓето, семејствата на жртвите пред десет години, и ние не можеме да заборавиме што се случи во Сребреница. Ние нема да го заборавиме тоа и тие нема дојдат во НАТО додека не бидат преземени овие дејства.“ 
И покрај тоа што САД продолжија со надворешната помош за Србија во јули, по предавањето на одреден број обвинети на МКТЈ во текот на првите шест месеци од годинава, Барнс предупреди дека помошта би можела повторно да биде прекината. 
„Тоа е недостиг на политичка волја од страна на властите во Белград“, рече Барнс во петокот. „Нема логика дека овие луѓе не можат да бидат пронајдени.“ 
За време на посетата на Сараево в среда, тој се очекува да говори за реформите во полицијата во БиХ, клучен краен услов за започнувањето на разговорите за Спогодбата за стабилизација и асоцијација со ЕУ. Преговорите за одредувањето на конечниот статус на Косово, кои се очекува да започнат во текот на наредните недели, ќе бидат главната тема на разговорите помеѓу Барнс и властите во Приштина и Белград. 
