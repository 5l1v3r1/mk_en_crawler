31/03/2008
Од Иво Шчепановиќ за Southeast European Times во Тиват – 31/03/08
Високофрекфентната бучава што ја предизвикуваат старите руски авиони ги вознемирува туристите во црногорскиот крајбрежен крад Тиват, честопати тресејќи ги куќите во областа и околниот залив Бока Которска. Според извештаите во медиумите, бучавата дури и ги активира автомобилските аларми.
Црногорската влада предложи руските авиони да се приземјуваат на аеродромот во Подгорица. Истиот има капацитет за повеќе авиони и бучавата нема да има толку негативен ефект врз туризмот.
Сепак, владата не сака да се откаже од двата руски авиони премногу брзо, со оглед на тоа што Иључин 86 и Туполев 154 заедно носат околу 100.000 руски туристи во Црна Гора годишно. 
Туристичките агенции кои ги носат Русите на т.н. црногорска ривиера отворено се противат на забраната. Тие сакаат да ги користат двата руски авиони поради нивните ниски трошоци на одржување и патничкиот капацитет.
Според црногорските медиуми владата најпрво ќе се обиде да ги префрли руските авиони од Тиват на аеродромот во Подгорица ова лето, но ќе ја разгледа и можноста за целосна забрана на Иљушин 86 и Туполев 154 за 2009 година. Во меѓувреме, владата ќе им даде на тур-операторите време да ги разгледаат алтернативите за руските авиони.
Забраната ќе ги принуди руските туристи да патуваат половина час од аеродромот во Подгорица до брегот. И покрај евентуалните негативни последици што ова дополнително време на патување може да ги има врз туризмот, локалните власти во Тиват и општата јавност ги поддржуваат подготовките за забраната, со оглед на бучавата. 
Сите знаци посочуваат дека дополнителното време на патување нема да има негативно влијание врз туризмот. Претседателката на Сојузот на туристички агенции во Будва, Снежана Вејновиќ, на пример, објави дека руските туристи повторно изразиле интерес за патување во Црна Гора оваа година.
„Многумина направија резервации за своите одмори порано, на почетокот од годинава, и покрај фактот што цените се зголемија за 10 до 20 отсто во споредба со минатата година“, рече Вејновиќ. 
Всушност, голем број руски туристи бараат можности за инвестирање во имот.
Црна Гора пријави 2,3 милиони регистрирани странски туристи минатата година. Покрај ова, Светскиот туристички и патнички совет објави дека во следните десет години туризмот ќе се проширува за 10 отсто годишно.
