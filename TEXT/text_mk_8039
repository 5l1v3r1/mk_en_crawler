03/05/2013
Дражен Ремиковиќ за Southeast European Times во Бања Лука -- 03.05.13
Претседавачот на претседателството на Босна и Херцеговина (БиХ) Небојша Радмановиќ рече дека Република Српска (РС) може да има право да се отцепи од БиХ, но политичарите и аналитичарите велат дека ентитетот треба да се фокусира на помошта во решавањето на актуелните прашања во целата земја.
Во интервју за новинската агенција Анадолу, Радмановиќ рече дека босанските Срби отсекогаш посакувале независност, што предизвика остри реакции, претежно во бошњачкиот политички блок.
Ремиз Салкиќ, заменик-претседател на парламентот на РС, рече дека отцепувањето на ентитетот не е реално и би било деструктивно за БиХ.
„Мислам дека е непотребно да се создава тензија, бидејќи ова е земја за сите народи. Официјалната политика треба да почне со решавање на прашањата што долго време ги мачат нашите граѓани, [вклучително] и тешката економска ситуација и невработеноста“, рече Салкиќ за SETimes.
Радмановиќ рече дека според постојната декларација на нaродното собрание на РС за независноста, која се повикува на резолуцијата на РС од 2008 година, се осудува независноста на Косово, но се вели дека ако половина од членките на ОН го признаат Косово, меѓународната заедница ќе мора да го промени својот систем, и РС ќе го разгледа своето право на отцепување.
Партиските колеги на Радмановиќ ја поддржуваат неговата изјава.
„Позицијата на Радмановиќ е одраз на реалната состојба и тоа дека [независноста на РС] е можна во иднина. Приказната е заснована на сегашната состојба на политичките односи на Балканот. Владејачкиот Сојуз на независните демократи (СНСД) не дискутира за независноста, но постои декларација за тоа, и истата е законски донесена“, рече за SETimes Жељко Мирјаниќ, претседател на СНСД.
Идејата за независна РС, држава на Србите во БиХ, беше првично идеја на Српската демократска партија и политичко мото на поранешниот водач на босанските Срби и обвинет за воени злосторства, Радован Караџиќ. Оттогаш СНСД ја засили реториката за независност во изминатите неколку години, особено во екот на изборните кампањи.
„[Премиерот на РС] Mилорад Додик и неговата партија во последниве години ја легитимизираат приказната за распад на БиХ и тоа е загрижувачки, бидејќи може да води до дестабилизација на земјата. ... Меѓународната заедница не треба да стои на страна и мора да се справи со ваквите изјави, бидејќи е гарант на Дејтонскиот договор“, рече за SETimes Славо Кукиќ, политички аналитичар и професор на Универзитетот во Мостар.
Граѓаните имаат различни мислења за независноста на РС, но сите се согласуваат дека по еден ваков потег би следела поголема политичка нестабилност.
„Независноста би била добра за нас во РС, но не мислам дека западните земји ќе се согласат. Затоа, тоа би предизвикало политичка нестабилност, можеби во целиот регион, но потоа би имале независна република. На долг рок, мислам дека вреди“, рече за SETimes Драго Крупалија, од Приедор.
Други не се согласуваат.
„Последиците на еден ваков чин би биле незамисливи. Само потсетете се што се случи тука пред две децении. Дали треба да кажам уште нешто? Луѓето треба да сфатат дека војните завршија и дека ништо не може да ги промени сегашните граници. Да се фокусираме на нашата заедничка иднина“, рече за SETimes Хамид Филадра, од Сараево.
 Како треба да одговори Босна и Херцеговина на сугестиите за независност на Република Српска? Кажете ни што мислите.  
