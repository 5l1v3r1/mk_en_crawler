31/01/2012
Игор Јовановиќ за Southeast European Times во Белград -- 31.01.12
Спортските обожаватели во Србија се многу расположени и ја прославуваат низата спортски успеси кои, според нив, носат оддишка од светската економска криза и ја промовираат Србија како спортска сила, наместо како нација која сé уште заздравува од војна. 
Најмалку 15.000 спортски обожаватели ги прославија неодамнешните успеси на српските спортисти во центарот на Белград во понеделникот (30-ти јануари), и покрај поларните температури. 
Вувузели, свирчиња, српски знамиња и постери го дочекаа европскиот шампион во ватерполо од земјата и ракометарите, кои освоија сребрен медал на Европското првенство. 
Навивачите, исто така, го дочекаа тенисерот Новак Ѓоковиќ, кој ја одбрани својата титула на Аустралијан опен во неделата. 
„Ги остваривме нашите соништа. Се надевам дека ве усреќивме и вас“, рече ракометниот голман Дарко Станиќ пред масата радосни навивачи.
Белграѓани се слеаја на улиците во неделата вечер кога Ѓоковиќ победи на Опен, ватерполистите станаа европски шампиони, а ракометарите освоија сребрен медал. 
„Тројната круна“ изминатиот викенд го подигна расположението низ целата земја. 
„Луѓето се идентификуваат со успешните спортисти и самодовербата кај целата нација расте. Во овој случај, спортистите се симбол, претставници на целата нација и сите се чувствуваат како да учествувале во тој успех. Тоа им помага на луѓето да имаат попозитивна перцепција за себеси, своите шанси и животни околности“, рече за SETimes професорот на Универзитетот во Белград и психолог, Жарко Требјешанин.
Тој, исто така, смета дека успесите на спортистите се важни, бидејќи тие се пример за младината на земјата. 
„Во спортот 95 отсто од успехот се постигнува со напорна работа и жртва. Тоа е добар модел за младите луѓе, особено ако им се укажува дека успехот е резултат на напорна работа, дека не е само дар од небото“, рече Требјешанин.
Срѓан Ѓуриќ, сопственик на белградската агенција за рекламирање Плеон Олаф енд Мекатер, рече дека меѓународните резултати на српските атлетичари, исто така, влијаат на меѓународниот имиџ на земјата.
„Поради југословенските војни Србија има исклучително неповолен имиџ во светот. Благодарение на успесите на спортистите ... впечатокот за земјата полека почнува да се менува. Србија станува земја на европски ватерполо и одбојкарски шампиони и татковина на тенисерот број еден во светот“, рече Ѓуриќ за SETimes. 
Успехот е, исто така, важен за домашните перцепции, рече тој.
„Ние сме жртви на стереотипот дека Србите се мрзеливи и неефикасни. Спортските успеси покажуваат дека нацијата може да биде успешна кога постои систем и каде што луѓето се адекватно наградени за нивната работа,“ рече Ѓуриќ. 
Портпаролот на српската ватерполо асоцијација, Марко Богдановиќ, изјави за SETimes дека воспоставувањето добар систем е најважната работа. 
„Најдобрите луѓе остануваат во српското ватерполо и го пренесуваат своето знаење на младите генерации. Системот што ние го воспоставивме, иако добиваме помалку финансии отколку некои други спортови, ни овозможи да доминираме во светското ватерполо со децении“, рече тој. 
Навивачите се согласуваат дека успесите на спортистите се многу важни за нив.
„Бев толку горд во неделата. Конечно ни се случи нешто убаво насред оваа [економска] криза“, вели Никола Костиќ (20), кој им се приклучи на илјадниците други навивачи кои ги прославуваа медалите на ватерполистите и ракометарите.
„Се разбира, горд сум на успесите на спортистите. Први сме во ватерполо, тенис, претходно во одбојка... тоа не е мало постигнување за земја со население од осум милиони“, рече за SETimes навивачот Растко Добриќ (32).
