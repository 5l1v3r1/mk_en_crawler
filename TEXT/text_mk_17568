30/03/2007
БРИСЕЛ, Белгија -- Европскиот парламент со големо мнозинство во четвртокот (29-ти март) гласаше за поддршка на планот за конечниот статус на Косово, што го подготви поранешниот фински претседател Марти Ахтисари. Според извештајот на европските пратеници, „надгледуваната сувереност“ е „единственото одржливо решение за Косово“. Тие, сепак, истакнаа дека е потребно меѓународно присуство за да се одржи мултиетничкиот карактер на Косово. Во извештајот, исто така, се посочува дека мисијата на ЕУ што ќе биде преземена од УНМИК, не треба да создаде паралелна влада во Приштина. 
Во своето обраќање пред парламентот, шефот за безбедност на ЕУ, Хавиер Солана, рече дека ова ќе биде најважна мисија на Унијата досега. Тој, исто така, истакна дека односите со српскиот претседател Борис Тадиќ се добри. „Ние мора да го поддржиме за да биде новата влада проевропска, што ќе ја придвижи Србија кон нејзината судбина на европска иднина“, рече Солана. (Данас, Коха Диторе - 30/03/07; РТК, Бaлканвеб, Кохавижн, Топ-ченал, Б92, Taнјуг, Бета, РТРС, Макфакс, АП, АФП, Ројтерс, УПИ - 29/03/07)
