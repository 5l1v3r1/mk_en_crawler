31/03/2006
Од Ерлис Селимај за Southeast European Times во Тирана -- 31/03/06
Албанија на 22-ри март го потврди вториот случај на вирусот на птичјиот грип Х5Н1 кај домашна живина во едно село во близина на Тирана. Ова е втор случај на смртоносниот вирус во Албанија овој месец. „Конечните резултати од тестовите на лабораторијата Вејбриџ во Лондон покажаа дека мртвите кокошки пронајдени во селото Пезе-Хелмес го содржат вирусот Х5Н1“, рече албанскиот министер за земјоделство, Јемин Ѓана. 
Мртвите кокошки беа пронајдени на 17-ти март во селото Пезе-Хелмес, 14 километри западно од Тирана. Експертите, исто така, зедоа примероци од крвта на сите жители во ова село. Локалниот печат објави дека се пронајдени мртви птици во Берат во јужниот дел од земјата и во Скадар на север. Во очекување на резултатите од тестовите, смртта на домашните кокошки поттикна сомневања за присуството на смртоносниот вирус во овие региони. 
Албанија го потврди својот прв случај на вирусот Х5Н1 кај една кокошка пронајдена во јужното село Цуке во областа на Саранда, 50 километри северно од границата со Грција. 
Појавата на вирусот во Тирана се случи во време кога експертите од Министерството за земјоделство започнаа со уништување на живината во селото Цуке во областа на Саранда. Земјиштето во радиус од 3 километри од ова село беше заградено и експертите воспоставија заштитна зона што покрива осум села од оваа област. 
Албанскиот министер за здравство, Максим Цикули, рече дека досега немало случај на пренос на вирусот од живината на луѓето во Цуке. „Епидемиолозите вршат проверки и внимателно ја следат ситуацијата “, рече тој. 
Откако беа информирани за првиот случај на Х5Н1 во земјата, албанскиот претседател Алфред Мојсиу и премиерот Сали Бериша ја повикаа јавноста да не паничи, велејќи дека државата ќе ги преземе сите неопходни мерки. Бериша и членовите и помошниците на неговата влада организираа ручек со производи од живина, со цел да покажат дека нема ризик од консумирање на таква храна. 
Во меѓувреме, мисијата на Светската банка во Тирана потврди дека ќе им исплати надомест на селаните за уништувањето на домашните птици. Опасниот вирус Х5Н1, од кој починаа најмалку 96 лица од 2003 година досега, главно во Азија, беше откриен во голем број земји околу Албанија, вклучувајќи ги и Грција, Романија и Србија. 
