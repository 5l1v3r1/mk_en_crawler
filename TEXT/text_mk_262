24/08/2009
Од Антонио Прленда за Southeast European Times во Сараево – 24/08/09
Бригадниот генерал на италијанската војска Сабато Ерико е првиот не-Американец кој ќе командува со силите на НАТО во Босна и Херцеговина (БиХ). На 15-ти јануари тој ја презеде функцијата командант на штабот на НАТО во Сараево и висок воен претставник. Во екслузивното интервју со дописникот на SETimes Антонио Прленда, Ерико зборуваше за актуелните реформи во одбраната во БиХ, како и за мултинационалната комуникациска вежба Здружен обид 2009 (ЗО09), која ќе се одржи во Бања Лука од 4-ти до 17-ти септември.
 Southeast European Times: Каква е важноста на вежбата Здружен обид 2009 за НАТО сојузниците и колку е важна за БиХ и нејзината војска?
 Генерал Сабато Ерико: Како вежба организирана под американско-европска команда (УС ЕУКОМ) „во духот на Партнерството за мир“, оваа вежба нуди одлична можност за фокусирање врз еден од клучните елементи на Партнерството и Алијансата: интероперабилноста. Сојузниците и партнерите кои учествуваат во колективните безбедносни операции предводени од НАТО мора да можат да работат заедно и да комуницираат ефикасно -- вежбите како што е Здружен обид ни овозможуваат да го вежбаме ова.
Одлуката оваа вежба да се одржи во Бања Лука е знак дека БиХ е веродостојна земја-партнер -- способна да обезбеди инфраструктура за поддршка, како и правна рамка за силите кои гостуваат според Договорот за статусот на силите на НАТО/Партнерството за мир... и се разбира способна за учество во техничките аспекти на оваа вежба.
 SETimes: Некои претставници на Босанските Срби неодамна побараа од српските припадници на војската на БиХ да ја напуштат вежбата на НАТО во Грузија бидејќи Русија беше против тој настан. Дали сте загрижени дека екстремните претставници на Босанските Срби би можеле да ја загрозат организацијата на вежбата Здружен обид 2009?
 Ерико: Војската на БиХ го покажа својот професионализам, ангажираност и придржување кон синџирот на команда со извршување на наредбите во однос на вежбата во Грузија и покрај обидите за полтичко мешање. Што се однесува до вежбата Здружен обид 2009, НАТО е партнер со државата БиХ, не со ентитетите или областа Брчко. 
БиХ, преку соодветни канали, се согласи да биде домаќин на оваа вежба, а министерството за одбрана и вооружените сили на БиХ ги спроведуваат потребните активности во рамките на законскиот синџир на команда, кој се движи од најобичниот војник до претседателството. Важно е да се истакне дека вежбата Здружен обид ќе биде изведена во БиХ целосно во согласност со уставната и правната рамка на земјата и меѓународните договори на кои е потписничка. 
 SETimes:Дали сте задоволни од моменталните копнени и воздушни капацитети на вооружените сили на БиХ и од поддршката на локалните претставници за нивна модернизација, реформи и финансирање? Поточно од нивото на БДП наменет за одбраната? 
 Ерико: НАТО соработува со БиХ за развој на моменталните копнени и воздушни капацитети преку Процесот за планирање и ревидирање на Партнерството за мир (ПАРП). Тој подразбира да се усовршат одредени капацитети во претстојните години, како и да се овозможи користење на тие капцитети за колективни безбедносни операции предводени од НАТО. Во март НАТО сојузниците го признаа напредокот што БиХ го постигна кон исполнување на овие обврски и истакнаа дека многу од клучните предизвици со кои се соочува БиХ се во голем дел политички. 
Во однос на буџетот за одбраната и модернизацијата, БиХ спроведува ревидирање на одбраната кое ќе заврши со развој на еден реален и финансиски изводлив план за модернизација. Се надевам дека релевантните власти внимателно ќе го разгледаат овој план и анализите врз кои тој ќе се темели кога материјалите ќе им бидат доставени на увид.
 SETimes: Кога можеме да очекуваме БиХ да биде подготвена за Акционен план за членство на нејзиниот пат кон полноправно членство во НАТО?
 Ерико: Преку Индивидуалниот акционен план за членство (ИПАП), БиХ веќе работи на многу подрачја кои ќе бидат дел од Акцискиот план за членство (МАП) -- политичкото, безбедносното, одбранбеното, економското, на подрачјето на владеењето на правото, итн. Во март, НАТО сојузниците го ревидираа напредокот на БиХ според ИПАП и ја истакнаа потребата за продолжување на напорите во низа сложени подрачја кои влијаат врз функционалноста на државата.
Во јули, генералниот секретар на НАТО многу јасно не потсети сите нас дека сојузниците ќе ја темелат секоја одлука за МАП првенствено врз политичките критериуми, а посебно ја истакна потребата од напредок во уставните реформи. Важно е да се запомни дека НАТО е политичка, но и воена алијанса: БиХ ќе биде предмет на политичка оценка на сите сојузници, а таа оценка ќе опфати квалитативни фактори. 
 SETimes: Дали сте задоволни од нивото на јавна поддршка за членството во НАТО во Република Српска (РС)? 
 Ерико: Штабот на НАТО во Сараево со години е многу активен, патува низ Република Српска и има средби со сите делови од граѓанското општество на РС со цел да ги одговори нивните прашања за НАТО и членството во НАТО. Според нашето искуство, постои многу голем интерес, особено кај младите луѓе, за тоа како членството во НАТО може да им ги подобри животите, не само во воен поглед, туку и преку привлекување на економски инвестиции, подобро управување, стабилност и понатамошна интеграција во Европа.
Нашиот неодамнешен циклус на радио програми во живо го слушаа повеќе од милион луѓе, главно во РС, и привлече 365 прашања од слушателите кои сакаа информации за НАТО. Јасно е дека постои јавна потреба од информации. Охрабрени сме од фактот дека луѓето во РС генерално се со широки погледи и вистински заинтересирани за НАТО. 
