26/06/2013
Дражен Ремиковиќ за Southeast European Times во Сараево -- 26.06.13
Неодамнешната пресуда на државниот суд на Босна и Херцеговина (БиХ) со која беа осудени двајца членови и еден соработник на политичка партија за терористички напади, ги поттикна експертите за безбедност да побараат од државните агенции за безбедност да бидат поaжурни во заштитата на избраните претставници. 
Судот го осуди Зијад Дервишевиќ, претседател на Народната партија Со работа до благосостојба (НСРЗБ) за кантонот Централна Босна; Амел Сефер, член на партијата НСРЗБ и нивниот соработник Саша Бониќ на 16 и пол години затвор за обид за убиство на Иво Тадиќ, делегат во парламентот на Федерацијата на БиХ од партијата Хрватска демократска заедница-БиХ (ХДЗ БиХ).
„Обвинетите се прогласени за виновни за вршење терористички чин со нападот на физичкиот интегритет на личноста, сè со цел ... да се влијае на формирањето на органите на власта во ФБиХ и БиХ по изборите“, рече за SETimes Аида Делиќ Волас, портпаролка на Судот на БиХ.
Истрагата покажа дека тројцата осомничени поставиле бомба под автомобилот на Тадиќ во април 2011 година и ја активирале направата со далечинска контрола, додека Тадиќ го возел автомобилот со својот колега Перо Мамиќ.
Тадиќ и Мамиќ преживеаја. Експертите за безбедност велат дека ова е 12-та пресуда по обвиненија за тероризам во БиХ од 1997 година, во инциденти во кои животите ги загубија четири лица, а беа повредени 19.
„Ова е прв случај во БиХ во кој членови на една партија отворено употребиле терористички методи за постигнување на нивната [политичка] цел. Дефиницијата на тероризмот е да се користи насилно дејство, убиство и заплашување за постигнување политичка цел“, рече за SETimes Џевад Галијашевиќ, директор на Експертскиот тим на Југоисточна Европа за борба против тероризмот и организираниот криминал.
„Ова е порака до државните агенции за безбедност да обрнат повеќе внимание на политичките партии, но и порака до партиските водачи повнимателно да следат кого поставуваат на своите позиции во локалните совети, одбори и во партиската структура“, рече Галијашевиќ.
Домашниот тероризам не е карактеристичен само за БиХ, туку е балкански феномен, рече Џемал Инјац, правник-ветеран од Сараево и експерт по кривично право, вклучително и за случаи на тероризам.
„[Неодамна] во Албанија имаше убиство на избирачко место и серија атентати врз политичари во Косово по војната во 1999 година. Сите овие политички убиства се граничат со напади врз уставниот поредок на земјите и тероризам. Но ... правниот систем успешно се бори против ваквите кривични дела како што докажаа пресудите“, рече Инјац за SETimes
„Не верувам дека овие напади ќе се случуваат често во иднина, бидејќи сите тие сега знаат што ги чека -- затвор“, додаде Инјац.
Тадиќ и Мамиќ рекоа дека се задоволни од пресудата, но е нејасно дали ќе преземат чекори против осомничената политичка партија зад нападот.
„Оваа пресуда е доказ дека партијата НСРЗБ стои зад терористичкиот напад. ... Ние ќе одлучиме [што ќе правиме следно] откако ќе ја добиеме пресудата написмено. Заинтересиран сум да видам кој го нареди овој терористички чин“, рече Тадиќ за SETimes.
Обидот за атентат е доказ дека терористичките напади можат да бидат организирани од официјалната политика, рече Мамиќ.
„Ова требаше да биде класично политичко убиство. За среќа, јас и мојот колега преживеавме. ... Се надевам дека ова ќе послужи како пример за сите оние што само и ќе помислат на нешто слично, дека ќе завршат во затвор“, рече Мамиќ за SETimes.
 Што можат да направат земјите за да го запрат политички мотивираниот тероризам? Кажете ни ги вашите размислувања во делот за коментари.  
