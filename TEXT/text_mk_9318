05/09/2012
Светла Димитрова за Southeast European Times во Софија -- 05.09.12
Серија шумски пожари во Хрватска, Србија, Босна, Македонија и Бугарија ги преoптоваруваат ресурсите на пожарникарите и војската во регионот, додека тие се борат да ги стават под контрола пожарите и покрај екстремните температури, ветришта и суша.
Иако температурите паднаа во последниве денови, голем број пожари сé уште горат, а голем дел од нив се резултат на човечко невнимание.
„Тоа не може да биде случајно, бидејќи има многу пожари во исто време во една голема област“, рече за ББС Волимир Милошевиќ, шеф на противпожарникарската бригада во Хрватска. „Ние не сме ефикасни онолку колку што би можеле да бидеме во нивното гаснење.“
Илјадници хектари земјиште изгореа од пожари, вклучително и планините Тара во Србија, при што температурите понекогаш достигнуваа и до 40 степени Целзиусови. Спасувачите и војската работеа заедно за ставање на пожарите под контрола.
Српскиот премиер, Ивица Дачиќ, испита некои од напорите и изјави за новинарите дека ситуацијата „е сé уште многу тешка“.
Во Бугарија, еден од најтешките за гаснење беше пожарот што започна во втората половина од август во близина на Рилскиот манастир, кој е под заштита на УНЕСКО, и еден од најстарите и најважни културни споменици на оваа балканска држава.
Бугарските власти рекоа дека скоро 300 пожари се пријавени само во таа држава, што претставува предизвик како за спасувачите, така и за доброволците.
Бугарија претежно се потпира на својот професионален персонал за справување со пожари и други вонредни ситуации. Според податоците на Министерството за внатрешни работи, вкупно 7.530 лица се вработени во овој сектор низ целата земја, од кои 1.065 во Софија.
Љубомир Еленков, шеф на националниот синдикат на пожарникари, рече дека службата нема доволно персонал и дека им требаат дополнителни 3.000 лица.
За разлика од другите европски држави, Бугарија има многу мал број доброволци пожарникари, помалку од 2 отсто во 2010 година, според извештајот на женевското Меѓународно здружение за проучување на економијата на осигурување.
Многу посериозен од прашањето на персоналот е проблемот со застарената пожарникарска опрема и возила. Секторот нема ниту еден специјализиран авион, така што мораше да се потпре на двата воени хеликоптери во борбата против пожарите во непристапните планински области во текот на летото.
„Осумдесет и пет проценти од опремата што ја имаме е стара меѓу 30 и 50 години“, рече Еленков заSETimes во понеделникот (3-ти септември).
Бугарскиот министер за внатрешни работи, Цветан Цветанов, минатата недела рече дека Софија не може да си дозволи да ја купи потребната опрема.
„Моментално водиме преговори со Европската комисија (ЕК) за финансии од ЕУ за купување на повеќе опрема“, рече тој за новинарите во југозападниот град Благоевград на 28-ми август. „Познато е дека противпожарната опрема во земјата е меѓу најстарите -- има возила постари и од 50 години. Министерството за внатрешни работи нема средства за замена на опремата и заради тоа ние зависиме од финансиите на ЕУ.“
Тој, исто така, истакна дека Бугарија веќе ја искористи помошта на ЕУ за купување 42 нови противпожарни возила, кои ќе бидат распределени меѓу службите во земјата на 14-ти септември.
Од канцеларијата за врски со медиумите на министерството заSETimes изјавија дека новите возила ќе одат во седумте најголеми окрузи на оваа балканска држава, вклучително и во Софија.
„Секое ново возило е добредојдено, но тие 42 се само 5 отсто од нашите потреби“, коментираше Еленков. „Вие кажете дали тоа ќе ја олесни нашата работа.“
Минатата недела јужниот град Смољан и четири соседни градови добија по едно ново теренско противпожарно возило.
