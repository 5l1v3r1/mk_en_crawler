18/06/2011
Од Алина Лехтинен за Southeast European Times во Истанбул -- 18.06.11
„Овој пат води до Сирија“, вели возачот. 
Автомобилот оди по патот опкружен со ридови на маслинови дрвја и драматични долини. Турската провинција Хатај зазеде централно места откако бран сириски бегалци избегаа во пограничната област минатата недела.
Досега, повеќе од 9.000 бегалци ја преминаа границата во Турција. Нови бегалци се очекуваат да дојдат во следните денови, бегајќи од армијата на сирискиот диктатор Башар ал Асад, која напредува низ северниот дел од земјата. 
„Не доаѓа предвид да се затвори вратата за нашите сириски браќа“, рече турскиот министер за надворешни работи, Ахмет Давутоглу, за време на својата посета во средата (15-ти јуни) на провинцијата Хатај.
Повеќето Турци им искажаа гостопримство на бегалците. Халит, жител на селото Колчурал, им помогна на пет сириски бегалци возејќи ги кај турските власти откако тие ја преминаа границата. 
„Тие се добри луѓе, јас имам роднини во Сирија“, рече тој. Тој стоеше со двајца новинари гледајќи на пограничната област некое време. Во некои области има отворени полиња, одвоени само со жичена ограда. Тука густите грмушести растенија и дрвја ја прават граничната линија тешка за определување. „Реката ја одбележува границата“, рече Халит, покажувајќи на малата долина каде што течеше реката.
Досега турската војска покажа дека може да ја обезбедува границата и да се справува со бегалската криза на релативно организиран начин, пренесувајќи ги со камиони во бегалски кампови или во автомобили на брзата помош до болница, ако се повредени.
Сепак, и покрај порозната природа на турско-сириската граница и прекуграничните семејни врски, само мали групи успеваат да преминат, што го поставува прашањето дали Турција би била способна да се справи со масовен прилив на бегалци.
Во Гувечи, главно арапско село во непосредна близина на границата, се вее турското знаме од блиската воена стражарница. Но, и покрај присуството на армијата, голем број Сиријци влегуваат во Турција скоро секој ден за да добијат леб и вода во шише. 
На бегалците им е официјално забрането да говорат со новинарите, и полицијата и војската ќе интервенираат ако видат новинари што прават интервјуа. Турција е критикувана од локалните и странските медиуми заради тоа што не им дозволува на новинарите или организациите за човекови права, освен турскиот Црвен крст, да влезат во бегалските кампови. 
Уште многу други Сиријци ќе ја преминат границата, рече Мохамед, Сириец од село во провинцијата Идлиб. Тој проценува дека околу 5.000 луѓе се кријат во планините преку границата, кои избегале од агресијата на сириската војска. 
Мохамед избегал од својот град откако владините сили нападнале, убивајќи најмалку 32 лица. „Селото е сега празно“, рече тој. 
Другите бегалци раскажуваат слични приказни за насилството. Сите велат дека би се вратиле во своите домови во Сирија ако е безбедно и ако биде воспоставена демократија. 
„Сакаме демократија“, рече еден Сириец кој се лекува во државната болница во Антакја. Тој беше застрелан во ногата од сириските безбедносни сили за време на демонстрациите во својот град. 
„Турција се однесува многу добро со мене. Луѓето се многу љубезни“, рече тој. „Турција е прекрасна земја“, додаде тој.
