28/01/2011
(Заман, Aysor.am, Москва тајмс - 28/01/11; AФП, Софиска новинска агенција, новинска агенција Фокус, Dnes.bg, Танјуг, Европски суд за човекови права - 27/01/11; Парламентарното собрание на Советот на Европа - 26/01/11) 
Девет држави не ги спроведуваат навремено пресудите на Европскиот суд за човекови права (ЕЦХР), рече во четвртокот (27-ми јануари) Жан-Пол Коста, претседател на судот со седиште во Стразбур. 
„Спроведувањето на пресудите е од суштинска важност“, АФП ја цитираше изјавата на францускиот судија за новинарите, неколку часа откако Парламентарното собрание на Советот на Европа (ПАЦЕ) усвои специјална резолуција за прашањето. 
Во документот, усвоен во средата, се вели дека Бугарија, Грција, Италија, Молдавија, Полска, Романија, Русија, Турција и Украина покажуваат „исклучително загрижувачки одложувања“ во спроведувањето на одлуките на ЕЦХР, поради „големите структурни проблеми“. 
Наведувајќи ги, како што вели, континуираните кршења на Европската конвенција за човекови права во деветте држави, резолуцијата тврди дека е итно потребно решение. 
Повеќето прекршувања се однесуваат на прекумерната должина на судските постапки или притворањето, смртните случаи или лошиот третман од страна на спроведувачите на законот, како и хроничното неспроведување на домашните судски одлуки, рекоа парламентарците. 
Тие, исто така, ги повикаа сите девет држави да „му дадат приоритет“ на решавањето на специфичните проблеми со кои се соочуваат. Прекумерната должина на судските постапки беше наведена како заедничка слабост за Бугарија, Грција, Италија, Полска, Романија и Русија. 
Во резолуцијата од средата се вели дека проблемите во врска со спроведувањето на пресудите на ЕЦХР се идентификувани и во другите членки на СоЕ. 
„Во голем број други држави, меѓу другото, Албанија, Ерменија, Азербејџан, Босна и Херцеговина, Грузија и Србија, прашањето на неусогласеноста и решенијата на проблемите треба да станат приоритет“, се вели во истата. 
Повеќе од една третина од сите 1.499 пресуди што ги донесе ЕЦХР во 2010 година се однесуваа на случаите покренати против четирите членки на Советот на Европа (СоЕ) од 47 членки -- Турција (278), Русија (217), Романија (143) и Украина (109), според годишниот извештај на судот. 
Документот објавен во четвртокот покажа дека истите држави, исто така, сочинуваат повеќе од половина од скоро 139.650 молби во постапка, пред формирањето суд на почетокот од оваа година. 
Големо мнозинство од сите пресуди изречени во 2010 година се однесуваа на случаите на најмалку едно кршење на Конвенцијата од страна на испитаната држава. 
