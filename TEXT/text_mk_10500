18/10/2004
САРАЕВО, Босна и Херцеговина (БиХ) -- Канцеларијата на високиот претставник (КВП) во неделата (17-ти октомври) го поздрави поднесувањето на финалниот извештај на Комисијата за Сребреница до Владата на Република Српска (РС) минатата недела. Во изјавата на КВП се вели дека документот, кој треба да биде одобрен од страна на кабинетот на РС и доставен до Комисијата на Уставниот суд на БиХ за човекови права, треба да го дополни извештајот објавен во јуни. КВП, сепак, истакна дека предвремените коментари во врска со содржината на извештајот би значеле кршење на доверливоста на судскиот процес и би можеле да го загрозат напредокот постигнат досега. 
Во другите вести, локалните медиуми објавија дека полицијата на РС во саботата спровела потрага по поранешниот командант на босанските Срби Љубомир Боровчанин, но не успеала да го пронајде. Трибуналот на ОН за воени злосторства го обвини за злосторства поврзани со масакрот од Сребреница во 1995 година. (Независне новине - 18/10/04; Фена, ПБС БиХ - 17/10/04; ПБС БиХ, РТРС - 16/10/04) 
