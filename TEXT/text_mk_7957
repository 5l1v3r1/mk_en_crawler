05/12/2012
Менексе Токјај за Setimes во Истанбул -- 05.12.12
Односот меѓу Турција и Бугарија претставува пример за другите нации во регионот, рече бугарскиот претседател Росен Плевнелиев. „Успехот на Турција е многу важен и за Бугарија, бидејќи додека Турција се подобрува и станува побогата, тоа ни се случува и нам“, рече тој во интервју за дневниот весник Хуријет.
„Само заедно ние можеме да бидеме важен фактор во денешниот свет на брзи промени“, додаде тој. „Иднината им припаѓа на оние кои создаваат можности и ги развиваат најважните оружја, а тоа се талентот, знаењето и работењето за развој.“
Плевнелиев го истакна растечкото стратешко партнерство меѓу Бугарија и Турција на 28-ми ноември, на почетокот од официјалната дводневна посета на Анкара, каде што се состана со неговиот турски колега и бизнисмени, за промовирање на билатералните трговски и економски односи.
„Турција и Бугарија имаат одлична соработка и солидарност. Совршени односи владеат меѓу двете земји, кои придаваат голема важност на економската соработка“, рече турскиот претседател Абдула Ѓул за време на заедничката прес-конференција во Анкара.
На економски план, бројките говорат сами за себе. Обемот на билатералната трговија меѓу двете земји се зголемил од 2,4 милијарди евра во 2010 година на 2,83 милијарди евра во 2011 година.
Оваа година обемот на турско-бугарската размена се очекува да достигне околу 3 милијарди евра. Ѓул рече дека двете земји имаат за цел да ја зголемат оваа бројка на 10 милијарди евра на краток до среден рок.
Аналитичарите сметаат дека континуирано зголемување на трговијата меѓу Турција и Бугарија е резултат на долготрајните политики на Турција.
„Политиката на Турција на ,нулта проблеми со соседите’ е сé уште активна на економски план, иако на политички план има некои проблеми“, рече за Setimes Јалцин Егемен, претседател на Турско-бугарскиот бизнис совет во турскиот Одбор за надворешни економски односи“.
„Што се однесува до Бугарија, трите посети на високо ниво во само две години, заедно со неколку важни договори, покажуваат колку државите го поддржуваат овој процес на зближување“, додаде тој.
Енергетските прашања го заземаат главното место на билатералната агенда. Исто така, соседите ја унапредија соработката во инфраструктурните проекти и телекомуникациите.
Туризмот станува сé поважен столб на односите, при што годишно околу еден милион бугарски туристи ја посетуваат Турција, велат властите. Минатиот март двете земји потпишаа декларација за забрзување на изградбата на прекуграничен интерконекторски гасовод за зголемување на дотурот на касписки гас за Бугарија. Инфраструктурата во Бугарија ќе биде комплетирана до крајот на 2013 година, а пуштањето во употреба на интерконекторот ќе се изврши до март 2014 година.
Проектот е резултат на стратешките напори на Бугарија, вели еден аналитичар.
„Бугарија й пристапува на Турција како на алтернативна земја за намалување на нејзината зависност од рускиот дотур на енергија“, рече за Setimes Музафер Кутлај, балкански експерт од анкарскиот Меѓународен институт за стратешки студии.
Димитар Бечев, постар политички соработник во Европскиот совет за надворешни односи, смета дека зајакнувањето на врските меѓу Турција и Бугарија претставува одлична можност во време на низок економски раст во Европа.
Во изјавата за Setimes Бечев рече дека енергетската и патната инфраструктура се од суштинско значење за унапредување на овој однос. „Турција, исто така, има суштинска важност за диверзификацијата на дотурот на гас во Бугарија, бидејќи Бугарите ставаат голем акцент на проектот за интерконекторот. И патната инфраструктура е, исто така, важна, бидејќи Бугарија е решена да инвестира најголеми досега ресурси во патишта“, вели Бечев.
Бугарија претставува клучна точка за турската стока за ЕУ, Балканот и Источна Европа, што го прави ефикасниот транспорт преку Бугарија врвен економски приоритет .
Во мај Катар, Турција и Бугарија се согласија за заеднички автопат во должина од 300 километри, со вредност од 777 милиони евра, преку Бугарија, додека Догус холдинг гради нова метро линија во Софија. Најголемата турска инвестиција во Бугарија е претпријатието за стакло Шишеџам. Во 1997 година претпријатието ја купи бугарската фабрика Соди за 35 милиони американски долари (26,7 милиони евра).
Шишеџам, кој инвестираше скоро 400 милиони американски долари во Бугарија, минатата година ја отвори својата петта фабрика во земјата.
