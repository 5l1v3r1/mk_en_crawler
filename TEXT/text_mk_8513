13/10/2011
Игор Јовановиќ за Southeast European Times во Белград -- 13.10.11 
Во својот последен извештај за напредокот, објавен во средата (12-ти октомври), Европската комисија (ЕК) препорача Србија да добие кандидатски статус во ЕУ. Извештајот потврдува дека Србија презеде значајни чекори во соработката со Хашкиот трибунал, зајакнувајќи го владеењето на правото и почитувајќи ги човековите права. 
Но, започнувањето на разговорите за членство е условено со подобрувањето на односите меѓу Србија и Косово. 
„Препорачувме преговорите за пристапување да бидат отворени веднаш штом Србија ќе постигне понатамошен напредок во исполнувањето на еден од клучните приоритети кои ги идентификувавме, имено, понатамошни чекори за нормализирање на односите со Косово во согласност со условите на Процесот на стабилизација и асоцијација“, рече комесарот за проширување на ЕУ, Штефан Филе. 
Косово јасно стана официјален политички услов за пристапувањето на Србија во ЕУ, изјави за SETimes професорот Предраг Симиќ од белградскиот Факултет за политички науки. 
Препораката на ЕК, рече тој, е резултат на компромис меѓу трите највлијателни држави на ЕУ -- Германија, Франција и Велика Британија. 
„Има простор каде што условите што ги слушнавме од водачите на некои држави на ЕУ не се стриктно фиксирани, а исто така има и простор за дипломатија“, рече тој. „До кој степен Србија може да одговори на [оваа ситуација] во предизборниот период е друго прашање, но во овој момент можеме да бидеме среќни со позицијата на Комисијата.“ 
Датумот за преговори во декември е нереален, рече Симиќ, додавајќи дека најтешките одлуки, најверојатно, ќе мора да почекаат по изборите на Србите. Според законот, тоа не смее да се случи подоцна од пролет 2012 година.
Според основачот на Трансконфликт, Јан Банкрофт, членките на ЕУ ќе имаат различни толкувања на делот што се однесува на „значајниот напредок“. За Германија, рече тој, тоа значи укинување на српските институции во северно Косово.
„Од Србија, исто така, ќе се очекува да се воздржи од обид за организирање избори на северот -- со оглед на тоа што Србите таму веќе беа исклучени од пописот -- како и да го поддржи предавањето на контролата на судот во Северна Митровица на Приштина“, рече Банкрофт за SETimes. 
„Некои европски земји речиси без исклучок ќе се обидат да го омекнат овој став, стравувајќи дека ентузијазмот на Србија за европскиот курс може да опадне“, рече тој. 
Како што и се очекуваше, политичките партии во Србија различно ја толкуваа одлуката на ЕК. Портпаролот на опозициската Демократска партија на Србија, Петар Петковиќ, изјави за SETimes дека Србија „доби нова уцена од ЕУ“. 
Земјата „не треба да плаќа за понатамошниот напредок во ЕУ интеграцијата со територија“, рече тој.
За разлика од тоа, водачот на Либерал-демократската партија, Чедомир Јовановиќ, рече дека владата треба да ги исполни очекувањата на европскита партнери во Косово или да поднесе оставка. 
Српскиот претседател Борис Тадиќ рече дека е горд на делот од извештајот што се однесува на напредокот на земјата. Тој, исто така, рече дека Белград сака косовското прашање да биде решено на мирен начин.
„Србија отвори дијалог и сака истиот да продолжи заради изнаоѓање прифатливо решение за сите, а исто така сака и реално решение. Но, Србија има принципи кои нема да ги напушти -- како што е неделивоста на територијата“, рече Тадиќ.
Препораката на ЕК треба да биде верификувана од Советот на ЕУ во декември. 
