06/03/2007
ФT - 06/03/07; ХИНА, АП, УПИ - 05/03/07)
Хрватскиот Врховен суд во понеделникот (5-ти март) ја објави својата одлука да ја потврди пресудата на понискиот суд за осуммината поранешни припадници на воената полиција, осудени за воените злосторства извршени врз Србите во затворот Лора, во близина на јужниот приморски град Сплит во 1992 година. 
На крајот од судскиот процес во март 2006 година, Сплитскиот жупански суд ги осуди осумината -- Томислав Дуиќ, кој беше надлежен за затворот во времето кога се случија настаните, и стражарите Тончи Вркиќ, Давор Баниќ, Миљенко Бајиќ, Јосип Бикиќ, Емилио Бунгур, Анте Гудиќ и Анѓелко Ботиќ -- на шест до осум години затвор. Поранешните полицајци беа осудени за мачење и тепање на српските цивили што биле држени во затворот, како и за убиството на двајца затвореници и сериозно повредување на уште двајца други.
Наведувајќи ја одлуката на Врховниот суд, за која беше потребно да помине околу еден месец пред да биде објавена во понеделникот, според извештаите, жалбата на тимот на одбраната, вклучувајќи го и барањето за ослободување на лицата или повторување на судскиот процес, се одбиени. 
Првичното судење на осуммината во Сплитскиот жупански суд заврши во ноември 2002 година со нивно ослободување. Активистите за човекови права остро го критикуваа судскиот процес, тврдејќи дека е нарушен со контроверзност, пристрасност, злоупотреба на доказите и малтретирање на сведоците. Некои од преживеаните од злосторствата што беа извршени во Лора, одбија да сведочат, стравувајќи за личната безбедност.
На крајот од 2004 година, Врховниот суд го испрати случајот назад во истиот суд, носејјќи одлука дека првото судење било пристрасно и „полно со сериозни грешки во кривичната постапка, како и со погрешни и нецелосни факти“. Повторното судење, кое го водеше различна комисија судии, беше отворено во септември следната година.
Само тројца од обвинетите беа во притвор на почетокот од повтореното судење, а четвртиот се предаде еден месец подоцна. Останатите, меѓу кои и Дуиќ, беа судени во отсуство. Тие се во бегство од нивното ослободување во 2002 година. 
При изрекувањето на својата пресуда минатата година, Сплитскиот жупански суд одлучи времето што веќе е поминато во притвор да биде пресметано во казните. Исто така, судот го зеде како олеснителна околност фактот што обвинетите учествувале во одбраната на нивната земја во конфликтот во периодот 1991-1995 година и дека тие се семејни луѓе со мали деца, објави хрватската новинска агенција ХИНА.
Со оглед на тежината на обвиненијата и начинот на кој беше првично воден, случајот Лора се смета за тест за способноста на хрватското судство да ги спроведува процесите за воени злосторства. 
Според ХИНА, петмината обвинети во случајот Лора, вклучувајќи го и Дуиќ, се испитуваат и за обвинувањата за нечовечки третман на околу 30 српски воени затвореници во затворот во 1992 година. Тројца од затворениците починаа како резултат на истите. 
