28/01/2010
Од Линда Карадаку за Southeast European Times во Приштина -- 28/01/10 
Некибе Келменди, првата адвокатка во Косово од 1974 година, стана првата министерка за правда на државата во 2008 година. Таа, исто така, преживеала ужасна трагедија. Двајцата синови на Келменди и нејзиниот сопруг беа убиени од српски напаѓачи на почетокот од косовскиот конфликт. 
Келменди изрази лутина што серијата закони кои требаше да го усогласат косовскиот судски систем со меѓународните стандарди се одолговлекоа скоро една година. Со прогласувањето независност на Косово во февруари 2008 година процесот на интегрирање на судовите во областите со претежно српско население -- како што е Митровица на север -- пропадна.
 SETimes: Косовскиот судски систем беше критикуван како еден од најголемите проблеми на државата. Како се обидувате да му помогнете?
 Некибе Келменди: Треба да се преземат итни чекори за да им се врати еден [подобар] имиџ на косовските судови. Со цел да се подобри ситуацијата, четирите предлог-закони што й беа предадени на владата на одобрување во март 2009 година, треба да се одобрат. Тие се изготвени врз основа на уставот и се во согласност со меѓународните стандарди. Судските реформи во Косово започнуваат со нив. Законите предадени на владата за одобрување во март 2009 година се: Законот за судовите, Законот за Судскиот совет, Законот за државниот обвинител и Законот за Обвинителскиот совет. 
 SETimes: Судот во северна Митровица сé уште не функционира и ниту еден албански или српски судија или обвинител сé уште не е вратен таму. Дали има некакви разговори за судот да почне со работа?
 Келменди: Судските тела во Митровица ја започнаа својата работа на двете нивоа од 2000 година и тие функционираа непречено сé до денот кога Косово прогласи независност. Тие спроведуваа некои закони, како и останатите судови во Косово, и беа мултиетнички. Судии, обвинители и административен персонал од српската заедница, исто така, работеа таму.
По прогласувањето независност на Косово некои српски екстремисти и криминалци ги зазедоа судските згради во Митровица уништувајќи ги и однесоа многу важни документи, со што создадоа една опасна ситуација. Оттогаш овие правосудни тела не функционираат, и покрај фактот што меѓународните претставници ветија дека нивното затворање ќе трае кусо време.
Никој не може да преговара со Белград за условите под кои српските судии и обвинители би се вратиле во судовите во Митровица. Тие ги напуштија со своја сопствена одлука, наметната од властите во Белград, без каков било притисок или закана од институциите или народот во Косово.
 SETimes: Поголем дел од чувствителните случаи ги презедоа судиите и обвинителите на ЕУЛЕКС. Дали косовските судии и обвинители се способни да ги водат ваквите случаи?
 Келменди: Меѓународните судии и обвинители се вклучени во судовите и обвинителствата на Косово со распоредувањето на УНМИК. Правната основа за ова вклучување беше овозможена од косовскиот парламент. Според законот, судиите и обвинителите на ЕУЛЕКС имаат приоритет при избирањето случаи кои ќе ги судат во кривичните, како и во граѓанските постапки, особено во имотните спорови. Судиите на ЕУЛЕКС имаат приоритет при избирањето на случаите и локалните судии што ќе бидат вклучени во комисиите. Судиите и обвинителите на ЕУЛЕКС се концентрирани на преземањето случаи поврзани со воените злосторства ... економскиот криминал, организираниот криминал и други сериозни кривични дела.
 SETimes: Дали прашањата како што е недостатокот на соодветен буџет, неконкурентните плати на судиите и обвинителите, политичкото мешање, заканите или заплашувањата, му се закануваат на судскиот систем на Косово? 
 Келменди: Сите [фактори] во вашето прашање [се валидни], освен политичката интервенција, за која јас немам сознание. Мора да се додаде и недостатокот на персонална физичка безбедност на судиите, како и случаите на [заплашување] и корупцијата. Проблем и голем предизвик е одложувањето на почетокот на судските реформи. Ова е последица на неодобрувањето [од страна на] владата на пакетот закони кои ќе го отворат патот за судските реформи и [проблемот] со судовите во Митровица. Сите овие проблеми имаат влијание на имиџот на судскиот систем во Косово и напредокот на Косово во областа на владеењето на правото. 
 SETimes: На кое ниво малцинствата, особено српското малцинство, се претставени во косовскиот судски систем? Кои се главните предизвици за нив?
 Келменди: Сите малцински заедници се вклучени во судскиот систем на Косово. Засега останува факт незадоволството дека српската заедница не [е подобро претставена] во судскиот систем во Косово. Ова не е резултат на недостатокот на подготвеност од страна на косовските институции, туку е резултат на нивна неподготвеност и недостатокот на решителност да се пресечат политичките влијанија од Белград.
Судиите и обвинителите од српската заедница немаат причина да не [учествуваат] целосно во косовскиот судски систем. Тие [се заштитени] со уставот и постои подготвеност [тие да бидат прифатени] од косовските институции и нивните албански колеги.
