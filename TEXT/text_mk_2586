15/11/2005
Од Антонела Архин за Southeast European Times – 15/11/05
Вториот економски форум за инвестиционите можности во десет земји од Југоисточна Европа се одржа во Виена од 7-ми до 8-ми ноември. На настанот присуствуваа 200 владини претставници од Албанија, Хрватска, Босна и Херцеговина, Бугарија, Грција, Македонија, Романија, Турција, Словенија и Србија и Црна Гора, како и од австриските финансиски експерти и членовите на бизнис заедницата. 
„Југоисточна Европа е регион кој се развива со брзо темпо - со економски раст од 5 отсто - и кој нуди добри можности за инвеститорите“, рече австрискиот канцелар Волфганг Шисел на отворањето на конференцијата. Тој, исто така, ја изрази поддршката на Австрија за кандидатурите на земјите од регионот за пристапување во ЕУ.
Специјалниот координатор на Пактот за стабилност, Ерхард Бусек, рече дека спроведувањето на реформите дава причина за оптимизам и го зајакнува економскиот раст.
Во своето обраќање на форумот, црногорскиот премиер Мило Ѓукановиќ рече дека регионот е влезен во фаза на поголема стабилност. Земјите од ЈИЕ се на пат кон интеграцијата во ЕУ - перспектива која охрабрува подобрени односи во сите области, вклучувајќи ја и слободната трговија, инвестициите, енергијата, инфраструктурата, напорите против корупцијата и борбата против организираниот криминал, рече тој. Сепак, и покрај релативно стабилните макроекономски услови и напредокот во реформите, нивото на странските директни инвестиции во регионот и понатаму останува под својот потенцијал, додаде Ѓукановиќ. 
Соработката е особено важна за малите економии, како што се оние во Западен Балкан, бидејќи тоа е единствениот начин тие да се прилагодат на климата на интензивна меѓународна конкурентност и да го искористат својот развој и инвестициски потенцијал, рече Ѓукановиќ. 
Следната година ќе биде клучна, рече Ѓукановиќ на форумот, споменувајќи ги разговорите околу статусот на Косово и планираниот референдум за независноста на Црна Гора како две главни прашања кои остануваат нерешени. На затворањето тој рече дека од суштиска важност е ЕУ да ја стави интеграцијата на земјите од Западен Балкан помеѓу своите приоритети. 
Настанот беше организиран од страна на Виенскиот економски форум, во партнерство со амбасадите на десетте земји и банката Рајфајзен. 
