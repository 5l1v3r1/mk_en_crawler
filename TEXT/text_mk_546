06/05/2013
Ивана Јовановиќ за Southeast European Times во Белград -- 06.05.13
Организации, тимови и претставници од целиот регион работат за да го спречат националистичкиот екстремизам кај спортските фанови преку подигнување на свеста за опасниот пресек на екстремистичките идеологии и спортот.
И покрај тоа што конфликтите од 90-тите години се минато за народите од поранешна Југославија, национализмот што ги поттикна и понатаму живее во балканското општество и може да се види кај навивачите на спортските настани, особено на фудбалските натпревари.
„Расизмот, национализмот и дискриминацијата сега претставуваат еден проблем во фудбалот во поранешна Југославија. Ова не беше случај кога почнавме со нашата иницијатива пред околу 10 години. Постоеше култура на одбивање на било какви проблеми поврзани со расизмот во фудбалот“, Мајкл Фанизадех, раководител на проекти при виенскиот Институт за меѓународен дијалог и соработка, изјави заSETimes.
„Сега фудбалските асоцијации во регионот го сфаќаат прашањето за расизмот и национализмот сериозно, исто така, некои клубови се многу активни“, рече тој.
Во октомври, организацијата за заштита „Фудбал за еднаквост' работеше со групи во регионот и организираа настани чија цел беше да се запре расизмот.
Во Босна и Херцеговина (БиХ), групата соработуваше со Спортската асоцијација на Мостар и балканскиот проект „Алпа Адриа“ за спонзорирање на активностите на еден натпревар помеѓу ФК Вележ Мостар и НК Травник.
Играчите од двете екипи, судиите и навивачите покажаа црвени картони на кои пишуваше „Црвен картон за расизмот и национализмот“. Двете екипи излегоа на теренот со транспаренти на кои пишуваше „Стоп за дискриминацијата“.
Александер Раковиц, раководител на проекти при Виенскиот институт за меѓународен дијалог и соработка во поранешна Југославија, забележа разлика помеѓу спортистите и спортските фанови кои пораснале за време на конфликтите и оние после нив.
„Воените генерации беа затворени и немаа можност да видат како останатиот дел од светот, па дури и Европа ги поддржува нивните тимови, што е клучна точка за младите генерации“, изјави Раковиц заSETimes. „Јас навистина верувам дека за околу 15 години ќе ги нема оние кои одат на спортските натпревари во име на национализмот. И нашата цел за следните 15 години е да имаме натпревари каде што нема да има никаква група која доаѓа да шири шовинизам“.
Раковиц рече дека институтот успешно се поврзува со младите спортисти, но смета дека е тешко да се влијае врз навивачите директно, „бидејќи [тие] имаат свој изолиран свет и правила според кои тие живеат“.
Српскиот спортски коментатор Милојко Пантиќ рече дека спречувањето на хулиганизмот кај навивачите е клучна задача за државите.
„Државите треба да направат список на хулиганите кои иницираат инциденти и да им забрани влез на натпреварите, и ова може да се направи многу лесно. Има бројни успешни примери за ова во странство, како на пример во Англија“, изјави Милојко заSETimes.
Проектите на Виенскиот институт за меѓународен дијалог и соработка вклучуваат регионални младински фудбалски турнири и работилници кои создаваат позитивни интеракции и овозможуваат размена на идеи за најдобрите начини за надминување на национализмот и нетолеранцијата. Се одржуваат активности во соработка со националната фудбалска асоцијација.
„Најважната придобивка за учесниците е интеркултуралната и меѓународната размена“, рече Фанизадех. „Ова овозможува размена на најдобрите практики, партнерства, пријателства, вмрежување, соработка и учество во понатамошните настани и активности, во рамките на борбата против национализмот и дискриминацијата. Покрај тоа, доаѓа до намалување на стереотипите преку личен контакт и меѓусебно познавање“.
Ненад Вукосављевиќ, од Центарот за ненасилно дејствување, невладина организација со седиште во Белград и Сараево, изјави дека односот на спортистите има клучно влијание врз младите и нивните вредносни системи.
„Спортот и спортистите особено уживаат голем углед во општеството и за голем број млади луѓе тие се идеали и би можеле да имаат големо влијание врз нив, како позитивно, така и негативно. Значи, кога станува збор за неодамнешниот натпревар во Хрватска, беше добро што фудбалерите одиграа фер плеј, но не беше добро тоа што тие не покажаа дистанца од екстремистите кои го извикуваа она што го извикуваа “, изјави Вукосављевиќ заSETimes.
Поранешниот шампион во бокс Ненад Боровчанин, сега државен секретар во српското Министерство за млади и спорт, изјави заSETimesдека спортистите можат да помогнат за потиснување на екстремизмот и насилството на спортските терени преку начинот на кој тие се однесуваат јавно и со испраќање на порака до навивачите дека тие треба да ги почитуваат нивните противници додека навиваат за нивниот тим.
Боровчанин изјави дека Министерството започнало кампања наречена „Фер плејот е победа“, во која познати спортски личности ги учат децата за спортското однесување.
“Нашата иницијатива оваа година беше прогласена за година на толеранција во спортот. Исто така, владата на Србија формира Националниот совет против насилството во спортот, кој работи на нацрт на план за борба против насилството“, рече Боровчанин.
Богдана Опачиќ, истражувач во Центарот за проучување на културниот развој на Република Србија, рече дека начинот на размислување на младите може да се промени само со подобрување на нивниот пристап до културата, што би можело да се направи преку образовниот систем.
„Според последните истражувања кои ги направивме, учениците од завршните години во средните училишта во Србија се гледаат себеси како патриоти, односно, позитивни националисти кои го сакаат сопствениот народ, но ги почитуваат другите. Најголема нетолеранција тие чувствуваат кон Албанците, Ромите и Хрватите. Најголемата одбивност која учениците ја имаат е кон можноста луѓе од други националности да бидат на водечките позиции во земјата или да живеат постојано во земјата“, изјави Опачиќ заSETimes.
Натпреварот од квалификациите за Светското првенство 2014 меѓу Хрватска и Србија на 22-ри март во Загреб, беше прв натпревар меѓу двете репрезентации од 1999-та година. Тој помина речиси без инцидент, што беше заеднички сигнал за намалување на национализмот. Имаше некои националистички скандирања меѓу навивачите, но немаше насилство, и имаше фер плеј на теренот.
И покрај тоа што силното обезбедување спречи било какво насилство на натпреварот, дел од публиката кратко пееше „убијте ги Србите“.
„Неприфатливо е некој да повикува на убивање и да нема реакции на тоа“, рече Вукосављевиќ. „Ние бевме сведоци на мошне слична ситуација во Белград кога БиХ и Србија играаа фудбал пред неколку години, и [постери на кои пишуваше] „Нож, жица, Сребреница“ се појавија во публиката. Спортските арени едноставно го прикажуваат она што една мала група, па дури и добар дел од населението го мисли“.
Синиша Таталовиќ, професор по политички науки кој предава во Белград, Загреб и Подгорица, изјави за SETimes  дека има причина да се биде оптимист во последиците од натпреварот помеѓу Србија и Хрватска.
„Имаше некои несоодветни пораки во публиката“, рече Таталовиќ. „Но, ако го споредиме овој со некои други натпревари на хрватската репрезентација, ние ќе забележиме дека овде имаше дури и помалку екстремистички пораки отколку за време на натпреварите со некои други тимови, што дава охрабрување .... Важен позитивен знак, исто така, е ставот на спортистите“.
Таталовиќ додаде дека подобрувањето на соработката помеѓу земјите е решение за намалување на екстремизмот. Тој процес, рече тој, започнува со политичарите и оди бавно кај граѓаните.
„Екстремизмот се повлече и се појавуваше кога им беше потребен на политичарите, особено во периодите на предизборните кампањи“, рече Таталовиќ. „Но, јавноста, медиумите и политичките елити треба да бидат свесни за опасноста на национализмот и треба да работат превентивно, треба да работат на зајакнување на политичка култура која содржи национална и регионална толеранција, но исто така треба да го осудат секој обид за ширење на националистички страсти, бидејќи национализмот секогаш предизвикува национализам“.
 Што треба да се направи за намалување на екстремистичките и националистичките активности на спортските настани? Споделете ги вашите коментари во делот за коментари..  
