30/05/2011
Од Георги Митев Шантек за Southeast European Times во Белград -- 30/05/11
Протестите организирани од ултранационалистичките Срби против апсењето и екстрадицијата во очекување на најбараниот бегалец во Европа, поранешниот генерал Ратко Младиќ, прераснаа во насилни судири во неделата (22-ри мај) на улиците на Белград. 
Околу 15.000 луѓе се собраа пред зградата на парламентот за митингот, организиран од Српската радикална партија (СРС). Нејзиниот водач, Воислав Шешељ, исто така, се соочува со обвиненија за воени злосторства во хашкиот Меѓународен кривичен трибунал за поранешна Југославија, кој се очекува да биде дестинација и за Младиќ. 
Толпата извикуваше националистички слогани, како и закани против претседателот Борис Тадиќ. 
Во меѓувреме, адвокатот на Младиќ, Мило Шаљиќ, поднесе барање за стопирање на екстрадицијата, наведувајќи ја како причина здравствената состојба на својот клиент. Судот во Белград претходно одлучи дека тој е во состојба да го издржи судењето. Синот на Младиќ, Дарко, рече пред насобраниот народ дека неговиот татко (69) е болен и му треба лекување. Тој го повика насобраниот народ да остане мирен и го опиша својот татко како „борец за слобода“. Протестите се претворија во насилство кога група демонстранти почна да фрла петарди и камења кон најблискиот полициски кордон. Тогаш интервенираше полицијата.
Министерот за внатрешни работи, Ивица Дачиќ, ги обвини екстремистите за поттикнување насилство во инаку ненасилните протести. „Повторно имаме ситуација кога екстремистички групи се инфилтрирани во големи политички митинзи и ја напаѓаат полицијата. За безбедносните сили е тешко соодветно да одговорат поради другите мирни демонстранти.“ 
Настаните од неделата потсетуваа на слична ваква турканица во 2008 година, кога апсењето на поранешниот претседател на Република Српска, Радован Караџиќ, за воени злосторства, доведе до немири и жртви. Во двата случаи, млади луѓе со маски го поттикнаа насилството. 
Сепак, за разлика од претходниот инцидент, полицијата во неделата брзо ги смири немирите и го расчисти градскиот центар во рок од еден час. 
„Како што објавивме, секој е слободен да го изрази своето политичко право, но никој не може да го стори тоа со насилство“, рече Дачиќ.
Но, заменик-претседателот на Радикалната партија, Драган Тодоровиќ има поразличен став, тврдејќи дека владата се погрижила за тоа „протестите да не завршат мирно“. 
Според Дачиќ, десет цивили и 26 полицајци беа повредени и беше оштетен имот. Меѓу 100-те уапсени беа и некои членови на екстремното националистичко движење Наши 1389. 
Младиќ беше уапсен на 26-ти мај во северна Србија по скоро 16 години во бегство. Тој е обвинет за воени злосторства, вклучително и геноцид, за неговата улога во масакрот во Сребреница во 1995 година, во кој беа заробени скоро 8.000 босански муслимани и беа убиени од војниците под негова команда. 
