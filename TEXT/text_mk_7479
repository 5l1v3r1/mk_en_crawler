28/03/2013
Мухамет Брајшори за Southeast European Times во Приштина -- 28.03.13
Откако се соочија со остри критики, пратениците на владејачката Демократска партија на Косово (ПДК) го повлекоа своето барање за формирање ад-хок комисија во парламентот, која ќе ги испита наводните процедурални прекршувања во судскиот случај Кичина. 
Критичарите велат дека повторното отворање на случајот, кој беше затворен од страна на Врховниот суд, би значело посегање по судскиот сектор на Косово.
Случајот Кичина се однесува на убиството на албански маж кој работел како српски полицаец пред косовската војна во 1999 година, како и неговото семејство. Три лица, вклучително и двајца поранешни припадници на Ослободителната војска на Косово, добија затворска казна во траење од 30 години, но мажот кој бил вклучен во убиството и дал изјави на доказ за кривичното дело доби затворска казна во траење од 11 години.
Некои сметаат дека случајот е контроверзен, поради гласините за изгубени докази и дека случајот се заснова на признанието на еден од учесниците, кој наводно неколкупати ги променил изјавите. Друг, пак, од четворицата осудени тврдел дека УНМИК го присилил да потпише признание.
Адем Грабовци, претседател на парламентарната група на ПДК, вели дека записникот од парламентарната расправа во врска со ова прашање е доставен до судските власти, за повторен претрес на случајот.
„Од расправата тука произлегоа некои сомневања [во врска со пресудата]“, рече тој, „така што бараме записникот да биде испратен до сите надлежни тела“.
Косово мора да спроведе судски реформи кои ќе направат јасна поделба меѓу надлежностите на судската, извршната и законодавната власт, велат аналитичарите.
„Потребно е професионалното вработување да биде целосно одвоено од политиката. Треба да се загарантира финансиска независност на судството, судството мора да има полно право на свој сопствен буџет и истиот да го бара директно од парламентот, а не владата да одлучува за тоа“, рече за SETimes Себ Битичи, извршен директор на Институтот за балканска политика.
Собранието е политичко тело, а судството не може да зависи од милоста на политичките дебати, според Рамадан Иљази, извршен директор на Косовскиот институт за мир.
„Покрај тоа, расправата за судски случаи во собранието ја загрозува работата на судиите“, рече Иљази за SETimes.
Според Бетим Муслиу, постар истражувач во Косовскиот правен институт, судскиот совет на земјата и обвинителските совети треба да ги штитат судиите и обвинителите од надворешни влијание во секаква можна форма.
„Законите треба да се регулирани на начин што ќе создаде избалансирана и еднаква контрола меѓу видовите власт, а не како сега, каде владата и парламентот создадоа екстремна зависност на судството преку неговото финансирање“, рече Муслиу за SETimes.
Косовскиот устав гарантира одвоеност на видовите власт и ги истакнува проверките и избалансираноста меѓу извршната, законодавната и судската власт, додава тој. 
„Законодавците треба да создадат закони што гарантираат фер и подобро функционирање на судскиот систем, а не да ги толкуваат случаите што се веќе затворени од судовите“, рече Муслиу за SETimes. „Менталитетот на политичарите дека се Господ за државата доведе до окупација, или нивна тенденција за окупирање на секој сегмент од општеството, вклучително и судството.“
Демократската лига на Косово (ЛДК) е единствената политичка партија во парламентот што се спротивстави на расправата за случајот Кичина.
