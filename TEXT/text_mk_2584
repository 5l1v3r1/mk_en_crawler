16/01/2006
(Меѓународна кризна група, Ројтерс - 12/01/06)
Понатамошниот напредок на Македонија на нејзиниот пат кон интеграцијата во ЕУ зависи од спроведувањето на клучните реформи, особено во полицискиот и судскиот сектор, се вели во извештајот на Меѓународната кризна група (МКГ) објавен во четвртокот (12-ти јануари). 
Земјата постигна значаен напредок во исполнувањето на Охридскиот договор од август 2001 година, со кој беше ставен крај на седуммесечниот етнички конфликт, вели МКГ. Сепак, групата додава дека фактот што ЕУ не одреди датум за отпочнување на преговорите за членство покажува дека Македонија има уште предизвици со кои мора да се соочи за да стане стабилно постконфликтно демократско општество. 
„Одлуката на ЕУ од крајот од минатата година да й се додели на Македонија статус на кандидат беше важен поттик за нејзиниот углед и самодоверба“, Ројтерс ја цитираше аналитичарката на МКГ Џенифер Леонард во четвртокот. „Но, земјата ја чека долг пат додека биде оценета за доволно функционална за да започне преговори за членство.“ 
Според извештајот на МКГ, Македонија: Несигурен од кон Европа, полициските и судските реформи се од суштинска важност не само за просечните Македонци, туку и за нивните политички водачи и напредокот во нивното спроведување претставува предуслов за членството во ЕУ. 
Групата е особено критична кон македонскиот „нереформиран и дисфункционален“ судски систем. „Земја од два милиони граѓани има околу 1,2 милиони нерешени случаи“, се вели во извештајот. „Неспособниот систем, кој е сé уште предмет на прекумерно влијание на извршните структури и на корупцијата, им служи на закоравените политички интереси. Меѓународната заедница го идентификуваше овој проблем доцна, дури откако судскиот систем почна да го загрозува напредокот во другите области“, додава групата. 
И покрај тоа што се подготвени уставните амандмани кои имаат за цел подобрување на независноста на судството, властите сега мора да се фокусираат на нивното конкретно спроведување и на подобрувањето на квалитетот и одговорноста на системот со негово прочистување од корумпираните и некомпетентни судии и со обука на способни и квалитетни судии, вели МКГ. 
МКГ, исто така, ја повика меѓународната заедница и македонските власти да лобираат кај Хашкиот трибунал на ОН за воени злосторства да го одложи враќањето на четирите случаи „барем до крајот на 2006 година (по можност и до 2008 година) додека донаторите работат со владата на судските реформи за брз напредок“. 
Во областа на полициските реформи властите постигнаа значен напредок во спроведувањето на измените предвидени со Охридскиот договор, вели МКГ, истакнувајќи го регрутирањето и обуката на новите кадети, ангажирањето на полицајци од етничките Албанци и чекорите што се преземени за зајакнување на граничната безбедност. 
Сепак, групата предупредува дека и понатаму останува да се решат суштинските прашања на менаџментот, како што е децентрализацијата и воведувањето на персонален систем заснован на заслуги. 
Препораката на групата до Брисел е формирање на нова мисија на ЕУ од јуни 2006 година. Истата би ги презела перосналот и експертизата од поранешната полициска мисија Проксима и нејзин привремен наследник, ЕУПАТ, и би обезбедила зголемени финансиски ресурси и персонал, вели МКГ. 
Во меѓувреме, амбасадорот на Европската комисија во Македонија, Ерван Фуере, на седницата на македонскиот парламент во петокот изјави дека добивањето на датумот за отпочнување на разговорите за членство во ЕУ зависи од спроведувањето на изборите оваа година и од интензивираните економски реформи. Сите политички водачи имаат одговорност да осигурат слободни и фер избори во 2006 година, како и да го спречат повторувањето на проблемите од последните избори, рече Фуере. 
