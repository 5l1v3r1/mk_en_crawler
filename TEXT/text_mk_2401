30/09/2005
Од Јелена Тусуп за Southeast European Times во Белград – 30/09/05
Главниот обвинител на ОН, Карла дел Понте, која се наоѓа во Белград за да го процени нивото на соработка во врска со воените злосторства, во четвртокот (29-ти септември) изјави дека е задоволна од напорите на властите. Истовремено, таа повика на предавање на главниот обвинет, Ратко Младиќ, до декември, кога се навршуваат 10 години од потпишувањето на Дејтонскиот договор.
Дел Понте, која имаше состаноци со српскиот премиер Воислав Коштуница и со сојузниот министер за човекови права, Расим Љајиќ, го поздрави предавањето на 12 обвинети во текот на изминатите 12 месеци, како и предавањето на документите и пристапот до сведоците. Но, таа изрази жалење поради тоа што уште шестмина бегалци, вклучувајќи го и Младиќ, остануваат на слобода и рече дека воениот командант на босанските Срби, најверојатно, сé уште ужива заштита од елементи на српската војска. 
Годишнината од Дејтон претставува третиот краен рок одреден за екстрадицијата на Младиќ. Белград го пропушти првиот -- 11-ти јули, одбележувањето на десетгодишнината од масакрот во Сребреница во 1995 година. Потоа, постоеше надеж за предавање на Младиќ на Хаг на почетокот на октомври, кога треба да започнат разговорите за Договорот за стабилизација и асоцијација (ДСА) со ЕУ. 
По својот состанок со обвинителот, Коштуница рече дека соработката со Трибуналот е мошне важна, особено во врска со ДСА, и дека Белград ќе стори сé што е во негова моќ за понатамошно унапредување на процесот на соработка. 
„Свесни сме дека соработката ќе има силно влијание врз нашите преговори со ЕУ. Остварувањето на таа соработка претставува суштински интерес на нашата земја и е повеќе од интеграцијата во ЕУ“, рече тој. 
Сепак, властите во Белград и понатаму не можат да го лоцираат Младиќ. Според Љајиќ, невозможно е да се вети негова екстрадиција до некој одреден датум бидејќи тоа „би значело дека некој во државните институции знае каде се наоѓа Младиќ“. 
„Никој не може да каже каде е Младиќ во моментов. Можам само да говорам за тоа на кои локации сме го барале и не сме го нашле. Информациите што ги имаме за него се, очиглено, погрешни“, инсистира Љајиќ. Тој рече дека државата нема интерес да го брани него, ниту кој било друг обвинет од страна на Хаг, како и дека не би имало смисла властите да ги заштитуваат таквите како Младиќ и Радован Караџиќ откако веќе ги предадоа високите армиски и полициски функционери. 
