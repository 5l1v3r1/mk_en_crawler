08/04/2005
БРИСЕЛ, Белгија -- Без реформи во полицијата ЕУ не може да ги започне разговорите за Спогодбата за стабилизација и асоцијација (ССА) со Босна и Херцеговина (БиХ), се согласи во четвртокот (7-ми април) Управниот одбор на Советот за спроведување на мирот (ССМ) за време на својот редовен тримесечен преглед на напредокот. Членовите на ССМ во Брисел се состанаа со високиот претставник Педи Ешдаун, премиерот на БиХ Аднан Терзиќ, министерот за одбрана на БиХ Никола Радовановиќ, претседателот на РС Драган Чавиќ, како и министерот за внатрешни работи на РС Дарко Матијашевиќ, кои го информираа за најновите настани во земјата. По состанокот членовите на ССМ издадоа коминике, во кое се повикуваат властите на БиХ брзо да ги надминат разликите во врска со воспоставувањето на ефикасна полициска структура на државно ниво. Тие, исто така, ја истакнаа својата поддршка за работата на Комисијата за реформи во одбраната, вклучувајќи ги и нејзините напори за професионализација на вооружените сили. Седницата на ССМ се смета за особено важна. Таа беше последна пред серијата состаноци во април и мај, за време на кои меѓународната заедница ќе разговара околу статусот на аспирациите на БиХ за пристапување во програмата на НАТО Партнерство за мир и почеток на преговорите за Спогодбата за стабилизација и асоцијација. (Дневни аваз, Независне новине - 08/04/05; Фена, веб-страница на ОХР - 07/04/05)
