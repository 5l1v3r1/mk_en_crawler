12/06/2006
Од Антонио Прлендафор за Southeast European Times – 12/06/06
Зборувајќи за конституционалните реформи, соработката со МКСЈ и реформите во полицијата се императиви за идниот прогрес на Босна и Херцеговина, вели највисокиот меѓународен претставник во земјата, Високиот претставник Кристијан Шварц-Шилинг, во интервјуто со дописникот на Southeast European Times Антонио Прленда.
Southeast European Times: Дали спроведувањето на уставните реформи во Босна и Херцеговина (БиХ) е предуслов за Договорот за стабилизација и асоцијација (ДСА) со ЕУ?
Високиот претставник Кристијан Шварц-Шилинг: Постои општоприфатен политички договор дека на БиХ и се потребни уставни реформи со цел да има пофункционални државни структури -- сегашниот систем ги дуплира ресурсите, непотребно е скап, како и забележливо неефикасен. Најнапред, уставните реформи ќе и помогнат на владината структура поефикасно да им служи на граѓаните. Тие, исто така, ќе им го дадат на властите потребниот капацитет за исполнување на условите за европска интеграција. Уставните реформи како такви не се услов за ДСА, но тие се императив за прогрес на БиХ на патот кон евроинтеграција по завршувањето на преговорите за ДСА -- да се надеваме до крајот од годинава -- и тие се императив доколку БиХ сака да има еден вид на функционална и ефикасна владина структура, а тоа е европска норма и она што го сакаат сите граѓани. 
SETimes: Мислите ли дека употребата на надлежностите од Бон ќе биде доволна за да се притиснат политичарите во Република Српска (РС) за крајна соработка со Меѓународниот кривичен суд за поранешна Југославија (МКСЈ)?
Шварц-Шилинг: Соработката со МКСЈ е основен услов за прогрес во Западен Балкан. ЕУ беше сосема јасна дека неуспехот да се соработува со МКСЈ ќе биде земен како јасна основа за укинување на процесот на интеграција -- како што беше случај со Србија. Важно е да не го сфатиме процесот на соработка со МКСЈ како принуда -- тој е прашање на правдата, законот, утврдување на вистината преку судски процес. Верувам дека политичарите во РС, се повеќе и повеќе, го сфаќаат ова. Јасно укажав дека соработката со МКСЈ е една сфера каде го задржувам правото за употреба на надлежностите од Бон и тоа ќе го правам секаде и секогаш каде што сметам дека ќе биде неопходно.
SETimes: Што ако претставниците на РС побараат независност?
Шварц-Шилинг: РС е составен дел од БиХ, факт заштитен со Дејтонскиот договор потпишан од нејзините соседни држави и загарантиран од страна на меѓународната заедница.
SETimes: Мислите ли дека е возможна брза и ефикасна имплементација на полициските реформи во една изборна година во БиХ?
Шварц-Шилинг: Без оглед на тоа за каков вид на реформи зборуваме треба да си го поставиме основното прашање -- кој ќе има корист од нив? Па, нема никаква мистерија кој ќе има корист од полициските реформи -- чесните, покорни граѓани кои се сити од корупцијата и криминалот и кои сакаат да патуваат без визи во Европа и на било кое друго место. А, кој ќе профитира доколку не бидат спроведени реформите во полицијата? Корумпираните политичари, компромитираните полицајци и криминалците. 26 години работев во Германскиот парламент. Водев безброј избори и тоа го направив успешно. Не гледам дека политичарите во БиХ би можеле да ја загубат поддршката со тоа што ќе им понудат на гласачите воведување на систем кој ќе ја направи полицијата пополитички независна, поефикасна и поодговорна за заедниците на кои им служат. 
И како што реков во моето обраќање до парламентот на БиХ на 24-ти мај -- нема никакви илузии: одбивањето на реформите во радиодифузијата или реформите во полицијата ќе го запрат напредокот кон Европа. Без оглед на тоа дали има или нема избори, ова не е добро време за бавно да се напредува со реформите или да се тестира трпението на ЕУ. 
SETimes: На кој начин може Слободната трговска зона на Западен Балкан да и помогне на БиХ да ја подобри конкурентноста на пазарот?
Шварц-Шилинг: Процесот на слободна трговија почна да создава една препознатлива економска заедница во Југоисточна Европа. БиХ е во срцето на еден регионален пазар кој брои 55 милиони луѓе -- тој пазар е подготвен за економски подем, а БиХ може да биде дел од новиот бран на просперитет. Веќе видовме значителен напредок во подобрувањето на бизнис климата овде -- инвестициите се зголемени, каматните стапки намалени; по успешното воведување на ДДВ државните приходи се зголемени; БиХ сеуште ги ужива најниските стапки на инфлации во регионот -- а, во средината на мај, агенцијата Мудис Инвестор Сервис го зголеми рејтингот на земјата од Б3 на Б2-- така што стануваме се поконкурентни.
Регионалната слободна трговија не треба да наметне еден слободен трговски режим во Југоисточна Европа, туку треба да одговори на можностите создадени од успешната либерализација на домашните пазари. Пазарот во БиХ почнува да реагира позитивно на годините на реформи. Сега на земјата треба да и дадеме „ново заштитно име“, како и да ги убедиме инвеститорите дека економски и физички пустата земја од пред една деценија се претвори во една средина погодна за инвестиции. Сега почнуваме да го правиме ова. 
БиХ повеќе не е синоним за хаос и таа се повеќе се сфаќа како еден модел на повоено закрепнување. Верувам дека имаме способност успешно да се натпреваруваме со нашите соседи на еден динамичен регионален пазар, па дури и да станеме конкурентен играч во глобалната економија.
SETimes: Јавноста во БиХ го критикуваше поранешниот висок претставник Педи Ешдаун за неговата соработка со владејачките националистички партии во БиХ. Која ќе биде вашата практика?
Шварц-Шилинг: Секој од моите претходници работеше во различно време, различни околности и различни предизвици. Сега ние достигнавме една нова фаза на транзиција и сопственост. Мојата работа денес, како висок претставник и специјален претставник на ЕУ, мора да го одрази ова.
На денот кога ги презедов моите должности јасно укажав дека дојдов за да помогнам, да ве советувам и да ве поддржам. Го одржав тоа ветување. Нема да донесувам одлуки за оние кои немаат храброст да го направат тоа; нема да интервенирам секогаш кога властите нема да успеат да ги исполнат своите обврски; нема да ги извршувам работите што институциите и лидерите на оваа земја мора да ги направат. Би додал дека, освен што ќе ги советувам политичарите во БиХ да го прават она што го сакаат нивните гласачи и да започнат да спроведуваат реформи кои ќе го подобрат животот на граѓаните, исто така ќе се обидам да ја убедам меѓународната заедница да го признае огромниот напредок што го има постигнато БиХ.
Земјата се разликува дури и од она што беше пред пет години -- она што и треба и што го заслужува е да ја придобие довербата на меѓународната заедница; има потреба од прецизни комерцијални критериуми, инвестиции; има потреба и заслужува олеснување на визниот режим. Ќе ја употребам мојата функција секогаш и секаде каде што е можно за да работам во полза на интересите на оваа земја во меѓународните кругови.
