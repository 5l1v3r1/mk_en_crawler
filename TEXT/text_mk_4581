18/06/2009
Од Антонио Прленда за Southeast European Times во Сараевo – 18/06/09
Министерството за одбрана и вооружените сили на Босна и Херцеговина (БиХ) се подготвени да ги спроведат Здружените напори 2009 (ЦЕ09), обука спонзорирана од Европската команда на Соединетите Држави (УСЕУКОМ), на која ќе учествуваат земјите од НАТО во програмата Партнерство за мир (ПзМ), како и други земји.
Иницијативата се фокусира на командата, контролата, комуникациите и компјутерската интеграција (Ц4) и меѓусебната оперативност.
Околу 1.200 војници, маринци и пилоти од скоро 40 земји се очекува да учествуваат на околу 1.000 тестови за воена комуникација што ќе бидат спроведени во период од две недели. 
Вежбите ќе се одржат во септември во Бања Лука, главниот град на ентитетот на БиХ, Република Српска (РС). Двете дополнителни места на операциите ќе бидат лоцирани во Данска и Холандија. 
„Ова е добра можност за промовирање на нашата земја и нашите вооружени сили, и претставува важен тест за нашиот пат кон полноправното членство во НАТО“, рече министерот за одбрана на БиХ, Селмо Цикотиќ. 
И покрај оптимизмот на некои како Цикотиќ, кој ја смета вежбата за политички значајна, ЦЕ09 добива многу критики од локалните жители поради кампањата на НАТО во БиХ во 1995 година. Критичарите велат дека вежбата претставува политички притисок врз властите во РС, кои се вклучени во уставните реформи во БиХ. Со оглед на тоа што РС и БиХ не се согласуваат околу политичките цели, властите во РС сметаат дека вежбата е во согласност со агендата на НАТО и САД за БиХ.
Портпаролот на НАТО за БиХ, Дерек Чапел, го негираше ова. „Вежбата е чисто воена по својата природа. Таа е, исто така, прва можност за БиХ да покаже техничка меѓуоперативност со силите на НАТО/Партнерството за мир (ПзМ), и да ја покаже својата способност да придонесе во ПзМ со тоа што ќе биде домаќин на воена вежба. Двете се важни чекори за развојот и кредибилитетот на Вооружените сили на БиХ (АФБиХ)“, рече Чапел.
„Коментарите дека целта на вежбата е да се изврши притисок, како одговор на актуелните политички прашања, не го земаат предвид фактот дека улогата на БиХ во вежбата е одобрена во планот за обука на АФБиХ пред околу една година“, додаде тој. 
Американската амбасада во Сараево објави дека тоа што е домаќин на вежбата ЦЕ09 е важно постигнување за БиХ, и ги покажува развиените способности на вооружените сили и министерството за одбрана.
„Оваа вежба го истакнува напредокот на БиХ кон евроатланската интеграција. Не смееме да заборавиме дека ништо од ова немаше да биде возможно без значителните остварувања во спроведувањето на сеопфатните одбранбени реформи“, рече портпаролот на Американската амбасада. 
