16/05/2006
Од Кристина Чук за Southeast European Times во Загреб -- 16/05/06
Според централната банка на земјата, долгот на Хрватска е зголемен за 720 милиони евра, или 13 отсто, од минатата година, и сега изнесува скоро 26 милијарди евра. Ако продолжи сегашниот тренд, долгот би можел да достигне 86 отсто од БДП. 
Гувернерот на Хрватската национална банка (ХНБ), Жељко Рохатински, неодамна им го претстави новиот извештај за ситуацијата со долгот на земјата на премиерот Иво Санадер и на претседателот Стипе Месиќ. И покрај тоа што сознанијата не се алармантни, рече тој, време е економската политика да започне со справувањето со ова прашање. 
На крајот од 2005 година надворешниот долг на Хрватска изнесуваше вкупно 24,5 милијарди евра или 82,4 отсто од БДП. Долгот на земјата продолжи да расте во првите два месеци од оваа година, достигнувајќи рекордна висина од 26,2 милијарди евра на почетокот од февруари. Аналитичарите велат дека приватизацијата на банките придонесе за незапирливото растење на цифрите, како резултат на атрактивните заемски пакети што им се нудат на граѓаните. 
Според весникот Вјесник, Светската банка ја рангира Хрватска помеѓу најзадолжените земји, а ЕУ предупреди дека проблемот мора да се стави под контрола. Банката ја класификуваше земјата како „високозадолжена“, кога нивото достигна повеќе од 80 отсто од Бруто домашниот производ. 
Растечкиот долг би можел сериозно да влијае на животниот стандард и да произведе проблеми со солвентноста во Хрватска, вели Вјесник. Животниот стандард би можел драстично да падне ако ситуацијата се влоши, што ќе ја направи земјата ранлива на надворешни шокови. Ако нивото на долгот порасне повеќе од 30 отсто од домашниот увоз, Хрватска би можела да се категоризира како високоризична земја, што ќе предизвика намалување на кредитните линии и зголемување на каматните стапки. Тоа на крајот би можело да доведе до финансиска криза. 
Владата и ХНБ не можат да ја користат контролата на капиталот за да го запрат зголемувањето на долгот, бидејќи процесот на пристап во ЕУ забранува ваков вид мерки. Покрај тоа, домашните заштеди не се доволни за да се плати она што се должи. Како резултат на тоа, владата мора да се обидува да го рефинансира долгот.
Рохатински смета дека нивото може да се спушти преку координирани активности. Тој ги предупреди банките дека тие може да очекуваат порестриктивна монетарна политика. ХНБ веќе започна со спроведувањето на нови програми за заштеди, чија цел е да се стави крај на зголемувањето на кредитите, и можни се повисоки каматни стапки. 
