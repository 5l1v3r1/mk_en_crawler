28/12/2011
Во вторникот (27. декември), Националната статистичка служба во Атина извести дека оваа година, божиќниот промет во продавниците во Грција бил за 30 отсто понизок во однос на лани. Остриот пад е поради пониската доверба на потрошувачите и тековната криза во еврозоната. Според оваа служба, 90 отсто од сите Грци потрошиле помалку овој Божиќ. 
*** 
Во средата (21. декември), Светска банка објави дека одобрила заем од 16,6 милиони евра за Албанија за да ѝ помогне да ги реновира хидроцентралите што предизвикале сериозни поплави минатата зима. Овие пари се дополнителна сума во однос на претходните 27 милиони евра што ги добиле властите во Тирана за поправка на трите постројки на реката Дрим.
*** 
Во четвртокот (22. декември), новоизбраниот премиер на Хрватска, Зоран Милановиќ, во своето прво телевизиско интервју за „Дневик“ на „Нова ТВ“ рече дека ќе биде намалена стапката на ДДВ за туризам во земјата. Тој рече дека тековната стапка од 23 отсто ќе се намали на 10 отсто за да се поттикне секторот. 
*** 
Во неделата (26. декември), Турција и Азербејџан потпишаа договор за изградба на гасовод за испорака на азербејџански гас на европските пазари преку територијата на Турција. Гасоводот, што ќе чини 5 милијарди евра, се очекува да почне да работи во 2017 година и ќе пренесува околу 16 милијарди кубни метри природен гас годишно. 
*** 
Минатата недела, кипарската Влада одлучи да ја приватизира берзата во земјата. Во средата (21. декември), министерот за финансии, Кикис Казамиас, објасни дека првиот чекор во процесот би бил да се трансформира берзата во акционерско друштво. Најпрво, државата би била единствениот акционер во друштвото, а би се привлекувале постапно и приватните инвеститори. 
*** 
Во средата (21. декември), Генералниот директорат за цивилно воздухопловство на Турција објави дека Турција и Косово потпишале договор за авиопревоз чија цел е зголемување на бројот летови помеѓу двете земји. Покрај патничките летови, се планираат и мерки за поттикнување на бројот карго летови помеѓу двете земји. 
*** 
Во средата (21. декември), агенцијата за кредитен рејтинг „Стандард енд Пурс“ потврди дека долгорочниот кредитен рејтинг на државниот долг на Бугарија е БББ со стабилен изглед, а дека краткорочниот рејтинг е A3. Во одлуката, агенцијата ги наведува позитивните резултати од силната фискална политика на Владата. 
*** 
Во саботата (24. декември), македонската Влада го одобри буџетот на земјата за 2012 година. Документот предвидува дефицит од 2,5 отсто БДП, економски раст од 4,5 отсто и стапкана инфлација од 2,5 отсто. 
 (Разни извори - 21.12.2011-28.12.2011) 
