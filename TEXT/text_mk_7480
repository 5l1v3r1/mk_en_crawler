30/11/2012
Ерл Мурати и Линда Карадаку за Southeast European Times во Тирана и Приштина -- 30.11.12
Стотици илјадници Албанци излегоа на улиците и плоштадите во средата (28-ми ноември) да ја прослават 100-годишнината од независноста. „Денот на знамето“ го означува отцепувањето на Албанија од Отоманската импрерија во 1912 година, по пет века владеење.
Највисоки државни водачи се собраа во Валона -- градот каде што Албанците прогласија независност пред еден век -- во присуство на политичари од другите земји, додека претседателот Бујар Нишани симболично го крена црвено-црното знаме.
На прославите во Валона и Тирана учествуваа: косовската претседателка Атифете Јахјага, косовскиот премиер Хашим Тачи, хрватскиот премиер Зоран Милановиќ, помошник-министерот за надворешни работи на Србија, Зоран Вујиќ, како и претседателите на албанските политички партии во Македонија и Црна Гора.
„Дојдовме тука денес да прославиме сто години независност. Можевме да прославиме дома, но фала му на Бога, веќе не сме одвоени. Сега нашиот сон е етничка Албанија“, рече за SETimesЛирим Градинај, од Кукеш.
„Ја посветуваме оваа прослава на Валона и другите луѓе од нацијата кои прогласија независност на 28-ми ноември 1912 година во овој вечен град на независноста на Албанија, независноста на етничка Албанија, независноста на сите албански региони од Превеза до Прешево, од Скопје до Подгорица“, рече премиерот Сали Бериша за време на прославата во Валона.
Грчкиот министер за надворешни работи, Димитрис Аврамопулос, ја откажа својата закажана посета, противејќи се на упатувањето на грчкиот град Превеза во прославата. Тоа го поттикна кабинетот на Бериша да издаде изјава со декларација: „Декларацијата каде што беше спомената Превеза се однесуваше на историскиот контекст пред 100 години и не значеше никакви територијални претензии против нашите соседи на југот, северот или истокот“.
Еди Рама, водачот на Социјалистичката партија на Албанија, го критикуваше Бериша поради тоа што официјалните прослави се одржаа во Тирана, наместо да се фокусира на прославите во Валона, која е упориште на Социјалистичката партија. Бериша и другите гости од соседните држави присуствуваа на утринската церемонија на знамето во Валона, пред да одат во Тирана, на другите прослави.
Но, не излегоа само жителите на Тирана и Валона на улиците, да го прослават настанот. И во Косово имаше многу албански национални знамиња. Пратениците на Ветевендосје го подигнаа албанското национално знаме во косовскиот парламент.
„Дел од Албанија доби независност, но другите делови, Косово, Камерија, Прешево, Бујановац, се исто така Албанија. Кога ќе се обединат сите Албанци, тоа е Албанија“, рече за SETimesАгрон Драгај, економист кој прославуваше на плоштадот „Мајка Тереза“ во Приштина.
Две групи луѓе од Косово и Албанија се состанаа на границата меѓу Косово и Албанија на граничниот премин Морине во средата, симболизирајќи го единството. Маршот беше организиран од Црвено-црната алијанса во Албанија и Фронтот за обединување на Косово.
Едон Арифи, студент по меѓународни односи, изјави заSETimes дека сите Албанци треба да се чувствуваат горди „за освојувањето на својата слобода од окупаторите, без огледа дали се Турци или од Балканот, Срби, Грци ... и создавањето на првата албанска држава, меѓународно признаена“.
Валбона Бериша, докторка од Приштина, рече дека без оглед дали се во Косово или во Албанија „ние сме сите Албанци“. „Едно знаме, една нација“, рече Бериша заSETimes. „Ние сме едно.“
