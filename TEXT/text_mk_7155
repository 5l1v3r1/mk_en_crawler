14/08/2012
Игор Јовановиќ за Southeast European Times во Белград -- 14.08.12
Деградирањето на српското Министерство за Косово на ниво на Канцеларија за Косово, од страна на владата, наиде на мешани реакции. Многу аналитичари велат дека овој потег нема да влијае на вниманието што Србија му го придава на косовското прашање, но некои велат дека испраќа негативна порака до косовските Срби.
„Намалувањето на институционалното ниво на грижа за Косово испраќа лоша порака до косовските Срби, и затоа министерството требаше да преживее. Aко новата влада вели дека Канцеларијата за Косово ќе ги има истите надлежности како министерството, прашањето е зошто некои други министерства не се, исто така, намалени“, рече за SETimes Горан Богдановиќ, претставник на опозициската Демократска партија и поранешен министер за Косово.
Марко Јакшиќ, претставник на опозициската Демократска партија на Србија од Косово, исто така се противи на затворањето на министерството, особено поради тоа што косовските Срби беа против таа идеја.
„Тоа е многу лоша порака, бидејќи Томислав Николиќ победи со убедлива разлика во Косово, каде што народот го сметаше тоа за своја сопствена победа. За жал, се чини дека нивната радост беше за ништо“, изјави Јакшиќ за новинарите.
Сепак, претседателот на Движењето на социјалистите, Александар Вулин, кој е шеф на новата канцеларија, ги отфрли тие тврдења и рече дека канцеларијата ќе ги има истите надлежности како и затвореното министерство.
„Србија се грижи за сите свои делови и сигурно ќе продолжи да го прави тоа“, рече Вулин.
Аналитичарите сметаат дека промената на формата на институцијата нема да води до битни промени во политиката на Србија кон Косово, но покажува реална проценка на ситуацијата.
„Тоа може, исто така, да биде пораката на новата влада до Запад -- дека Белград признава како реално стојат работите во Косово“, изјави за SETimes Душко Јањиќ, претседател на Форумот за меѓуетнички односи.
Тој рече дека уште една новина е тоа што за време на власта на поранешниот претседател Борис Тадиќ, целата политика за Косово беше водена од канцеларијата на претседателот. Новата владина канцеларија го префрли фокусот на владата и премиерот.
Но, Јан Банкрофт, основач на Трансконфликт, смета дека новата канцерларија не значи оти Белград ќе почне да води нова политика.
„Од почетокот на преговорите со Приштина, важните елементи ги водеше Борко Стефановиќ, претставник на Министерството за надворешни работи, и неговиот мал тим; според тоа укинувањето на министерството за Косово ќе направи мала разлика во тој поглед“, изјави Банкрофт за SETimes.
Јањиќ рече дека има малку простор за промена на политиката, особено со оглед на тоа што владата веќе објави дека ќе се придржува на сите договори што нејзините претходници ги направија со Приштина.
„Тадиќ й вети многу на меѓународната заедница и српската јавност, и на крајот ја изгуби довербата од двете. Томислав Николиќ и новата влада сега се соочуваат со навистина тешка задача, практично да ги укинат институциите на Србија во Косово и да помогнат во зацврстувањето на Приштина, што е прилично уникатна ситуација во светот“, рече Јањиќ.
Банкрофт смета дека новата канцеларија, исто така, ќе се соочи со практични проблеми. „Предизвикот за новата канцеларија, пак, е поврзан со неефикасностите на многу министерства во Србија, што произлегува од прекумерната централизација, недоволната координација и недостигот на ресурси. ... Според тоа, иако владата на Србија реторички нема да биде помалку посветена на Косово, новата канцеларија можеби ќе се бори да има практично влијание -- особено кога станува збор за одржливото враќање“, рече Банкрофт.
