10/07/2009
ПОДГОРИЦА, Црна Гора -- Парламентот во четвртокот (9-ти јули) усвои декларација во која ги осудува злосторствата што српските сили ги извршија врз бошњачките цивили во Сребреница, како и „сите други злосторства извршени за време на конфликтите од 1991 до 2001 година на територијата на поранешна Југославија“. Членовите на владејачката коалиција и претставниците на опозициската партија Движење за промени го поддржаа документот, додека претставниците на Социјалистичката народна партија се воздржаа од гласање. Партијата Нова српска демократија гласаше против декларацијата.
Во меѓувреме, во Босна и Херцеговина, организаторите планираат комеморативна служба вo сабота, со која ќе се одбележи 14-годишнината од масакрот во Сребреница. Во четвртокот, остатоците од 534 жртви беа испратени во Меморијалниот парк Поточари, каде што ќе бидат закопани за време на службата. Меѓународната комисија за исчезнати лица вели дека досега 6.183 од околу 8.000 жртви се идентификувани, со користење на ДНК анализа. (РТЦГ, Дневни аваз, Срна, Б92, Танјуг, ДПА, Бета - 09/07/09)
