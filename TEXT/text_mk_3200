05/06/2006
Од Блерта Фониќи за Southeast European Times во Приштина – 05/06/06
Шефот на УНМИК, Сорен Јесен-Петерсен, во неделата (4-ти јуни) ја поздрави обновената политика на враќање на бегалците на косовската влада, но ги повика донаторите да помогнат во процесот. „Не смееме да имаме неуспех поради недостаток на финансиска помош“, рече тој за време на посетата на општината Истог. 
Обновената политика беше објавена во петокот од страна на косовските власти, по осуммесечни консултации помеѓу претставниците на владата, политичките партии, меѓународите здруженија за внатрешнораселени лица, малцинските групи и граѓанските општества. Според Јесен-Петерсен истата „покажува посветеност и сериозност на владата на Косово кон осигурувањето на враќањето на сé повеќе раселени лица“.
„Ова многу ќе помогни во убедувањето на припадниците на малцинските заедници дека нивната иднина е безбедна во демократско Косово, обврзано со меѓународни конвенции за човековите права и заштита на малцинствата“, додаде тој, поздравувајќи го договорот помеѓу Белград и Приштина за поблиска соработка во враќањето на раселените лица. 
Истовремено, шефот на УНМИК истакна дека има недостаток од донаторска помош за враќањата. „Она за што длабоко жалам е што не можеме да најдеме средства за враќањата да бидат поодржливи“, рече тој. 
„Ако не добиваме доволно средства од донаторите за помош на 200 повратници, што ќе се случи ако по решавањето на статусот започнат да се враќаат десетици илјади луѓе?“, запраша, Сорен Јесен-Петерсен. 
Досега оваа година 66 раселени лица се вратија во Истог, каде што тие се соочуваат со економски проблеми. „Би се вратил со своето семејство во Косово, но што ќе правам овде без работа?“, вели бегалецот Драгољуб Милорад. Тој и неговата сопруга се назад во Косово, но останатите членови на семејството се во Ниш. 
Јесен-Петерсен вети дека лично ќе се ангажира за мобилизирање на поддршка од донаторите за процесот на враќање. За време на неговата посета на Исток, тој, исто така, истакна дека е постигнат севкупен напредок во општината. 
„Истог е една од четирите најдобри општини во спроведувањето на стандардите, но ние мораме да продолжиме со подобрување. И, примерот од овде би можел да биде и треба да биде пример на кој сите работиме“, рече тој. 
