12/05/2009
AТИНА, Грција -- Силна бомба експлодираше рано во вторникот (12-ти мај) пред филијала на Еуробанка во југоисточна Атина, предизвикувајќи голема материјална штета, но повредени немаше. Полицијата вели дека штетата ја предизвикале 20 килограми експлозив што се наоѓале во актовка на влезот од банката. Полицијата дознала за претстојниот напад половина час претходно, од анонимното јавување во полициска станица и во весникот Елефтеротипија.
Исто така, подметнувачи на пожар ги нападнаа канцелариите на грчката јавна корпорација за електрична енергија, во јужното атинско предградие Агиос Димитриос, предизвикувајќи материјална штета, додека повредени немало. Грција се соочува со секојдневни бомбашки напади и епизоди на подметнување пожар на банки и мултинационални претпријатија уште од декември 2008 година, кога полицаец уби тинејџер, што беше повод за најжестоките немири во Грција во последниве децении.
Во другите вести, сомалиските пирати во саботата го ослободија грчкиот танкер што го киднапираа покрај брегот на Сомалија во март. Сите 19 членови на екипажот на МТ Нипаји се неповредени. Сопственикот одби да коментира за евентуалниот откуп. (AНА-МПA, In.news, Ројтерс, АП, ДПА - 12/05/09; Нафтемборики, НЕТ, ДПА, АП - 11/05/09)
