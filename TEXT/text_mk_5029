16/07/2009
Од Иво Шчепановиќ за Southeast European Times во Шибеник – 16/07/09
Четириесетидеветтиот шибенски Детски фестивал се одржа во Шибеник, Хрватска, од 20-ти јуни до 4-ти јули. 
Повеќе од 1.100 учесници од 21 земја учествуваа на двонеделниот настан, слевајќи се од театрите и организираните локации, и ширејќи среќа низ улиците на Шибеник. 
Изведувачите дојдоа од Италија, Австрија, Полска, САД, Канада, Германија, Литванија, Велика Британија, Романија, Русија, Босна и Херцеговина, Аргентина, Македонија, Црна Гора, Србија, Словенија и, се разбира, Хрватска. 
„Децата од целиот свет се чувствуваат исто. Не е важно на кој јазик говорат, тие се чувствуваат исто, ги сакаат истите работи“, рече Дина Телем, шефицата на израелската танчерска група Дина Телем. 
И покрај тешките финансиски времиња во Хрватска, фестивалот им даде на децата, но и на возрасните, причина за насмевка. 
„Меѓународниот детски фестивал е душата на градот Шибеник, нешто со што Шибеник мора да се гордее. Луѓето се сеќаваат на Шибеник поради овој настан“, рече Горан Паук, префект на Шибенско-книнската шупанија.
„Единствено ми е жал што настанот трае само две недели. [Фестивалот] е одлична работа за градот. Би сакал да трае два или три месеци“, рече градоначалникот на Шибеник, Анте Жупановиќ.
„Фестивалот се соочува со многу проблеми, но секогаш излегува посилен, ја носи радоста и играта на децата на улиците на Шибеник, а тоа е нешто што сакаме да го задржиме во иднина“, додаде тој.
Овогодинешниот фестивал ја поддржа националната кампања против злоупотребата на децата и организираше работилници под слоганот „казнувањето на децата е казнување на иднината“. 
Фестивалот во Шибеник ја промовира културата и пријателството меѓу децата во светот. 
„Ова е одлично. Среќаваме деца од многу земји. Не разбираме што зборуваат на нивните јазици, но сепак можеме да играме игри со нив, можеме да уживаме гледајќи како играат, пеат, цртаат ... Ќе се обидам да учествувам следниот пат“, рече седумгодишниот Дамир Човиќ. 
