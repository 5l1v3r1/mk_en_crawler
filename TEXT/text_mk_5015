16/11/2009
Од Линда Карадаку за Southeast European Times во Приштина -- 16/11/09
Гласачите излегоа на гласање низ цело Косово во неделата (15-ти ноември), на првите избори откако земјата прогласи независност.
Според неофицијалните резултати, Демократската партија на Косово (ПДК) на премиерот Хашим Тачи победи во 20 од вкупно 36 општини.
Градоначалничкиот кандидат на Демократската лига на Косово (ЛДК) Иса Мустафа победи во Приштина. Во градоначалничката трка во Ѓаковица победи кандидатот на Сојузот за иднината на Косово (ААК) Пал Лекај. Но, во најголем дел од општините ќе има втор круг од изборите, на 13-ти декември.
Според Централната изборна комисија (ЦИК), 45 отсто од гласачите го дале својот глас. Мал процент од српското население учествуваше на изборите, со оглед на тоа што Белград повика на бојкот на изборите.
Изборите протекоа непречено, рече претседателот на ЦИК Несрин Љушта на прес-конференцијата во неделата вечер. 
Локалните медиуми објавија дека шест лица се уапсени во Митровица, заради нарушување на изборниот процес -- нивната политичка ориентација во моментов е непозната. 
Делегација предводена од членката на Европскиот парламент Дорис Пак ги следеше изборите. Пак и американскиот амбасадор во Косово, Кристофер Дел, ги посетија гласачките центри во Грачаница, предградие на Приштина, со претежно српско население.
„Среќен сум што српските граѓани не одговорија на барањето на Белград за бојкот на овој процес, туку покажаа дека се подготвени да станат дел од демократските институции на Косово“, изјави Дел за локалната новинска агенција Телеграфи.
Претседателот на Европската мрежа на изборните набљудувачки организации (ЕНЕМО), Дарко Алексов, и Демократијата во акција, коалиција на невладини организации, исто така, ги следеа изборите.
Демократијата во акција објави дека одредени проблеми имало во неколку општини, но ништо од тоа не било премногу сериозно, за да го поткопа гласањето. ЕНЕМО се очекува да ја даде својата прва јавна оценка на изборите доцна во понеделник. 
По гласањето во Приштина, Тачи за медиумите изјави дека изборите во неделата претставуваат историски ден во земјата. 
„Денес сме сведоци дека нашата земја заслужува независност, дека нашите граѓани заслужуваат независност, демократски ред и европска перспектива“, рече Тачи. 
