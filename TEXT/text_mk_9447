01/08/2012
Линда Карадаку за Southeast European Times во Приштина – 01.08.12
Одбивањето на ултранационалистичкиот српски претседател Томислав Николиќ да ја отфрли поделбата на Косово по етнички линии, со што ги потсети луѓето на крвавите војни што следеа по распадот на поранешна Југославија, предизвика остри реакции.
„Ако ми кажевте пред 20 години дека Југославија нема да постои, немаше да ви верувам. Ако ми кажевте дека Србија и Црна Гора ќе се поделат, исто така, ќе ви речев дека тоа е невозможно. Исто така, би кажал дека Германија никогаш нема да се обедини, но животот носи изненадувања“, рече Николиќ во интервју за Гардијан објавено во неделата (29-ти јули). 
Одејќи чекор понапред, Николиќ рече дека Србите во Косово живеат „под закана на геноцид“ и секој обид да се наметне власта на Приштина на северот „може да води до егзодус на Србите“.
„Што ако Србите се иселат? Кој ќе ги прифати резултатите на еден таков геноцид?“, изјави Николиќ за Гардијан. Новиот претседател рече дека 40.000 луѓе може да бидат протерани, „без оглед дали се работи за жени, мажи, [цивили или] војници. „Резултатот ќе биде промена на „етничката структура на територијата“.
„Постои опасност Приштина да е подготвена да оди дотаму. Единствените вооружени сили таму, освен меѓународната заедница, се Албанците. Убеден сум дека ним не би им било проблем да го направат тоа веднаш“, рече Николиќ, додавајќи дека само присуството на војниците на НАТО спречува едно вакво дејство. 
Косовскиот премиер Хашим Тачи одговори, исто така преку Гардијан, потсетувајќи го Николиќ дека две третини на косовските Срби живеат јужно од Реката Ибар. 
„[Тие] се целосно интегрирани и задолжени за самоуправата на локално ниво и учествуваат во сите институции на централно ниво“, рече Тачи. 
„Николиќ се посрамотува себеси со изјави за геноцид кои немаат никаква основа во фактите, и идеите за поделба кои би ставиле крај на надежите на Србија некогаш да добие влез во ЕУ“, изјави за SETimes Даниел Сервер, професор за управување со конфликти во американската Школа за напредни меѓународни студии „Џон Хопкинс“. 
„[Николиќ] треба да се консултира со Србите јужно од Реката Ибар за неговите идеи за поделба: повеќето од нив жестоко се противат на истите, како што е Српската православна црква“, рече тој. 
Себ Битичи, извршен директор на Институтот за балканска политика во Приштина, рече дека косовските институции се мултиетнички и дека не преземаат никакви дејства што би можело да се рече дека имаат за цел да ги натераат косовските Срби да избегаат. 
„Напротив, Косово троши десетици милиони долари за изградба на мултиетничко и интегрирано општество. Оваа реторика на виктимизација е она што придонесе за ужасните војни во 1990-тите“, рече Битичи за SETimes. 
Драган Поповиќ, директор на белградскиот Политички центар, рече дека е јасно оти Николиќ има намера да притисне за решение на прашањето Србија-Косово. 
„Тој очекува дека Косово нема да биде дел од Србија во иднина. Тоа е, несомнено, историска промена за српската елита. Сепак, постои можност тој да се надева дека Косово може да се подели во иднина“, рече Поповиќ за SETimes. 
Битичи рече дека обидите на Србија за поделба на Косово не се изненадување. 
„Од 1999 година, Србија одржува паралелни институции во Косово, спротивно на Резолуцијата 1244, со цел поткопување на развојот на Косово, главно со одржување на сегрегацијата меѓу Србите и Албанците. И цело ова време, Србија се бори да создаде мини-држава во северно Косово, сериозно поткопувајќи ја стабилноста на целиот регион“, рече Битичи за SETimes. 
