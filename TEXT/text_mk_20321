13/01/2008
ЗАГРЕБ, Хрватска -- Парламентот во саботата (12-ти јануари) гласаше да му се одземе имунитетот од судско гонење на еден пратеник, за да може да му се суди за воени злосторства. Бранимир Главаш е обвинет за формирање паравоена единица и издавање наредба за тортура и убиства на најмалку двајца хрватски Срби во 1991 година. Тој е поранешен висок член на владејачката Хрватска демократска заедница, но сега води помала регионална партија. Тој негира какви било кривични дела и ја обвинува владата на Иво Санадер за измислување на доказите. 
Претходниот парламент му го одзеде на Главаш имунитетот во 2006 година, дозволувајќи неговото судење да почне во октомври 2006 година. Но, судењето беше прекинато кога тој беше реизбран за пратеник изминатиот ноември. Одлуката од саботата го отвора патот за продолжување на судскиот процес, но не бара Главаш повторно да биде уапсен. Тој се наоѓа во воена болница поради исцрпувачкиот штрајк со глад. (AП - 12/01/08; Макфакс, А1, ХРТ, Независне новине, РТРС, Танјуг, АП, Javno.com - 11/01/08)
