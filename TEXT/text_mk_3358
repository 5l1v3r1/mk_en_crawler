26/04/2007
Од Зоран Николовски за Southeast European Times во Скопје - 26/04/07
Македонската влада на 11-ти април објави дека ќе врати околу 137 милиони американски долари од долгот порано од планираното кон Светската банка и кон Европската инвестициона банка (ЕИБ). Осум кредити, подигнати пред 1997 година, ќе бидат вратени со овој потег. Првичниот рок за враќањето на долгот беше 2021 година.
Во март Македонија му врати 103 милиони американски долари на Парискиот клуб кредитори. Парите се враќаат од девизните резерви, кои во изминатите три години брзо се зголемија, достигнувајќи 1,8 милијарди евра. 
„Со намалувањето на нашиот долг за 240 милиони американски долари ние излегуваме од листата среднозадолжени земји и влегуваме во листата нискозадолжени земји“, истакна премиерот Никола Груевски. Тој рече дека оваа сумата е 20 отсто од вкупниот надворешен долг и 12 отсто од целокупниот надворешен и домашен долг. 
Светската банка беше одделен најголем кредитор на Македонија, со 639,5 милиони американски долари во јануари, според централната банка на земјата. Во текот на истиот месец, Македонија беше задолжена со 162,3 милиони американски долари кон ЕИБ. 
Груевски, исто така, објави дека земјата наскоро ќе го врати и својот долг кон ММФ. Тој рече дека враќањето на долговите испраќа силен сигнал до меѓународните инвеститори, покажувајќи здрава и стабилна економска политика. 
Министерството за финансии проектираше дека со предвременото враќање ќе се заштедат повеќе од 37 милиони американски долари од каматите. Само оваа година заштедата од каматите ќе изнесува 2,8 милиони евра. Истата ќе достигне 5,8 милиони евра во 2008 година и 5,2 милиони евра следната година. 
Заштедените средства ќе се искористат за проекти за развој, рече Груевски. 
Опозицискиот Социјалдемократски сојуз на Македонија (СДСМ) не се согласува со потегот на владата. Партијата вели дека агенциите што прават проценка на кредитниот рејтинг земаат предвид два параметри -- јавната задолженост и девизните резерви. Затоа, тврди партијата, ништо нема да се добие ако парите од девизните резерви бидат искористени за намалување на долгот. 
Истовремено, СДСМ ја обвини владата дека ги арчи приходите од приватизацијата на Електростопанство на Македонија (ЕСМ) -- потег на владата на СДСМ во 2006 година на кој се спротивстави ВМРО-ДПМНЕ на Груевски. 
Некои македонски аналитичари, исто така, ја доведуваат во прашање искажаната каматна заштеда бидејќи Македонија ги подига кредитите од Светската банка под привилегирани, т.н. ИДА услови.
