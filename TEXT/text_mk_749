24/05/2006

Како прекин на традицијата на нежни поп-тонови и балади кои вообичаено се врзуваат за овој настан, финските рок-чудовишта Лорди победија на 51-виот Избор на песна на Евровизија во Aтина. Маскираниот петчлен бенд и нивната песна „Хард рок Алелуја“ освои најмногу гласови од гледачите низ цела Европа. Дима Билан од Русија беше втор, додека третото место му припадна на босанскиот бенд Хари Мата Хари. Според традицијата, победникот, Финска, ќе биде домаќин на натпреварот следната година. 
*** 
Романските власти објавија дека ќе му го вратат познатиот Замок на Дракула на неговиот приватен сопственик. Имотот, кој се проценува на 19 милиони евра, бил во сопственост на кралицата Мери, која й го оставила во наследство на принцезата Илеана во 1938 година. Истиот беше одземен од страна на комунистичката власт по војната. Замокот ќе му биде вратен на наследникот на Илеана, Доминик ван Хапсбург, архитект од Њујорк. И покрај неговото име, замокот никогаш не бил во сопственост на Влад ди Импалер, историскиот Дракула. 
*** 
Хрватската скијачка шампионка Јаница Костелиќ ја доби престижната награда Лауреус за спортистка на годината на церемонијата во Барселона на 22-ри мај. Светските спортски награди Лауреус им се доделуваат годишно на извонредни спортисти од целиот свет. 
*** 
Ретки збирки од Албанскиот национално-историски театар во Tиранa, вклучувајќи и лични предмети на кралот Зог и Мајка Тереза, беа за првпат прикажани пред јавноста. Новите изложби беа официјално отворени на 18-ти мај, по повод Меѓународниот ден на музеите. 
*** 
Меѓународниот театарски фестивал „Зеница 2006“ започна во Босна и Херцеговинa (БиХ) на 23-ти мај. Учествуваат десет театарски трупи од БиХ, Македонија, Србија и Црна Гора и Турција. По овој фестивал на 1-ви јуни ќе биде отворен 13-тиот Театарски фестивал на Република Српска во Приедор, со групи од ентитетот на босанските Срби. 
*** 
Премиерата на новиот балет на Нешка Робева, „Арамии“ ќе се одржи на 26-ти мај во Националната палата на културата во Софија. Балетот се базира на легендите од целиот Балкан и содржи музички и танчерски елементи од фолклорните традиции на Албанија, Бугарија, Грција, Македонија, Романија и Турција. 
*** 
Ретроспективната изложба насловена како „Младен Тудор: Фотографии 1954-2004“ беше отворена минатата недела во Уметничката галерија во Дубровник и ќе трае до 11-ти јуни. На изложбата ќе бидат прикажани 105 слики од познатиот хрватски фотограф. 
(Разни извори – 17/05/06 - 24/05/06) 
