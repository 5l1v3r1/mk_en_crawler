16/09/2010
Од Мишко Талески за Southeast European Times во Скопје -- 16/09/10
Македонија очекува жешка политичка есен, додека работи на исполнување на критериумите за пристапувањето во ЕУ. Европската комисија во ноември ќе даде извештај во кој ќе биде оценет напредокот на земјата во спроведувањето на различни реформи. 
Тука спаѓаат подобрувањата во судството, јавната администрација, правилниците и процедурите на Собранието, и спроведувањето на Охридскиот рамковен договор. 
Без оглед на тоа колку напредок Македонија постигна во овие области, спорот околу името на земјата со соседна Грција останува камен на сопнување. Иако решавањето на прашањето не претставува официјален предуслов за членството, Атина има влијание во блокот, и неколку други членки на ЕУ ја поддржуваат Грција. 
„Грција е земја-членка, а вие не сте. Вашите позиции не се еднакви. Светот не е чесно место за живеење, особено меѓународната политика“, рече шведскиот амбасадор во Македонија, Ларс Фреден. 
Во Македонија, мислењето на јавноста е поделено, не само меѓу политичките партии, туку и по етнички линии. 
„Промената на името заради членство во ЕУ или НАТО не доаѓа во предвид. Политичарот кој ќе стори вакво нешто сигурно ќе изврши големо предавство“, рече за SETimes 57-годишниот Македонец од Скопје, Борис Костовски. 
Истражувањето спроведено во јули на Институтот Павел Шатев покажа дека 60 отсто од гласачите на етничките Македонци ја отфрлаат промената на името за целите на евроатланската интеграција кога референдумот би бил организиран утре. 
За разлика од тоа, нешто повеќе од 73 отсто од етничките Албанци анкетирани во истражувањето рекле дека би гласале за промена ако тоа значи полесен пат кон пристапувањето. „Треба да прифатиме одреден компромис со Грција, бидејќи сакаме да пристапиме во НАТО и во ЕУ. Ако името е единствената пречка, тогаш политичарите треба да најдат решение за да можеме да ја завршиме оваа работа“, рече 38-годишниот Албанец од Скопје, Јонуз Бериша, за SETimes. 
Анкетата од август на Евробарометар регистрираше 6 отсто пад од минатата година на бројот на Македонци кои сметаат дека членството во ЕУ е добро за земјата. 
Владата инсистира на тоа дека е подготвена да најде решение, но не некое што ќе го компромитира идентитетот на Македонија и националните интереси. 
„Мислам дека е време да се реши спорот, но сé уште сметам дека барањата на Грција се максималистички“, рече премиерот Никола Груевски.
Оваа ситуација предизвика повторно заострување на односите меѓу владата и опозицијата предводена од социјалдемократите, која врши притисок за компромис. 
Во очекување на извештајот на ЕК за два месеци, Македонија има кратка временска рамка во која мора да го зацврсти својот реформски имиџ и, ако е можно, да ја доближи својата позиција до онаа на Грција во врска со спорот околу името. 
Повеќето аналитичари сметаат дека приближувањето во врска со ова прашање ќе мора да почека додека Унгарија го преземе ротирачкото претседавање со ЕУ во 2011 година. Актуелниот претседавач, Белгија, е водена од експертска влада и не може да се ангажира премногу во македонското прашање.
