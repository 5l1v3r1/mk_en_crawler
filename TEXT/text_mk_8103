28/01/2012
Пол Чикои за Southeast European Times во Букурешт -- 28.01.12 
Белгиски државен функционер ги обвинува Романците и Бугарите што работат во неговата држава дека работат за помали плати од локалните работници, според извештаите. 
Џон Кромбез, белгиски државен секретар за потиснување на фискалната и социјалната измама, рече дека некои Бугари и Романци работат за помалку пари од вообичаените наемнини, според извештаите на De Standaard and Het Nieuwsblad на 18-ти јануари. 
Белгија и осум други земји-членки на ЕУ -- Германија, Ирска, Финска, Луксембург, Холандија, Австрија и Велика Британија и Малта -- се согласија во декември со Европската комисија (ЕК) за продолжување на работните рестрикции за Романија и Бугарија до јануари 2014 година. 
Италија и Чешката република ги укинаа сите рестрикции, додека Шпанија првично го држеше својот пазар отворен за работниците од двете земји, но минатото лето одлучи да го ограничи нивниот пристап. 
„Комисијата јасно побара од земјите што сакаат да ги задржат рестрикциите да ги претстават основите за тоа, да вклучат во своите извештаи конкретни податоци и релевантни аргументи“, рече Мајкл Џенингс, портпарол на ЕК.
Девет земји ја наведоа високата стапка на невработеност како оправдување за континуираните рестрикции за Романците и Бугарите.
До 2014 година сите земји-членки на ЕУ мора да ги укинат рестрикциите за граѓаните на двете земји што пристапија во ЕУ во 2007 година. Досега вкупно 16 земји-членки на ЕУ го либерализираа својот пазар на работна сила за Романците и Бугарите.
Романските власти велат дека жалат за одлуката на деветте држави, но дека мерката нема никакво економско влијание.
„Задржувањето на овие рестрикции не може негативно да се одрази на романската економија, освен ако не гледаме на тоа како на изгубена можност, имено Романците можеби ќе победеа ако имаа слободен пристап до овие пазари“, вели за SETimes блогерот Кристијан Оргонас, кој го води популарниот економски блог Businessday.ro. 
Околу три милиони Романци работат во странство, претежно во Италија и Шпанија. Во 2010 година тие испратија околу 3,8 милијарди евра во девизни дознаки за Романија и 4,3 милијарди претходната година, додека во 2008 година имаше рекордни 6,6 милијарди евра во девизни дознаки.
Алин Михалаче, дограмаџија, работел во неколку земји на ЕУ.
„Одлуката на деветте земји да ги држат своите пазари затворени за нас доаѓа во време на криза која секако ќе ја направеше потешка нашата потрага по работа, така што реално не гледам никаква загуба овде“, рече тој за SETimes. 
Во Италија, либерализацијата на пазарот се очекува да се исплати. Водачите на романската заедница во Италија ја поздравија одлуката на владата за целосно отворање на внатрешниот пазар на работна сила за Романците, истакнувајќи ја ползата од ваквата мерка.
„Одлуката е добра вест за квалификуваните Романци, кои, досега, беа ограничени во пристапот до работни места кои одговараат на нивната професија, како што се сметководители, наставници и агрономи. Се надеваме дека што е можно повеќе Романци ќе имаат пристап до овие работни места“, рече за SETimes Маријан Мокану, претседател на Лигата на Романците во Италија.
