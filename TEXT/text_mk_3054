14/09/2006
(Блиц - 14/09/06; AП, УПИ, Б92, Бета, Сербијана, Американска амбасада во Белград, српска влада - 13/09/06)
Американскиот специјален претставник за прашањата на воените злосторства, Клинт Вилијамсон, во средата (13-ти септември) го повика Белград да се движи побрзо за да ја заврши својата соработка со Трибуналот на ОН за воени злосторства, и со тоа да ги подобри изгледите на земјата за подобра иднина. 
Вилијамсон, кој во вторникот пристигна во дводневна посета на Србија, оствари разговори со голем број официјални претставници, меѓу кои претседателот Борис Тадиќ, премиерот Воислав Коштуница, шефот на националниот совет за соработка со МКТЈ, Расим Љајиќ, и обвинителот за воени злосторства, Владимир Вукчевиќ. 
„Разговорите беа корисни и српските власти изразија разбирање ... за потребата итно да се решат отворените прашања, особено случајот на Ратко Младиќ и преостанатите бегалци на МКТЈ“, се вели во изјавата на Американската амбасада во Белград. „Тоа е клучно за иднината на Србија.“ 
Заедно со поранешниот политички водач на босанските Срби, Радован Караџиќ, Младиќ се наоѓа на врвот на листата на Трибуналот на ОН за воени злосторства на најбараните обвинети. Тој е обвинет за серија воени злосторства, меѓу кои и геноцид за неговата наводна вмешаност во масакрот во Сребреница од 1995 година и 43-месечната опсада на Сараево. 
Претходно оваа година, ЕУ ги прекина разговорите за Договорот за стабилизација и асоцијација со (ДСА) со Белград, откако владата на Коштуница не го одржа своето ветување за предавање на Младиќ до крајот на април. Неколку недели подоцна, владата усвои акционен план за целосна соработка со Хашкиот суд. 
Тој план мора целосно да се спроведе, се согласија во средата Вилијамсон и Тадиќ. 
По неговиот состанок со Вилијамсон, Љајиќ рече дека и покрај тоа што не се разговарало за крајни рокови во врска со апсењето на Младиќ, меѓународната заедница станува сé понетрпелива.
Во меѓувреме, српскиот министер за финансии, Млаѓан Динкиќ, посочи дека потрагата по Младиќ се проширила, при што се вклучени не само поединци осомничени дека му помагаат да ја избегне правдата, туку и претпријатија. 
„Соработката е подобра“, рече министерот во интервјуто за белградското Радио Б92. „Исто така, конечно добиваме информации преку нашата даночна полиција и така претпријатијата кои се осомничени за финансирање на криењето на Младиќ и другите хашки обвинети во некој период се под наша контрола. Сепак, мора да се покажат резултати, а тоа зависи целосно од безбедносните служби. 
„Се чини парадоксално, но изгледа дека иднината на Србија зависи од нашите безбедносни служби“, додаде Динкиќ.
