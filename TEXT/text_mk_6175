29/09/2011
Цветина Борисова за Southeast European Times во Софија -- 29.09.11 
Бугарија го продаде својот државно контролиран тутунски монопол Булгартабак по пет неуспешни обиди во изминатите 13 години. Договорот, поздравен од економистите и владата, доведе до протести на вработените, кои се загрижени дека новиот сопственик може да ги намали работните места, и покрај уверувањата за спротивното.
Според договорот вреден 100 милиони евра, потпишан на 13-ти септември меѓу Контролната агенција за приватизација и постприватизација и претставниците на австриски регистрираниот БТ Инвест, 80 отсто од акциите на Булгартабак ќе одат за фирмата, во сопственост на ВТБ Капитал, инвестициски огранок на руската државна ВТБ банка.
Во официјалниот коментар генералниот директор на ВТБ, Атанас Бостанџиев, рече дека купувачите планираат да инвестираат околу еден милион евра во бугарскиот производител во првата година од работењето, по што ќе следат уште 5 милиони евра во следните години.
„Стратегијата на ВТБ Капитал предвидува понатамошно проширување на нашиот бизнис и влегување на нови пазари, вклучително и во Централна и Источна Европа“, соопшти за SETimes канцеларијата за врски со медиумите на ВТБ Капитал. Булгартабак одби да коментира.
Договорот има неколку клаузули вклучени на инсистирање на синдикатите што ги претставуваат работниците во трите фабрики на Булгартабак што работат -- во Софија, Благоевград и Плевен. Овие клаузули гарантираат дека новиот сопственик нема да ги промени главните активности на претпријатието во текот на следните десет години и нема да дозволи ликвидација или несолвентност.
Покрај тоа, купувачот нема да ги намали своите акции во претпријатието во текот на следните пет години и нема да му биде дозволено да прави никакви структурни промени или трансформации во групата. Истиот ќе мора да купува и 5.000 тони бугарски тутун годишно. Третиот услов е да го задржи просечниот годишен број на вработени во Булгартабак и неговите подружници и да ја задржи вработеноста на нивоата од 2010 година.
И покрај ова, стотици работници во Булгартабак започнаа неколку протести набргу по објавувањето на договорот на почетокот од септември, тврдејќи дека тендерот за продажба на Булгартабак бил наместен во корист на БТ Инвест, кој беше единствениот преостанат кандидат. Тие, исто така, тврдат дека надоместоците што нивниот нов сопственик ќе мора да ги плаќа во случај да не ги подмирува своите социјални обврски се минимални.
Демонстрантите, исто така, изразија загриженост дека и покрај десетгодишната забрана за препродажба на холдингот, ништо не го спречува БТ Инвест да го промени својот сопственик. 
И навистина, БТ Инвест беше единствен преостанат кандидат во последната фаза од тендерот. Претходно во понудата имаше втор кандидат -- Бритиш американ тобако, кој беше стратешки инвеститор. БАТ заврши со повлекување на својата понуда, објаснувајќи дека истата не била во согласност со стратешките финансиски планови на претпријатието. 
И покрај сите шпекулации за купувачот и неговите причини за купување на тутунскиот холдинг, економистите сметаат дека договорот е добар за Бугарија, особено со оглед на потребата за приходи.
Според Деси Николова, главна економистка на Институтот за пазарна економија, „секој договор за приватизација е добар“. 
„Очигледно, немаше голем интерес, и самиот факт што е постигнат договор претставува добра вест“, рече таа за SETimes. Таа ја опишува цената како „разумна“ кога ќе се спореди со капитализацијата, бидејќи истата е всушност повисока. „Капитализацијата на 100 отсто од Булгартабак е 100 милиони евра; во овој случај, ние продадовме 80 отсто за 100 милиони евра, што е добра цена“, истакнува таа.
