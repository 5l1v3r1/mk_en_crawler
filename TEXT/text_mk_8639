07/02/2012
Пол Чикои за Southeast European Times во Букурешт -- 07.02.12
Романскиот претседател Трајан Басеску во понеделникот вечер (6-ти февруари) го назначи Михаи Разван Унгуреану, шеф на надворешното разузнавање, за нов премиер, на местото на Емил Боц. Боц ја поднесе својата оставка претходно истиот ден.
Новиот претседател на владата, кој најверојатно ќе ги задржи министрите од претходната влада, доаѓа на највисоката позиција во еден клучен момент за романското општество, кое го обележуваат социјални тензии, по скоро две години од воведувањето на мерките на штедење, и сé уште слаба економска средина.
„Мислам дека број еден приоритет за новата влада се напорите за враќање на животниот стандард на Романците кои претрпеа големи последици од законот за процесите на макроекономски ребаланс“, рече Басеску во телевизискиот говор во кој го објави наследникот на Боц.
„На владата што јас ќе ја формирам й треба довербата на граѓаните. Мојот основен приоритет е економската и политичката стабилизација на Романија“, додаде Унгуреану.
Боц поднесе оставка во понеделникот по огромниот политички притисок во демократско-либералната владејачка партија, по антивладините улични протести без преседан минатиот месец, кои се раширија низ целата земја.
Аналитичарите велат дека новиот премиер треба да го искористи релативниот мир што го донесе промената на централната администрација. 
„Очигледно, оваа нова влада добива поголем степен на доверба од населението отколку претходната влада“, рече за SETimes Мирчеа Киву, вонреден професор по социологија на Букурешкиот универзитет. „Но, ако земеме предвид дека владата на Емил Боц имаше многу низок процент на популарност, тоа й остава на оваа нова влада мал простор за маневрирање.“
Киву, кој е основач на Романското друштво за маркетинг и јавно мислење, рече дека владата треба да промовира политика на зголемување на животниот стандард и да го промени начинот на кој управува.
„Потребно е населението да биде повеќе консултирано и одлуките веќе не треба да се наметнуваат, туку да бидат дискутирани со граѓаните“, рече тој. 
Некои искажаа надеж во новата влада. 
„Оваа промена ја сметам за резултат на чисто внатрешни политички калкулирања на владајчката партија“, рече за SETimes Александру Мугреану, државен сметководител во Букурешт. „Но, сепак, очекувам оваа влада да ни покаже дека нашата економска жртва не беше залудна. Ние ја завршивме нашата работа. Сега е нивни ред. Не бараме многу: само сакаме да ни се вратат животите какви што ни беа пред драстичните и неправични мерки на штедење.“
Почнувајќи од средината на 2010 година платите на сите државни службеници се намалени за 25 отсто, а пензиите се замрзнати како дел од пакетот на штедење. Овие мерки, заедно со 5-процентното зголемување на ДДВ, доведоа до драстично намалување на животниот стандард на Романците.
Аугустин Козма, пензионер, излезе на Универзитетскиот плоштад минатиот месец, и протестираше против мерките на штедење и владата на Боц. 
„Го имав тоа задоволство барем да се слушнат нашите гласови и владата падна. Тоа треба да е аларм за новите луѓе на власт. Но, ако погледнам напред, страв ми е дека оваа промена останува само на хартија“, рече тој за SETimes. 
„За мене, тука не се работи само за економијата. Се надевам дека оваа влада ќе може да покаже поголема транспарентност и да докаже дека не се сведува сé на политичките интереси, како што беше досега“, рече тој. 
