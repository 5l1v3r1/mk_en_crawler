17/04/2006
Од Ерлис Селимај за Southeast European Times во Тирана -- 17/04/06
Софтверскиот гигант „Мајкрософт“ се чини дека е заинтересиран за проширување на своето присуство во Албанија. Албанската верзија на неговиот систем Office XP е издадена за првпат, и претпријатието размислува околу планот за компјутеризација на училиштата во земјата. 
„Ќе ни требаат од три до пет години за да добиеме профитабилни резултати од албанскиот пазар“, изјави за новинарите шефот на операциите за Југоисточна Европа на „Мајкрософт“, Горан Радман, за време на посетата на Тирана минатиот месец. „Ова е процес што ќе започне со техничка експертиза и обука. Во меѓувреме ние ќе работиме за постигнување на договор... Среќен сум што можам да објавам дека ги направивме првите чекори“, рече тој. 
Радман ги повика албанските власти да ги заштитат авторските права на „Мајкрософт“ и да обезбедат фер-плеј на пазарот, и рече дека земјата има шанси за голема корист од воведувањето на новата технологија. 
„Секоја услуга може да биде олесната, почнувајќи од издавањето на возачки дозволи, изводи на родени и даночни плаќања“, рече Радман. „Со примената на нашата технологија властите и народот ќе го намалат времето за услугите.“ 
На почетокот од годинава албанскиот министер за образование и наука, Генц Поло, се состана во Лисабон со директорот на „Мајкрософт“, Бил Гејтс. Помеѓу другите работи, тие разговараа и за евентуалниот договор за комјутеризација на образовниот систем на земјата и создавање на систем на е-влада, што ќе значи зголемување на транспарентноста на јавната администрација и олеснување на комуникацијата помеѓу граѓаните и владата. 
„Интернетот треба да биде достапен во училиштата. Од информациите што ги имаме, албанските училишта намаат дури ни компјутери“, рече Радман, предлагајќи властите да ја зголемат јавната свест и да обезбедат стимулации, како што се даночните можности за купување на компјутери.
Во моментов бројот на компјутерите што се купуваат на годишно ниво во Албанија варира од 12.000 до 17.000. Во соседна Македонија бројот е петпати повисок. „Ние би сакале да воспоставиме центар на новите технологии во Албанија, еден вид „технолошки парк“. Друга идеја ни е да изградиме мрежа помеѓу албанската дијаспора и локалните претпријатија за пренесување на информациите до јавноста“, рече Радман. 
„Мајкрософт“ е американска софтверска корпорација со седиште во Редмонд, Вашингтон, со 2005 светски годишни продажби од близу 40 милијарди американски долари и околу 64.000 вработени во 85 земји и региони. 
