22/11/2007
Од Наташа Радиќ за Southeast European Times во Загреб –22/11/07
Хрватска е прикована во тесна, жестока предизборна кампања, пред закажаните општи избори в недела (25-ти ноември). Двата главни ривали -- актуелната Хрватска демократска заедница (ХДЗ) и левичарската Социјалдемократска партија (СДП) -- се борат за секој глас.
Дури и смртта на таткото на премиерот Иво Санадер беше само мал одмор од кампањата. Водачот на ХДЗ зема само неколку слободни денови за тагувањето.
Сé на сé, тонот беше исклучително негативен, при што Санадер и неговиот конкурент од СДП, Зоран Милановиќ, нема милост еден кон друг. Милановиќ го нарече Санадер „кукавица и манипулатор“, обвинувајќи го дека ги ескивира можностите за јавна дебата. Санадер, пак, рече дека Милановиќ „не е водач и не може да ја преземе одговорноста да ја води земјата“.
И покрај клеветењето, двете партии ги делат истите вредности и приоритети кога станува збор за иднината на Хрватска. ХДЗ и СДП сакаат Хрватска да влезе во НАТО и во ЕУ што е можно побргу. Двете се посветени на малцинските права, промовирањето на демократијата и владеењето на правото, судските реформи и борбата против корупцијата.
Клучните точки на разлика се економските. ХДЗ ја промовира слободната пазарна либерализација, велејќи дека тоа е клучно за поттикнување на растот. СДП сака поголем степен на државен интервенционализам, тврдејќи дека животниот стандард мора да се штити.
Кампањата беше една од најскапите во хрватската историја. Владејачката партија потроши 2 милиони евра само во првите две недели од кампањата, додека СДП потроши околу половина од таа сума, според Транспаренси интернешнал Хрватска. 
Само четири партии се очекува да го преминат прагот од 5 отсто. Во Хрватска има десет изборни единици и една изборна единица за дијаспората. Етничките Хрвати во соседна Босна и Херцеговина (БиХ) имаат право, според хрватскиот устав, да гласаат на хрватските избори. Со оглед на тоа што трката е тесна, тие би можеле да ја свртат ситуацијата во нечија корист. Главниот град на БиХ е прекриен со плакати на Санадер, кој се смета дека ужива предност помеѓу гласачите од босанските Хрвати. 
Првите неофицијални резултати се очекуваат в недела вечер, веднаш по затворањето на избирачките места.
