08/01/2007
Од Давор Коњикушиќ за Southeast European Times – 08/01/07
Нова постојана изложба беше отворена во Јасеновац, местото каде се наоѓаше најголемиот концентрационен логор во западен Балкан за време на Втората Светска Војна. Иако многумина го опишуваа овој проект како важна пресвртница, тој исто така предизвика критики и контроверзии.
Бројот на жртвите во Јасеновац е предмет на спор со децении. Србите беа најголемата група, но сепак во логорот беа убивани и Евреи, Роми, Муслимани,. Иако некои српски извори тврдат дека страдале дури 700 00, оваа бројка подоцна е намалена. Според последните пресметки таа изнесува десетици илјади.
Моментално, како хрватските, така и српските историчари се обидуваат да утврдат попрецизни бројки. Во меморијалниот центар Јасеновац зачувана е листа на имиња за луѓето за кои се верува дека умреле таму, како и за посебниот логор за жени и деца. На листата се наоѓаат 69 842 имиња, од кои 39 580 Срби, 14 599 Роми, 10 700 Евреи и 3462 Хрвати, а има и жртви од други етнички групи.
Новата постојана изложба беше развиена во соработка со, меѓу другите, Јад Вашем и Музејот на холокаустот во Вашингтон. Таа ги истакнува личните искуства на затворениците во Јасеновац, презентирајќи сведочења од прва рака и прикажувајќи ги личните последици. Во изложбениот центар има листа со имиња на жртвите, составена од кураторите на спомен-подрачјето Јасеновац. Покрај имињата, постојат биографски информации и податоци за етничката припадност и начинот на смрт, како и белешки на изворите каде секоја жртва е спомната со име.
Изложбата им овозможува на посетителите да прегледаат голем број на документи, фотографии и информации за многу теми -- вклучувајќи го основањето на воена Независна Држава Хрватска (НДХ), како и нејзината поврзаност со фашистичка Италија и Третиот Рајх. Посетителите можат да научат не само за логорот Јасеновац, туку и за останатите логори од времето на Втората Светска Војна. 
Преживеаните од Јасеновац присуствуваа на отворањето на изложбата. Нив ги придружуваа највисоките хрватски политичари, меѓу кои и претседателот Стипе Месиќ и премиерот Иво Санадер, кој нагласи дека злосторствата од усташкиот режим не смеат да бидат заборавени. 
„Новиот Меморијален музеј и Образовниот центар имаат цел да ги информираат младите за тоа каков всушност беше усташкиот режим“, рече Месиќ. Тој додаде дека „новата постојана изложба треба да применува еден закон, а тоа е законот на вистината“. 
Откако ја виде изложбата, Месиќ рече дека бруталноста на убивањето можеби не е доволно пренесена. Сепак, тој го пофали фактот што жрвтите се претставени како поединци. 
Санадер, пак, рече дека не постои „оправдување за омразата, радикализмот и екстремизмот“. „Омразата не осиромашува“, рече тој. Повоена Хрватска е „подготвена да излезе од кругот на наметнатата нетолеранција и да се преобрази во едно модерно европско општество“, додаде тој. 
Нешто порезервиран беше политичкиот претставник на српското етничко малцинство во Хрватска, Милорад Пуповац. Според него, постојаната изложба е само прв чекор кон она што Меморијалниот центар треба да постане. „Нема доволно простор за да се прикажат сите експонати, ниту пак концептот им овозможува на посетителите приказ на сите детали на самиот логор. Ова е подобро речено добар информативен-документарен центар кој треба и понатаму да се развива“, рече тој.
Зорица Стипетиш, претседател на Советот на спомен-подрачјето Јасеновац, признава дека е потребен понатамошен развој, но вели дека сепак изложбата претставува голем чекор. Сега јасно им е на сите вклучени страни дека проектот не политичко прашање, туку повеќе обид да се даде вистински приказ за она што се случило во Јасеновац. 
Еврејската заедница во Хрватска ја пофали изложбата. Меѓутоа, нејзиниот ентузијазам не го делат сите. Ефраим Зуроф од Центарот Симон Визентал во Ерусалим изрази разочарување од она што тој го нарече „постмодерно ѓубре“.
„Новата изложба не покажува ништо од усташката идеологија за масакрите. Никој не може да разбере ништо од неа за усташката идеологија, која сакаше да ја претвори Хрватска во чиста католичка држава без Срби, Евреи и Роми. Новата изложба е обид да се одбегнат условите што ги создаде Јасеновац“, рече тој по посетата на Меморијалниот Центар. 
Сепак, според професорот Иво Голдштајн, присуството на највисоките хрватски претставници на свеченото отварање испрати силен сигнал, покажувајќи дека земјата го отфрла усташкиот режим, како и сето она што тој го претставува. Говорите на лидерите јасно го осудија тоа темно поглавје во хрватската историја, вели Голдштејн
