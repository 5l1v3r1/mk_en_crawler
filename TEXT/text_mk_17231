31/05/2007
ТИРАНА, Албанија -- Парламентарните комисии за правда и национална безбедност во средата (30-ти мај) усвоија резолуција со која им се дозволува влез на американските сили во Албанија од безбедносни причини, за време на посетата на американскиот претседател Џорџ В. Буш на Тирана следниот месец. Резолуцијата дозволува повеќе од 500 американски војници да влезат во земјата и да работат со своите албански колеги на зајакнување на безбедносните мерки. Буш ќе биде првиот американски претседател во посета на земјата.
Во другите вести од средата, полицијата објави дека пронашла експлозиви во центарот на Тирана. Едната торба со неколку грама експлозиви, била пронајдена во дворот на Економскиот факултет во Тирана, во близина на Американската амбасада. Вториот пакет, со околу 30 грама експлозиви, беше пронајден на плоштадот „Мајка Тереза“, во близина на канцеларијата на претседателот Алфред Мојсиу. (Кохајоне, Топ-ченал - 31/05/07; 24-оре, Ксинхуа, АП - 30/05/07)
