10/06/2011
Од Билјана Пекушиќ за Southeast European Times во Белград -- 10/06/11
Откако српските земјоделци ги блокираа патиштата во Војводина во период од една недела, владата се согласи со нивните барања и ја промени одлуката за укинување на земјоделските субвенции за земјишните парцели поголеми од 10 хектари. На 5-ти јуни Белград го објави договорот и блокадата беше отстранета. 
„Бевме обединети и ја остваривме нашата цел. Успеавме да обезбедиме дури поголем број земјоделци да добијат субвенции“, рече за SETimes претседателот на Здружението на земјоделци, Мирослав Киш. 
Јанош Шомоѓи, земјоделец од Зрењанин, објасна дека владата првично објави оти одлучила да прекине со исплата на субвенциите за земјишните парцели меѓу десет и 100 хектари, наводно, за да им помогне на помалите производители.
„Тие се обидоа да компензираат за недостатокот на пари во буџетот за сметка на земјоделството“, рече Шомоѓи за SETimes. 
Земјоделците се собраа пред парламентот на Војводина во Нови Сад, блокирајќи ја околината со 70 трактори. Владата првично тврдеше дека нема да се откаже и понуди заеми со поволни каматни стамки наместо субвенциите.
Земјоделците не сакаа да попуштат. 
„Немаме ништо сега што го имавме минатата година. Имавме заеми со 5% каматна стапка, а сега ни нудат 8%. Сите мерки за охрабрување на инвестициите се укинати, на пример осигурувањето, и само погледнете ја штетата на полињата предизвикана од дождот“, рече уште еден земјоделец од Зрењанин, Владимир Пернек, за весникот Блиц.
Компромисот беше постигнат дури откако претседателот Борис Тадиќ се приклучи на преговорите. 
„Се согласивме оваа година земјоделците со земјишни парцели до 30 хектари да добијат субвенции, додека другите што поседуваат меѓу 30 и 100 хектари ќе бидат платени следниот јануари“, рече помошник министерот за земјоделство, Милош Миловановиќ, за SETimes. 
Субвенциите ќе останат истите -- 140 евра за хектар. Професорот Данило Томиќ, кој го предводи српското Здружение на земјоделски економисти, рече дека владината политика кон малите производители треба да се фокусира на развојот на животинското сточарство и зголемената конкурентност.
„Државата треба да им помогне на малите земјоделци, кои поседуваат до 10 ари, да одгледуваат пет крави или десет овци, да се поврзуваат и да создаваат кооперативи, и да му пристапуваат на пазарот заеднички за да можат да ја издржат конкуренцијата“, рече Томиќ за SETimes. 
Министерот за земјоделство, Душан Петровиќ, рече дека земјоделската политика на Србија мора да се промени бидејќи околностите се променија од 2010 година. Тој рече дека земјата сега има голем проблем со производството на говедско, одгледувањето телиња и свињи, и како последица на тоа мора да се бори да ги намали ризиците. 
„Во август, веднаш штом ќе завршиме со сеењето пченица, ќе отвориме дебата за земјоделската политика за 2012 година. Од сето ова може да произлезе нов дијалог“, рече Петровиќ. Најважната промена, додаде тој, ќе бидат евтините заеми со фиксни каматни стапки.
Земјоделските експерти велат дека Србија, и покрај тоа што моментно се соочува со проблеми во секторот, има голема шанса да извезува храна. Извозот во првата половина од 2011 година беше 45% повисок отколку во 2010, и изнесуваше 416 милиони евра. 
„Ако новата владина земјоделска политика биде здрава, земјоделството може да придонесе со многу пари во државниот буџет. Србија може да биде главна фабрика за храна, а да не увезува јаболка и грав, кои може да ги произведе секое домаќинство“, ре за SETimes економистот Даниел Поповиќ.
