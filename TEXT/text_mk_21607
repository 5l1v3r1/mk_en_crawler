27/07/2008
ЊУЈОРК, САД -- Членовите на Советот за безбедност на ОН не успеаја да постигнат согласност на седницата во петокот (25-ти јули) во врска со новиот план на генералниот секретар, Бан Ки-Мун, за Косово. Истиот предвидува реструктуирање на УНМИК со цел да се обезбедат поголеми овластувања за новата мисија на ЕУ, ЕУЛЕКС. Покрај ова, истиот го обврзува шефот на УНМИК, Ламберто Заниер, на дијалог со Белград за неколку различни теми -- полицијата, правниот систем, царината, транспортот, инфраструктурата, границите и српското културно и верско наследство.
Исто така во петокот, косовскиот министер за надворешни работи, Скендер Хисени, рече дека е подготвен за директни разговори со Србија. „Приштина е подготвена да се вклучи во практични разговори со Белград во врска со најразлични прашања. Ние сме подготвени да преговараме директно со Белград“, им рече Хисени на новинарите. Неговиот српски колега, Вук Јеремиќ, пак, инсистираше на тоа дека Белград никогаш нема да разговара со една „отцепена“ влада. (Б92, Блиц - 26/07/08; Ројтерс, АП, МИА, БТА - 25/07/08)
