03/03/2010
СОФИЈА, Бугарија -- Премиерот Бојко Борисов во понеделникот (1-ви март) ја потврди посветеноста на Бугарија на актуелните енергетски проекти, истакнувајќи ја целта на државата за диверзификација на снабдувањето со гас. Борисов говореше на состанокот со комесарот за енергија на ЕУ, Гунтер Отингер, пред Конференцијата за енергетска безбедност која се одржа во Софија во вторникот. Во врска со проектите со Русија, Борисов рече дека гасоводот Јужен тек не е ривал на гасоводот Набуко и не треба да има проблем да се изградат и двата. Москва изрази загриженост дека Софија може да се откаже од Јужен тек ако Набуко успее. Што се однесува до изградбата на контроверзната централа во градот Белене, Борисов рече дека државата веќе инвестираше премногу, за сега да го напушти проектот. (Дарик, Капитал, Медиапул - 02/03/10)
