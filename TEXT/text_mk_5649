28/12/2010
Од Јусуф Рамадановиќ за Southeast European Times во Сараево -- 28/12/10 
Дваесетгодишниот Срѓан Ратковиќ беше надарен студент и го сакаше фудбалот. Ирган Разница (14), исто така го сакаше овој спорт, имаше одлични резултати на училиште и имаше настап на телевизиското музичко шоу наречено „Децата пеат хитови“. 
Срѓан беше Србин, а Ирфан беше Бошњак. И покрај етничките разлики, тие беа слични во многу нешта -- уживаа во работите во кои уживаат многу деца на нивна возраст. 
Двајцата загинаа при бомбардирање за време на насилството во Босна и Херцеговина во раните 1990-ти. Срѓан беше излезен и се санкаше во близина на спортскиот центар Скендерија кога беше убиен; Ирфан му помагаше на својот татко да внесе дрва за огрев во куќата кога парче бомба го погоди на слепоочницата.
Нивните приказни се вклучени во новата книга, наречена Злосторствата врз децата на Сараево за време на Опсадата. Во книгата се дадени имињата на стотици момчиња и девојчиња кои загинаа во текот на војната -- заедно со лични податоци и фотографии. Исто така, се споменува и една неидентификувана жртва. 
Исто така, вклучени се многу цртежи и писма напишани од децата. За секое дете за кое не можеше да се обезбеди фотографија, дадена е слика на бела роза.
Автори се професорите Смаил Чекиќ, Мухамед Сестановиќ, Мериса Каровиќ и Зилха Масталиќ-Кошута. 
„Вкупно се 442 Бошњаци, 19 Хрвати, петмина Срби, 4 Албанци, тројца Роми и 51 друг“, вели Чекиќ, објаснувајќи ја демографската статистика меѓу децата кои загинаа. 
Иако Сараево беше прогласено за безбедна зона на ОН на 6-ти мај, 1993 година од страна на резолуцијата 824 на Советот за безбедност на ОН, армијата на Република Српска продолжи со опсадата на градот. 
Сараево беше изложено на тешко артилериско оружје, цели на пушките на воздушната одбрана и модификуваните авионски бомби беа цивилите. Бомбардирањето и снајперските активности беа насочени против цивилното население.
Ова беше војна во која малку се мислеше на тоа да се поштедат децата. Напротив, многу напади беа насочени намерно против младите и ранливите. 
Одделот за новороденчиња во градот беше цел на интензивни и чести напади, предизвикувајќи прекини на електричната кои ги гаснеа инкубаторите. Како резултат на тоа починаа три бебиња. Во меѓувреме, домот за деца без родители „Љубица Ивезиќ“ беше бомбардиран осум пати за време на опсадата. 
Децата гинеа во или околу своите станови или куќи, на игралиштата, во училиште, во редиците за храна или вода, или во засолништата. Честопати немаше соодветна медицинска помош за ранетите или болните.
Две организации -- Институтот за истражување на злосторствата против човештвото и меѓународното право и Здружението на родителите на загинатите деца во опколено Сараево 1992-1995 година -- собираат докази со години. Тие ги претставија своите сознанија на промотивниот настан за објавувањето на книгата.
Книгата има вкупно 867 страници, иако ги вклучува само оние што загинаа во опколено Сараево. Приказните за многу други деца кои загинаа на други места во Босна и Херцеговина, останува да се раскажат во иднина.
„Оваа книга не е конечен извештај, истражувањето е во тек“, рече Чекиќ.
