24/05/2006
Од Берта Фониќи за Southeast European Times во Приштина – 24/05/06
За време на посетата на Приштина неделава, американскиот специјален пратеник за Косово, Френк Виснер, повика на решавање на статусот на Косово до крајот на 2006 година. „Ставот на САД е дека решението за статусот треба да се постигне до крајот на годинава“, рече Виснер по пристигнувањето во главниот град во понеделникот (22-ри мај).
Виснер, исто така, апелираше до водачите во покраината да осигураат заштита на малцинствата во Косово и доби ветување од претседателот Фатмир Сејдиу дека привремената влада е посветена на тоа.
„Му ветивме дека нашата обврска кон малцинските права и ова прашање треба се реши во согласност со прифатливите меѓународни стандарди“, рече Сејдиу.
Американскиот пратеник го посети селото Баблак, во близина на градот Стимље, претежно населено со српски повратници. Тој разговараше со српските семејства кои му рекоа дека им треба работа. „Имам еден син, но никој од нас не работи. Посадивме малку компири и домати [за храна],“, рече Љубиша, 65-годишен жител на реконструирана куќа во селото. 
Виснер рече дека бил импресиониран од она што е направено во селото. „Може да се направи повеќе, но само со посилна економија. А ќе имате посилна економија само со јасен политички статус на Косово“, рече тој. 
За време на посетата на Приштина американскиот претставник се состана и со опозицискиот водач, Хашим Тачи, кој го поздрави ставот на Вашингтон за развојот на настаните во процесот на преговорите. 
„Убеден сум дека ако продолжиме со сегашната посветеност на спроведувањето на стандардите и бидеме што е можно поуверливи во гарантирањето на правата на заедниците и во гарантирањето на правата на косовските Срби, довербата кон косовската политика ќе се зголемува сé повеќе“, рече Тачи. Српскиот водач Оливер Ивановиќ, како и претставниците на другите етнички заедници, исто така, се состанаа со Виснер. За време на нивните разговори, Ивановиќ повика на одвојување на напорите за постигнување на договор за децентрализација на Косово од процесот на одредување на конечниот статус. 
„Ако процесот на децентрализација се одвои од процесот на одредување на статусот ќе имаме подобра локална администрација и Србите ќе имаат поголем мир“, рече Ивановиќ. Петтиот круг директни преговори помеѓу делегациите од Белград и од Приштина започна во вторникот во Виена.
