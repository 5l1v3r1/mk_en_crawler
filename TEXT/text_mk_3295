26/02/2007
Од Недељко Рудовиќ за Southeast European Times во Подгорица – 26/02/07
Најновата држава во светот, која стана независна од својата заедница со Србија во јуни 2006 година, нема да добие покус пат до членството во ЕУ, рече комесарот за проширување на Унијата, Оли Рен. Неговиот став беше потврден во документот на ЕУ, поднесен минатиот месец до Црна Гора, во кој се набројуваат задачите што земјата мора да ги исполни пред да може да добие членство во Унијата.
„Црна Гора мора да усвои нов устав базиран на широк консензус, во согласност со европските стандарди, особено во областите на човековите и малцинските прва, судството, одбраната и контролата на безбедносните сили“, вели ЕУ во документот за европско партнерство. 
Европското партнерство претставува сеопфатен документ кој беше усвоен во јануари од страна на Министерскиот совет на ЕУ. Документот ги содржи условите што новата независна држава мора да ги исполни на краткорочен план (во следните две години) и среднорочен план (во следните три до четири години).
Советот ги истакнува недостатоците на Црна Гора -- јавната администрација и зависноста на судството од власта, непотизмот, корупцијата и недостатокот на административен капацитет -- и бара истите да бидат исправени. 
Документот препорачува Црна Гора да продолжи со напорите за спроведување на реформите во јавниот сервис, вклучувајќи ја и транспарентност при вработувањето, професионализмот и одговорноста. 
„Црна Гора мора да продолжи со зајакнувањето на структурите на европската интеграција на сите нивоа, вклучувајќи ги и министерствата и парламентот, како и механизмите за активностите и координацијата со ЕУ“, вели ЕУ во договорот за партнество.
Унијата, исто така, бара реформи во судството -- особено измени во законот кој му дава на парламентот надлежност да гласа и унапредува судии. Советот препорачува спроведување на транспарентна процедура, врз основа на професионализам и непристрасни критериуми за избор на судии и нивно унапредување. 
Подобрувањата во борбата против организираниот криминал и корупцијата на сите новоа се следниот услов на ЕУ, како и зајакнувањето на парламентарната контрола врз одбранбените и безбедносните структури. „Мора да се случи кодификација на изборните закони, како и воспоставување на правила за медиумското покривање на кампањите...Потребна е, исто така, и транспарентна рамка за финансирање на кампањите“, вели Унијата. 
Договорот, исто така, го истакнува и подобрувањето на капацитетот на Царината за примена на правилата за потеклото на производите, прилагодувањето на трговскиот режим во земјата, воспоставувањето на систем на заштита на потрошувачите и административниот капацитет. 
Од Црна Гора се бара да примени ефикасен режим за јавни набавки, во согласност со стандардите на ЕУ и да осигури целосна транспарентност на процедурата. 
„Црна Гора мора да го измени законот за судир на интереси, со цел да се избегнат сите случаи на можен судир на интересите на државните службеници. Мора да се подобрат и напорите за спроведувањето на антикорупциската стратегија, особено со соодветни финансиски и човечки ресурси“, вели Унијата.
