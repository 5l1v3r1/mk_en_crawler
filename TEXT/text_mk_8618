05/09/2011
Линда Карадаку за Southeast European Times во Приштина -- 05.09.11
Статистичките податоци во врска со поседувањето оружје низ регионот се изненадувачки, а резултатот може да е смртоносен. Само во Албанија, на пример, аналитичарот Јонуз Кола проценува дека ова лето 6 до 9 отсто од населението има оружје во својот дом. Се случуваат и многу несреќи со случајно пукање, како што е она на едно 9-годишно момче во Скадар, кое почина откако во него пукаше неговиот 11-годишен брат на 8-ми јули.
Џавит Шаља, експерт во албанското Министерство за внатрешни работи, истакна дека во 1997 година, значителни количини оружје завршија во рацете на цивилите, што го зголеми криминалот: „Од домашното насилство до организираниот криминал“, рече тој за SETimes. 
Канцеларијата за информации во врска со контролата на лесното оружје и експлозивните направи за Јужна Европа и Источна Европа (СЕЕСАЦ) ги предводи напорите за зголемување на националниот и регионалниот капацитет за контрола и намалување на ширењето и злоупотребата на лесното оружје и експлозивните направи.
Ива Савиќ, проект претставник за комуникации на Канцеларијата на СЕЕСАЦ во Белград, изјави за SETimes: „Демилитаризацијата сé уште се смета за важна задача на која владите во регионот треба допрва целосно да й се посветат“.
Таа потврди дека денес на СЕЕСАЦ му недостасуваат сигурни и сеопфатни податоци за точниот број на нелегално оружје што циркулира во различни земји. Но, студијата на СЕЕСАЦ од 2007 година покажа дека „Западен Балкан, со население од 19,6 милиони, има скоро 4.280.000 парчиња оружје во рацете на цивилите“. 
Во Косово весникот Коха Диторе цитираше студија на УНДП. Истата покажа дека од 400.000 парчиња оружје во рацете на цивилите, 330.000 се нелегални.
Мимоза Шанини, водечки косовски психолог, изјави за SETimes, „Достапноста на оружјето претставува постојана опасност не само за физичката безбедност на децата ... туку има улога и во социјалната и моралната зрелост на детето. Користењето оружје „го зголемува нивото на деликвентност, особено меѓу младите луѓе“ и им нуди средства за самоубиство. Оние кои се сведоци на насилство со оружје, додава таа „патат од посттрауматско нарушување“. 
Савиќ вели дека има јасна посветеност од страна на владите во регионот на решавањето на прашањето на поседување нелегално оружје. Таа истакна дека хрватското Министерство за внатрешни работи започна национална кампања за подигање на јавната свест и собирање оружје под слоганот: „Помалку оружје, помалку трагедии“. Таквите програми, вели Савиќ „треба да помогнат да се промени сегашната култура на оружјето во регионот, да го охрабри доброволното предавање на нелегалното оружје и да ја задуши желбата за негово набавување во иднина“.
Таа додава дека од 2007 година хрватската влада успеа да собере 58.818 парчиња оружје и експлозивни направи, скоро два милиони куршуми и скоро два тони експлозиви од цивилните домови. Да се надеваме дека слична кампања ќе започне во Србија во текот на следните месеци, рече таа за SETimes. 
Покрај тоа, како во Србија, така и во Хрватска, во тек се кампањи за уништување на Лесното оружје и експлозивните направи (САЛВ). Со помош на СЕЕСАЦ и ЕУ, српското Министерство за внатрешни работи уништи 28.285 парчиња вишок и конфискувано оружје во 2010 година и околу 27.000 во 2009 година.
Хрватското Министерство за внатрешни работи ја започна својата кампања оваа година. „Досега 30.000 парчиња оружје се одредени за уништување, додека 7.000 се веќе елиминирани оваа година“, вели Савиќ. 
За да се спречи понатамошното ширење на оружјето, некои влади во регионот преземаат дополнителни чекори за обезбедување на своите складишни локации преку подобрување на инфраструктурата. СЕЕСАЦ во моментов им помага на владите на Хрватска и на Босна и Херцеговина да ја зајакнат безбедноста на нивните складишни капацитети за САЛВ. 
Во мај, на пример, беше завршена реконструкцијата на црногорското складиште за муниција „Тарас“, со помош на СЕЕСАЦ и ЕУ. 
Друга опција што треба да се разгледа, вели Савиќ, е: „Во овој постконфликтен регион поригорозната примена на постојните закони во случаите на поседување нелегално оружје значително би им помогнало на напорите за собирање на нелегално поседуваното оружје“.
