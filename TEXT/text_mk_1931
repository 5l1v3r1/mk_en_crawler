30/03/2005
(Мониторинг на локалните медиуми на УНМИК - 30/03/05; AП, Ројтерс, АФП, One World - 29/03/05)
Повикувајќи на апсење и изведување пред лицето на правдата на извршителите, властите во Белград и Приштина во вторникот (29-ти март) го осудија нападот што беше извршен претходниот ден врз една брачна двојка косовски Срби. 
Недељко и Невенка Вучиќ, на возраст од 71 односно 73 години, во понеделникот беа пренесени во болницата во северниот дел, со кој управуваат Србите, на етнички поделениот град Косовска Митровица, каде што беа примени со повеќе рани и скрешени коски. Двајцата беа претепани и избодени од непознати напаѓачи пред својата куќа во селото Црколез, 50-тина километри северозападно од Приштина. 
Изразувајќи „шокираност и загриженост“ во вторникот, српскиот претседател Борис Тадиќ побара од полицијата на ОН во провинцијата веднаш да реагира и да ги казни извршителите. Во изјавата објавена од страна на неговата канцеларија, претседателот, исто така, рече дека таквите напари „не придонесуваат за стабилизирање на ситуацијата во Косово“, додавајќи дека подобрената безбедност претставува предуслов за враќањето на бегалците. 
Во Приштина Владата на премиерот Бајрам Косуми, исто така, повика на итна акција за фаќање и казнување на напаѓачите, во согласност со законот. Во декларацијата усвоена во вторникот, кабинетот предупреди во врска во влијанието на овие инциденти врз политичките процеси во Косово. 
„Ваквите случаи на насилство ... придонесуваат за влошување на ситуацијата и сериозно им штетат на процесите и имиџот на Косово“, се цитира декларацијата во локалниот печат во средата. 
Нападот, кој се случи на вторио ден по посетата на шефот на УНМИК, Сорен Јесен-Петерсен, на Белград, исто така, е осудена од страна на Алијасата за иднината на Косово и косовската набљудувачка група за човекови права, основана во 1989 години, во чиј состав влегуваат членови од сите етнички групи во провинцијата. 
„Фактот што овој настан се случи во време кога е направен јасен напредок во процесот на враќање и реинтеграција на раселените лица и кога безбедносната ситуација и слободата на движењето значително се подобри, покажува дека ова му смета некому“, се вели во изјавата на Советот за одбрана и човекови права и слободи.
Минатата година се случија најжестоките етнички судири во провинцијата од завршувањето на конфликтот во периодот 1998-1999 година. Немирите во март 2004 завршија со 19 жртви и стотици српски куќи оштетени или уништени. И покрај тоа што ситуацијата во Косово значително се подобри во текот на изминатите 12 месеци, официјалните претставници на ОН и дипломатите во провинцијата се загрижени поради постојаното зголемување на бројот на нападите во последните недели. 
„Зголемувањето е скоро за еден на ден“, Ројтерс го цитира Каи Витруп, данскиот шеф на полициските сили на ОН, составени од 3000 припадници. Според него инцидентите се чини дека се „предупредување“ од страна на групи незаинтересирани за демократскиот процес. 
Во средината на март косовскиот претседател Ибрахим Ругова избегна очигледен обид за атентат. Меѓу другите инциденти е и фрлањето на рачна граната врз возило на ОН и експлозијата пред зградата на ОН. 
Разговорите за одредување на конечниот статус на провинцијата, според очекувањата на јавноста, треба да започнат подоцна оваа година. Сепак, овој процес зависи од остварувањето на стандардите поставени од страна на ОН, меѓу кои и владеењето на законот и заштитата на човековите и малцинските права.
