13/04/2012
Од Лили Линч за Southeast European Times во Белград -- 13/04/12
Преселбата на 20 ромски семејства во белградското предградие Ресник и понатаму предизвикува протести таму, додека градот продолжува со плановите за рушење на неколку неформални, нелегални ромски населби во Нов Белград и сместување на жителите во неколку предградија. 
Дванаесет полицајци беа повредени во Ресник за време на протестите на 8-ми април, Меѓународниот ден на Ромите. Полицијата беше нападната со шишиња и камења. Двајца жители на Ресник беа, исто така, наводно повредени. Во четвртокот (12-ти април) канцеларијата на јавниот обвинител објави дека ќе ги испита дејствата на 14 лица осомничени за ширење расно насилство, кое, наводно, довело до нападите.
Српската практика на преселување на Ромите наиде на значителни критики од страна на меѓународните организации за човекови права, како што е Амнести интернешнал. Големо внимание е фокусирано на присилната природа на иселувањата, како и на несоодветните метални контејнери што се користат при преселбите.
Локалните организации за човекови права, исто така, ја критикуваа практиката. Како што објасни за SETimes Јована Вуковиќ, координатор на Регионалниот центар за малцинства, „Создавањето нови населби исклучиво за Ромите, резултира со тотална сегрегација. Ние треба да ги сместуваме Ромите во станбени објекти заедно со остатокот од општеството.“
Иако во претходните години жителите на општините избрани да примат Роми, исто така, одржуваа протести, настаните во Ресник претставуваат најнов -- и меѓу најнасилничките -- отпори на тековната преселба на Ромите досега. 
Јелена Ристиќ (37), фризерка од Ресник, изјави за SETimes: „Она што ме загрижува е бројот на Ромите што доаѓаат тука. Ако беше едно или две семејства, ќе беше во ред.“
Во соопштението за јавноста, белградскиот градоначалник Драган Ѓилас ги опишува настаните во Ресник како „расно мотивирани“, но рече дека сфаќа оти жителите стравуваат дека „тука ќе се доселат луѓе кои крадат вода, струја и други работи“. 
Локалните невладини организиции го критикуваа одговорот на градоначалникот. „Тој постојано испраќа мешани пораки“, рече Вуковиќ. „Од една страна, тој е единствениот човек што ги осуди протестите како расистички, што очигледно се, но исто така ја криминализираше и целата етничка група“. Иван Николиќ, портпарол на градоначалникот, изјави за SETimes дека градоначалникот планира да разговара со жителите на Ресник откако ќе се врати во Белград в петок. 
Јован Марковиќ (67), пензиониран возач на камион од Ресник, изјави за SETimes: „Ние не сме расисти. Нашите Роми не се проблем. Но, овие нови Роми се криминалци.“
Локалните Роми велат дека нивните проблеми не се ограничени на Србија. Драган Ристиќ (39), популарен ромски музичар, изјави за SETimes „Во поглед на ромските прашања, Србија не е ниту во подобра, ниту во полоша ситуација од другите земји во регионот“.
На 29-ти март Амнести интернешнал ги критикуваше коментарите на хрватскиот министер за внатрешни работи, Ранко Остојиќ, кои „експлицитно ја поврзуваат романската заедница со криминалот и социјалните проблеми“. 
Извештај од 5-ти април на Амнести интернешнал покажа дека околу 70 ромски семејства во Клуј-Напока, Романија, биле присилно отстранети од своите домови во центарот на градот и биле преместени во субстандардни живеалишта во предградие на градот.
Исто така, документирано е дека по конфликтот во 1999 година во Косово, многу Роми беа присилно преселени во кампови контаминирани со олово.
Иако Ристиќ вели дека анти-ромското расположение не е ништо ново, тој исто така смета дека ставовите може да се променат со текот на времето. „Ова е земја во транзиција, не само во економијата и правото, туку и во мозокот“, рече тој.
