26/06/2008
БЕЛГРАД, Србија -- Министерството за внатрешни работи во средата (25-ти јуни) објави дека заедничка операција на српската и црногорската полиција разби мрежа на трговија со луѓе. Скоро двонеделната операција уследи по неколкумесечната истрага и кулминираше со апсењата на шестмина Срби. „Најдовме три жртви на трговијата со луѓе -- една српска девојка и две жени од Украина“, се вели во соопштението. Синџирот, наводно, ги убедил жените да станат келнерки и готвачки во северна Косовска Митровица, но подоцна ги принудил на проституција.
Во другите вести од средата, Парламентарното собрание на Советот на Европа објави дека ќе ги испита наводите за трговија со човечки органи и нечовечки третман во Косово. Швајцарскиот член на парламентот, Дик Марти, ќе подготви извештај со обвиненијата на поранешната обвинителка за воени злосторства на ОН, Карла дел Понте. Таа рече дека жртви на трговијата со органи биле претежно Србите киднапирани во Косово по конфликтот во 1999 година.
Исто така во средата, грчките власти уапсија три жени осомничени дека припаѓаат на група која се занимавала со трговија со органи. Осомничените -- еден лекар и две бизнисменки -- наводно ги лажеле пациентите во грчките болници за трансплантација на бубрези во Индија. Секој пациент плаќал по 60.000 евра. Лекарот, наводно, инсистирал на тоа дека трансплантациите се неопходни, иако пациентите биле премногу болни за да ги издражат процедурите. Најмалку десет лица починале од компликации. Полицијата уапси еден индиски лекар пред неколку месеци. (Tанјуг, РИА Новости, Ин њус, Катимерини, Нафтеборики - 26/06/08, веб-страница на Советот на Европа, РИА Новости, АНА-МПА, АП, Б92 - 25/06/08)
