16/01/2013
Ивана Јовановиќ за Southeast European Times во Белград -- 16.01.13
Иако балканските држави се залагаат за подобра заштита на интелектуалната сопственост, експертите велат дека преземањето неколку клучни чекори за намалување на пиратеријата, ќе ги зголеми даночните приходи и ќе го направи регионот попосакуван за странските инвеститори.
Владите во Македонија, Србија и Хрватска имаат сектори што ги следат кршењата на правата на интелектуална сопственост. Но, иако Србија има 25 инспектори специјализирани за софтверска пиратерија, 20-годишниот стопански суд на земјата за интелектуална сопственост претресува само мал број случаи.
Милош Благојевиќ, претседател на комисијата за интелектуална сопственост на Американската стопанска комора во Србија, изјави за SETimes дека постојат спротивставени закони и ниско ниво на координација меѓу институциите кои ја штитат интелектуалната сопственост.
„Потенцијалните инвеститори не се многу заинтересирани за инвестирање во земја каде што правата на интелектуална сопственост не се заштитени“, рече Благојевиќ, додавајќи дека повредата на овие права носи значителни загуби во српската економија.
Цитирајќи ги податоците на Меѓународната корпорација за податоци, Благојевиќ рече дека вредноста на пиратскиот софтвер во Србија во 2011 година се проценува на околу 87 милиони евра.
„Ако стапката на пиратерија се намали за 10 отсто, приходите во државниот буџет би можеле да се зголемат за 20 милиони американски долари [14,9 милиони евра] и може да се отворат околу 10.000 работни места, првенствено во индустријата на информатичката технологија“, рече Благојевиќ.
Стапката на софтверска пиратерија во Босна и Херцеговина (БиХ) изнесува 66 отсто, според Бизнис софтверската асоцијација (БСА).
„Ова им одзеде на корисниците и државата 15 милиони американски долари и покажува колку се големи загубите за поединците и државата“, рече за SETimesМирна Милановиќ Лалиќ, портпаролка на БСА во Босна.
Лалиќ рече дека соработката меѓу државите во регионот е од клучна важност, со оглед на тоа што пиратеријата не е ограничена со границите.
Во Хрватска стапката на софтверска пиратерија изнесува 54 отсто, што претставува загуба од скоро 53 милиони евра, рече Иван Видаковиќ, директор на Мајкрософт Хрватска.
Пиратеријата, исто така, влијае на многу други индустрии, како што е фармацевтската, автомобилската, тутунската, текстилната, музичката и филмската.
„Едно претпријатие кое произведува стоки за широка потрошувачка процени дека загубите на државата во вид на ДДВ приходи [поради пиратеријата] за Хрватска, Србија и Босна и Херцеговина, изнесуваат околу 70 милиони евра“, рече за SETimesАндреа Доко Јелушиќ, директор на Американската стопанска комора во Хрватска.
Јелушиќ додава дека решавањето на прашањето на пиратеријата бара тесна соработка меѓу носителите на права на интелектуална сопственост и државните тела, како и одлична координација меѓу државните тела.
Според БСА, романската полиција започна кривични постапки во 80 случаи на софтверска пиратерија и доби 10 пресуди во текот на 2012 година.
Магда Попеску, надворешен советник на БСА, рече дека софтверската пиратерија во Романија се намалува поради соработката со државните власти.
„Продолжувајќи го партнерството со романската полиција, ние имаме за цел да го подигнеме нивото на свеста во оваа област“, рече Попеску. „Се надеваме дека ќе имаме сè подобри резултати кои ќе имаат значително влијание врз романската економија.“
Во обид за промовирање на соработката низ целиот регион, Американската стопанска комора во Белград ја организираше 10-тата Конференција за правата на интелектуална сопственост во декември во Аранѓеловац, Србија. На настанот се собраа претставници на бизнис секторот и јавната администрација од БиХ, Црна Гора, Хрватска, Македонија и Словенија. Специјализацијата на судството во оваа област, размената на податоците за прекршителите и подобрената регионална координација, беа истакнати како клучни точки.
„Почитувањето на правата на интелектуална сопственост е неопходно за иновациите и според тоа е од суштинска важност за економскиот раст“, рече Винсент Дегерт, шеф на делегацијата на Европската унија во Србија.
 Дописникот на SETimes Габриел Петреску даде свој придонес за овој извештај од Букурешт.  
