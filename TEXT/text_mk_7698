20/06/2013
Линда Карадаку за Southeast European Times во Приштина -- 20.06.13
Косово и Словенија потпишаа договор за соработка во безбедноста, потег што експертите го поздравија како вреден придонес за стабилноста на Балканот.
Договорот ја дефинира соработката во обуката и образованието, правните прашања и еколошките прашања.
„Потпишаниот договор отвора нова страница и воспоставува нова рамка за нашата соработка во иднина“, рече за SETimes Ибрахим Шаља, портпарол на Министерството на Косовските сили за безбедност.
Шаља рече дека договорот е особено од полза за Косово, бидејќи ќе добие помош од Словенија во интеграцијата во механизмите на НАТО.
Квалитетните односи со земјите од Западен Балкан се од стратешки интерес за Словенија и приоритет за одбранбената и надворешната политика на земјата, според словенечкото Министерство за одбрана.
„Силно веруваме дека интеграцијата на земјите од Западен Балкан во евроатланските структури е суштинска за обезбедување долгорочна стабилност и просперитет на регионот. Словенија ќе продолжи да презема целосна одговорност за безбедноста на регионот и во иднина“, се вели во изјавата за SETimes на словенечкото Министерство за одбрана.
„Ние, исто така, веруваме дека договорот ... ќе ја зајакне соработката меѓу двете страни“, се додава во истата.
Словенија веќе дава помош и поддршка за Косовските безбедносни сили преку Советничкиот тим на НАТО, каде што има две експертски позиции, и има подофицер во воено-цивилната советничка дивизија на НАТО, која е ментор и помошник на силите.
Околу 300 словенечки војници се распоредени во Косово како дел од мисијата на НАТО таму, додека 20 Словенци работат за ЕУЛЕКС.
„Нашиот ангажман во КФОР останува ... еден од нашите оперативни приоритети. Ќе одржуваме значително и видливо воено присуство во рамките на оваа операција на НАТО сѐ дури е потребно“, додава министерството.
Договорот ќе го унапреди постојниот придонес на Словенија и ќе му овозможи на нејзиното Министерство за одбрана да изготви годишна програма за билатерална соработка со Косовските сили за безбедност.
„Словенечкото искуство, особено во цивилните итни ситуации и авијацијата, се важни. Ова се двете најнапредни искуства на земјата кои можат да им помогнат на [силите] да го зголемат својот капацитет“, рече за SETimes Флориан Ќехаја, аналитичар за безбедност во Косовоскиот центар за безбедносни студии.
Ќехаја рече дека Косово, исто така, смета оти договорот е корисен бидејќи земјата може да се докаже и да придонесе за меѓународната безбедност.
„Овој и другите договори помагаат за понатамошна консолидација на постојната мисија на [Косовските безбедносни сили] и отворање на вратите за преземање дополнителен мандат, бидејќи истите ќе станат идната одбранбена институција во земјата“, рече Ќехаја. 
Шаља потврди дека последниот договор со Словенија има дополнително позитивно влијание врз стабилноста што е постигната со потпишување слични договори со другите балкански држави.
„Потпишавме договори за соработка со сите соседни држави, освен со Србија, и имаме добра соработка во сите области од взаемен интерес со сите од нив“, рече Шаља.
 Колку е важна соработката меѓу Косово и Словенија кон регионалната стабилност? Споделете ги вашите мислења во делот за коментари.  
