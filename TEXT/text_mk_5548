08/06/2010
Од Георги Митев-Шантек за Southeast European Times во Белград -- 08/06/10
Српскиот национален тим замина за Јоханесбург во понеделникот (7-ми јуни), зрачејќи со голем оптимизам пред својот прв натпревар со Гана на 13-ти јуни. 
Играчите и тренерите се состанаа со навивачите и новинарите во Кафе Марко -- во сопственост на клубот Ајакс и центарфорот на репрезентацијата Марко Пантелиќ -- за да ги одговорат последните прашања пред заминувањето. 
Напаѓачот Никола Жигиќ ги увери присутните дека тимот е добро подготвен и дека ќе го покаже токму тоа на првиот натпревар со Гана. „Ќе вложиме максимални [напори] и нема сигурно да се посрамиме“, рече тој. 
Ненад Сантрач од Српската фудбалска федерација изјави за SETimes дека „тимот несомнено ќе се покаже во најдобро светло, како што беше и за време на квалификациите кога завршивме први во групата пред Франција и Романија и јас очекувам да напредуваме во вториот круг“. 
Според Сантрач, главниот тренер Радомир Антиќ е најзаслужен за успехот покажан во квалификациите. 
„Антиќ има огромно искуство и тој ни ја поврати вербата во репрезентацијата“, рече тој, по срамната елиминација на Србија на последниот Светски куп во Германија, кога изгуби со 0:6 од Аргентина, меѓу другите порази.
Антиќ имаше успешна кариера во Шпанија, но никогаш не бил тренер за светско првенство и се согласи да придонесе со својата стручност враќајќи се во Србија во август 2008 година. Тој ја трансформираше репрезентацијата во тим со петти по ред најдобар резултат на европските квалификации, одржувајќи истовремено силна одбрана. 
Сепак, Сантрач истакнува дека тимот никогаш не играл во висински услови како оние во Јужна Африка, каде што од голема висина тие ќе одат на многу ниско. Од позитивната страна, Србија нема ниту еден повреден фудбалер од квалификациите, за разлика од другите тимови.
Ова е 11-ти пат српската репрезентација да се натпреварува на Светското првенство; ФИФА и УЕФА ја препознаваат Србија како наследник на државите „Србија и Црна Гора“ и „Југославија“.
Во 2006 година во Германија, тимот не постигна ниту еден поен, но дозволи многу голови. Дебаклот беше дотолку потешко да се прифати бидејќи земјата се рангираше прва во квалификациите, пред Шпанија.
Овојпат шансата да ја повратат славата на Србија им припаѓа на ѕвездите како што се Дејан Станковиќ (Интер), Никола Жигиќ (Бирмингам сити), Немања Видиќ (Манчестер Јунајтед), Владимир Стојковиќ (Вигам) и Ивица Драгутиновиќ (Севиља).
Видиќ е главниот адут на тимот, кој нашироко се доживува како еден од најдобрите „стопери“ во европскиот фудбал. Тој е толку популарен што навивачите на Манчестер Јунајтед напишаа песна за него.
Во младите, ветувачки играчи спаѓа и одбранбениот фудбалер на Борусија Дортмунд, Невен Суботиќ (22), роден во Бања Лука. Суботиќ беше баран од американската, босанската и српската репрезентација.
Слично ветувачки е и голманот Владимир Стојковиќ, кој ќе се соочи со соиграч од Вигам -- Ричард Кингсон -- на натпреварот со Гана.
„Се разбира, секој се надева дека ќе помине низ првиот круг, но мораме да сме реални“, изјави за SETimes Олгица Николиќ, спортска новинарка за весникот Данас.
„Натпреварот против Гана е најверојатно брејк поен и тој тим е „теоретски“ послаб поради отсуството на [Мајкл] Есиен и повредата на [Сули] Мунтари. Но, африканските играчи се насекаде низ Европа, и сега додадоа и тактички способности на природната брзина и владеење со топката.“
Покрај тоа, тренерот на Гана, Милован Рајевац, го познава српскиот фудбал во душата, рече Николиќ. 
„Сигурен сум дека ќе влеземе во вториот круг“, рече страсниот поддржувач Зоран Јовиќ. „Имам доверба во Антиќ, исто како и во Видовиќ и Станковиќ. Половина од нашите фудбалери играт во Англија, што е многу важно. Ако можеме да извлечеме добра игра против Гана и да не ја потцениме Австралија, тогаш сме во втората фаза и сé е можно.“
„Германија 2006 нема да се случи повторно, тоа е сигурно“, рече тој за SETimes. 
