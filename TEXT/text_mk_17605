29/03/2007
СОФИЈА, Бугарија -- Американскиот амбасадор во Софија, Џон Бејрли, во средата (28-ми март) потврди дека неговата земја прави сé што може во име на петте бугарски медицински сестри и палестинскиот лекар, кои беа осудени на смрт во контроверзниот судски процес на инфицирање со ХИВ во Либија. Бејрли рече дека верува оти тие ќе се вратат дома оваа година, особено земајќи ја предвид поддршката на ЕУ.
Во средата бугарскиот парламент го отфрли предлогот за измена на законот за избирање на членовите на Европскиот парламент, за да можат медицинските сестри да бидат номинирани за кандидати. Владејачките партии и опозицијата одлучија дека овој потег нема да им помогне на сестрите да ја напуштат Либија поскоро. (Сегa - 29/03/07; Медиапул - 28/03/07)
