18/12/2008
Од Мањола Хала за Southeast European Times во Тирана - 18/12/08 
Освен по највисоката стапка на раѓање машки деца во Европа во времето на комунизмот, Албанија беше, исто така, позната и по генерално високата стапка на наталитет и високата стапка на смртност на родилките. Денес, и покрај конзистентно високата стапка на раѓање машки деца, Албанија се соочува со пад на целокупниот наталитет, макар што споредено со други земји во регионот, сé уште се наоѓа на врвот на листата.
Според Албанскиот институт за статистика, во 2007 година во земјата се регистирани 33,200 живородени деца, во споредба со 52.000 во 2006 година. Ако се спореди состојбата со онаа од 1990 година, кога биле родени 82.000 деца, земјата дефинитивно доживува пад на наталитетот. 
Жихди Дервиши, професор по социологија, вели дека животниот стандард во Албанија го ограничува бројот на децата по семејство. Тој ја посочува несигурноста на работните места како главна причина за тоа што паровите одлулуваат да имаат само едно дете. 
Дервиши, исто така, го припишува падот на промената на социјалните вредности, особено меѓу професионалците. Неспремноста да се влезе во брак и да се формира законска заедница која може да заврши со развод и да доведе до поделба на имотот, предизвикува колебање за бракот и раѓањето деца. Исто така, младите професионалци се желни за успех во кариерата, уште една причина за одложување на тоа да се има деца, вели Дервиши.
Министерството за здравство го поврзува падот во стапката на наталитет со социодемографските причини, особено имиграцијата на младите, како и абортусите. 
Во текот на 1990-тите, околу 25 отсто од населението ја напушти Албанија, повеќето во репродуктивната возраст, според податоците на ИНСТАТ. Абортусот во Албанија беше забранет пред 1990-тите, но сега е дозволен. 
Абортусите во Албанија се дозволуваат кога бременоста на жената предизвикува психолошки и социолошки проблеми. Според неофицијалните извори, приватните клиники прават голем профит од редовно изведување нерегистрирани абортуси.
Абортусите произлегуваат главно од тешките економски околности. Медицинските сестри во Болницата за гинекологија во Тирана велат дека економската помош на сиромашните млади парови, до извесен степен, би помогнала да се покачи стапката на наталитет. Само Тирана нуди таква помош, симболична сума од 42 евра за дете. 
Но и традиционалните верувања можеби се причина за некои абортуси. Според Дервиши, некои родители се решаваат да ја прекинат бременоста ако дознаат дека бебето ќе биде девојче, што, според него, го објаснува преовладувањето на живородени машки деца во изминатите неколку години.
Општиот пад на наталитетот во Албанија, заедно со морталитетот и високиот степен на имиграција, ја зголемува просечната возраст на населението на 31,7 години. Таа се зголеми од 2004 година, кога беше 29, а во 1990 година беше 27.
Наталитетот во Албанија, настрана од неговиот пад во последно време, останува меѓу највисоките во регионот. Во споредба со другите земји во Југоисточна Европа, стапката на наталитет во Албанија е на второ место, по Турција, по што следат Македонија и Црна Гора, според податоците од 2007 година на американската Централна разузнавачка агенција, за нејзината веб-страница „Ворлд фактбук“.
