20/04/2005
Од Василис Васолиу за Southeast European Times во Атина – 20/04/05
Како дел од владините напори за синхронизирање на грчката економија со европските стандарди, министерот за финансии Јоргос Алогоскуфис неодамна го зголеми Данокот на додадена вредност (ДДВ) од 18 на 19 отсто. Промената стапи на сила на 1-ви април. И покра тоа што министерот вели дека зголемувањето на данокот е потребно за да се достигне целта за намалување на националниот долг, тоа ги вознемири претприемачите, кои велат дека им е дадена само една недела за да ги усогласат цените. 
Бизнисмените изразија силно противење, и покрај тоа што владата, исто така, ги намали стапките за бизнисите од 35 на 25 отсто и од 25 на 20 отсто за малите и средните претпријатија. 
Опозицијата и самата Нова демократија на Алогоскуфис ја критикуваа изненадноста на овој потег. И покрај тоа што призна можни краткорочни негативни ефекти врз економијата, Алогоскуфис тврди дека немал избор. Грција е под силен притисок на ЕУ да го намали дефицитот -- кој е моментно највисок во Унијата -- на 3 отсто од БДП до крајот на 2006 година. За да го направи тоа, Министерството за финансии ќе мора да собере 2 милијарди евра повеќе од првично предвидените. 
Брисел никогаш немаше да одобри програма за развој на економијата само преку намалување на јавните трошоци, рече Алогоскуфис. 
Министерството за финансии објави бројни мерки за подобрување на економијата. Покрај намалувањето на трошоците на државните комунални претпријатија, министерството планира вложување на големи напори за запирање на затајувањето на даноците. Поради површното погрешно пријавување на состојбите, како и активностите на црниот и сивиот пазар, во Грција се бележи една од највисоките стапки на даночно затајување. Географската положба на земјата, на крстосница на три континенти, ја прави врвна точка на илегална трговија со стоки. Министерството сега соработува со полицијата во преземањето остри мерки против илегалниот увоз и го насочува преку соодветни канали за да може да ги собере даноците. 
Во секојдневниот живот на Грците доаѓаат нови даноци. Даноците за алкохол и цигари ќе се зголемат -- цигарите денес чинат 80 центи, но ќе се зголемат на 1,40 евра. Државата, исто така, планира да воведе данок на недвижностите, при што новиот имот ќе биде подложен на ДДВ од 1-ви јануари 2006 година. Данокот за горивото треба да се зголеми за два или три центи за литар, промена која исто така ќе влијае и на сметките за греење.
На крајот, намалениот ДДВ повеќе нема да важи за егејските острови. Даночното изземање претставуваше поттик луѓето да живеат таму. 
Алогоскуфис рече дека се надева оти инфлацијата нема да се зголеми за повеќе од 1 отсто, а проекциите покажуваат дека таа ќе изнесува околу 4 отсто во текот на април. Прегледот на Грчката банка, пак, покажа дека економскиот развој во најважните индустрии е намален, од кои градежништвото, текстилната индустрија, туризмот, трговијата, осигурувањето и превозот на патници чувствуваат најголеми последици. 
