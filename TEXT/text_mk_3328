29/05/2007
(Вашингтон тајмс, Вашингтон пост - 29/05/07; Ројтерс, АП, Ксинхуа, Макфакс, ХИНА, Б92 - 28/05/07)
Русија, ЕУ и САД постигнаа компромис што би можел да помогне во отстранувањето на клучната пречка за одредувањето на конечниот статус на Косово, се вели во натписот на најголемиот хрватски весник од понеделникот (28-ми мај). 
Цитирајќи избори „блиски на руското раковоство“, Јутарњи лист објави дека Москва нема да ја блокира резолуцијата на Советот за безбедност базирана на препораките на поранешниот специјален претставник на ОН Марти Ахтисари, ако Запад ги прифати нејзините услови. 
„Ако Москва покаже подготвеност за прифаќање на планот ... тогаш Брисел и Вашингтон, во замена, ќе го прифатат двегодишниот мораториум на членството на Косово во ОН“, пишува весникот. 
Покрај тоа, руското воено присуство во Косово ќе биде обновено, особено во српките енклави. Москва учествуваше со контингент од неколку илјадници во КФОР на крајот од косовскиот конфликт во периодот 1998-1999 година, но подоцна ги повлече своите мировници. 
Третиот услов, според Jутарњи лист, е НАТО да не им упати покани за членство на поранешните советски републики Украина и Грузија во 2008 година, кога се очекува да ги покани Албанија, Хрватска и Македонија да се приклучат како полноправни членки. 
Руските дипломати веруваат дека решение што ги исполнува овие услови ќе му одговара на Запад, кој бара одлука за Косово без одложување. Ова прашање се очекува да биде високо на агендата на тридневниот самит на Групата осум, кој ќе биде отворен во германското одморалиште Хајлигендам на 6-ти јуни.
Пред состанокот рускиот претседател Владимир Путин му телефонираше на американскиот колега Џорџ В. Буш во понеделникот. Портпаролот на Белата куќа за националната безбедност, Гордон Џондро, рече дека двајцата водачи се согласиле да го продолжат „нивниот дијалог за Косово и другите прашања од взаемен интерес“. 
Во меѓувреме, српскиот министер за надворешни работи, Вук Јеремиќ, во понеделникот ја потврди надежта на неговата земја за континуирани преговори за иднината на Косово. Белград сака покраината да добие меѓународно надгледувана автономија во период помеѓу десет до дваесет години, пред да биде донесена конечната одлука за статусот. 
За време на посетата на Сараево во понеделникот, Јеремиќ предупреди дека евентуалниот унилатерален потег за прогласување независност на Косово би можел да ја загрози регионалната стабилност. 
„Во иднина работите може да се вратат повторно во 1990-тите“, изјави тој за новинарите на прес-конференцијата по разговорите со неговиот колега од Босна и Херцеговина, Свен Алкалај. 
