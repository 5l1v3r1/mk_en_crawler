08/12/2011
Горан Трајков за Southeast European Times во Скопје -- 08.12.11
Во понеделникот (5-ти ноември) Меѓународниот суд на правдата (МСП) пресуди со 15 наспрема 1 глас дека Грција ja прекршила Привремената спогодба ставајќи вето на кандидатурата на Македонија за членството во НАТО на самитот во Букурешт во 2008 година.
Договорот меѓу двете земји предвидува дека Грција нема да го блокира членството на Македонија во меѓународните организации ако тоа биде направено под привремената референца на ОН „поранешна југословенска република Македонија“.
Поранешниот министер за надворешни работи и актуелен претседавач на парламентарната Комисија за надворешна политика, Антонио Милошоски, беше шеф на македонскиот тим во случајот против Грција.
Во ексклузивното интервју со дописникот на SETimes Горан Трајков, Милошоски говори околу одлуката за поднесување тужба пред судот, неговото искуство и другите приоритети на надворешната политика за комисијата. 
 SETimes: Како претставник на македонскиот тим во МСП, како го оценувате целиот процес? 
 Aнтонио Милошоски: Oд гледна точка на современата македонска историја, со секоја година ние ќе стануваме сé посвесни за значењето на пресудата. Целиот судски процес беше спроведен правично.
Двете страни имаа еднаква можност да ги искажат своите аргументи во случајот. Во секоја друга позиција, освен во кошарката и тука во Меѓународниот суд на правдата, Македонија беше [во неповолна позиција]. Само на кошаркарското првенство во Литванија, и сега во Хаг, ние имавме еднаков третман и правила, кои важеа за сите на ист начин.
 SETimes: Што значи одлуката за Република Македонија? 
 Mилошоски: Одлуката за Македонија претставува историско достигнување за нас. Пресудата не само што ќе биде правно обврзувачка, туку е и важен историски документ од кој ние ќе извлечеме поука за понатамошното дејствување.
Оваа пресуда е највисока меѓународна правна одлука за неразумното блокирање од страна на Грција [на нашето] членство во НАТО во 2008 година.
Тоа значи дека ова е дополнителна мотивација за македонско-грчкиот дијалог, кој е важен и има за цел изнаоѓање решение во иднина за Македонија и Грција да не се гледаат меѓусебно како непријатели на клупите на судот во Хаг, туку како пријателски земји кон истата цел.
 SETimes: Каква мислите дека ќе биде реакцијата на меѓународната заедница на одлуката?
 Mилошоски: Одлуката се однесува директно само на Македонија и Грција, но индиректно и на нашите партнери во меѓународната заедница. Организациите како НАТО и ЕУ честопати го истакнуваат владеењето на правото како една од основните вредности на евроатланската заедница.
Поради тоа ние очекуваме хашката пресуда да биде добра можност за создавање поволен политички простор за овој принцип. Пресудата треба да се примени, и Македонија треба да ја добие правната сигурност што ја заслужува.
 SETimes: Некои грчки медиуми, по одлуката на МСП, објавија дека Македонија избегала од преговорите. Дали имате некаков коментар на ова? 
 Mилошоски: Само би ги истакнал коментарите во објаснувањето на пресудата на Хаг како вистински доказ дека Република Македонија преговара без лажна политичка волја, со желба и подготвеност за разговори и изнаоѓање решение, што, за жал, Грција го отфрла.
[Она што] е важно сега е дека Грција е во најтешкиот период од своето постоење од периодот околу 1974 година, кога имаше голема криза со воената хунта која дојде на власт. Поради овие тешки времиња за Грција, немам намера да коментирам за тоа кој победил, а кој изгубил во процесот. 
Ние не бараме ништо повеќе од тоа на што двете земји се обврзаа претходно.
 SETimes: Каква е процесудата по одлуката? Сметате ли дека Грција ќе ги почитува одлуките на МСП? 
 Mилошоски: [Одлуката ќе биде] испратена до генералниот секретар на ОН и тој ќе ги извести сите земји-членки за пресудата. Непочитувањето на пресудата од страна на државите ќе значи оспорување на овластувањата на Меѓународниот суд на правдата. 
 SETimes: Што е следно во македонската надворешна политика? 
 Mилошоски: Оваа одлука отвора ново поглавје во меѓународните односи на Република Македонија. Следната фаза ќе биде зголемена дипломатска и политичка комуникација со важните актери во меѓународната политика. Тоа ќе биде краткорочен и среднорочен процес. 
Ситуацијата нема да се промени преку ноќ. Во следниот период сите клучни фигури во Република Македонија ќе мора да ја пренесат пресудата од Хаг на тактичен начин, да им ја претстават на меѓународните фактори и да [ја применат] во постигнувањето на заедничката цел. 
