29/05/2006
Од Даниел Дајану за Southeast European Times во Букурешт – 29/05/06
Конзервативните клишеа се често во игра кога треба да се опише ЕУ: единствени пазари, слободен прилив на капитал и работна сила, се поеднообразно национално законодавство, строги закони против монополот на цени, префрлање на прашањата на јавната политика на наднационалните тела, итн. Овие клишеа ни даваат слика на Унија во која земјите-членки се држат настрана од заедничкиот идентитет, според логиката на економската либерализација. Да парафразирам една од познатите книги на Киничи Омеа "Унија без граница", ЕУ на микрониво отсликува свет без граници за кој се залагаат заговорниците за глобализација.
Од логиката на либерализација во рамките на Унијата може да се извлече реториката која ги велича доблестите на „европските шампиони“ -- фирми кои оперираат преку европските граници и можат да бидат клучни глобални конкуренти. Специјалниот европски пратеник за конкурентност, Нели Крое, често го прави тоа во помалку или повеќе жестоките дебати со владите на одредени земји-членки на ЕУ. 
„Границите веќе ги нема. Сега постојат само европски шампиони и светски шампиони“, рече Крое во март. „Кога ќе донесеме одлука да се соединиме во ЕУ, кога ќе донесеме одлука да создадеме внатрешен пазар, националните шампиони стануваат демодирани“. 
Според едно размислување во Брисел, таканаречените европски шампиони треба да ја поткрепат амбицијата на ЕУ да стане главен економски играч во светската економија -- најважната мисија изнесена во Лисабонската агенда. Веќе неколку децении водечките земји-членки на ЕУ се обидуваа да ја достигнат маестралноста на американските и јапонските фирми, а понатамошниот развој на Унијата требаше да оди во овој правец. Во последнава деценија ова ривалство доби дополнителна димензија како резултат на економскиот пораст на Кина, Индија и другите азиски земји. 
Меѓутоа, неодамнешните настани кои се случија во ЕУ не се вклопуваат во концептуалната рамка опишана погоре; наместо тоа, тие се судираат со логиката на единствен пазар. На пример, највлијателните земји во Унијата користат разни средства за го задржат приматот на домашниот капитал во банкарството, јавните услуги и другите сектори за кои се смета дека имаат нацонална стратешка важност. Така, кога италијанската група Енел ги објави своите планови да стане сопственик на поголем број акции во Газ де Франс, француската влада веднаш одговори : беше најавено спојување на Газ де Франс (каде државата поседува контролен пакет) и приватната група Суец.
Од друга страна, Романо Проди одврати дека до колку левицата победеше на националните избори во Италија, таа ќе ги блокираше обидите на француските фирми да преземат одредени италијански фирми. Тоа е истиот оној Проди кој порано беше претседател на Европската Комисија. Шпанската влада, исто така, реагираше негативно на планот на германската група Еон за преземање на Ендеса, главна шпанска компанија за јавни услуги.
Листата на дефанзивни потези продолжува. На пример, неколку високо реномирани европски политичари изразија загриженост околу обидот на Митал да стане сопственик на контролен пакет во Арцелор, во индустријата за челик. Случајно, Митал е во сопственост на фамилија со индиско потекло, но е сместена во Европа. Или да ја земеме пример фармацевтската индустрија, каде француската влада ги поддржа главните национални фирми со цел да задржат национална карактерстика. Во Германија, владините претставници, како и шефовите на фирмите подготвуваат шеми или „отровни пилули“ за да ги блокираат ваквите непријателски преземања.
Што е она што лежи зад ваквото очигледно зголемување на протекционизмот кога се во прашање најголемите национални фирми? Едно објаснување би било дека либерализацијата (или глобализацијата), по самата своја природа, предизвикува вакви реакции низ целиот свет, како во богатите така и во сиромашните економии. Покрај тоа, ЕУ поминува низ еден тежок период, манифестиран преку демографските прашања, кризата на социјалната држава, намалување на продуктивноста и други фактори. Во една ваква клима, „економскиот патриотизам“ е очекуван политички производ.
Неумешниот развој на единствен пазар наметнува дефанзивни реакции на еден или друг начин. Бидејќи конкуренцијата создава победници и губитници, логично е владите на земјите-членки на ЕУ да се најдат пред искушение да ги подржат своите најголеми фирми.
Меѓутоа, постои уште начин за формулирање на нашата анализа. Би можеле, исто така, да кажеме дека визијата за Унија составена од еднакви партнери (во поглед на преговарачката моќ и способноста да оформат формални и неформални мрежи на интеракција меѓу владите и приватните фирми) не кореспондира со реалноста. „Највлијателните земји“ бараа и ќе продолжат да бараат начини за да ги одбранат своите вектори на економска моќ и да добијат повластен третман -- сетете се, на пример, како Берлин и Париз се извлекоа кога ја прекршија одредбата за дефицитот во буџетот од Пактот за финансии и стабилност. Колку и да сакаме да зборуваме со наклонетост кон едно европско игралиште, идејата за „Европа“ останува апстракција. Имајќи ја предвид оваа скриена нејасност, не е изненадувачко тоа што главните играчи во блокот се обидуваат да ги задржат центрите за донесување одлуки дома.
Можеме да одиме понатаму со логиката за распределба на моќта во ЕУ. Се додека заедничката надворешна и безбедносна политика останува само далечна цел и додека воените (нуклеарни) арсенали не се под заедничка (ЕУ/наднационална) контрола, нереално е да се очекува дека големите земји ноншалантно ќе дозволат преземање (понекогаш непријателско) на нивните најголеми фирми од страна на странски фирми, или да дозволат најголемите фирми да паднат во вода -- тука можеме да се присетиме на контроверзноста околу Алстом и неодобрувањето на Париз околу евентуалната операција на спасување од страна на Сименс. Покрај тоа, борбата против тероризмот ја зголемува тенденцијата на националните влади да ги зајакнат нивните локални средства на делување, што вклучува локално контролирани индустриски фирми. 
Уште еден фактор е во врска со сценарио кое ретко се дискутира јавно, но сигурно е на радарите на стратешките планери и мислители. Да претпоставиме дека економскиот и политичкиот проект на Унијата, поради разни причини, заглави со тек на време или пак во голема мерка се расплини. Во овој случај, владите ќе сакаат да имаат вектори на економска моќ под домашна контрола. Она што специјалниот пратеник Крое го нарекува „европски шампиони“ ќе биде предмет на натпревар меѓу најголемите земји-членки на ЕУ кога се во прашање контролните пакети, како и каде треба да се наоѓа седиштето. На кратко, ваквото свртување кон протекционизам сугерира дека земјите одат на сигурно кога станува збор за долгорочните перспективи за блокот.
Иронијата е во тоа што протекционистичката стратегија ги зголемува изгледите на Унијата за нејзиниот напредок да биде забавен; протекционизмот ја фаворизира центрифугалната сила и веројатноста за остри поделби околу повеќето основни прашања. Таквата динамика не е наклонета на идното проширување на Унијата. 
