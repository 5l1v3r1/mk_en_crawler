25/10/2007
БЕЛГРАД, Србија -- Главната обвинителка за воени злосторства, Карла дел Понте, во четвртокот (25-ти октомври) ја започна дводневната посета на Србија, каде што се состана со претседателот Борис Тадиќ, премиерот Воислав Коштуница и други задолжени за спроведувањето на акциониот план на земјата за соработка со Хашкиот трибунал. Врз основа на нејзините заклучоци во Белград, Дел Понте ќе го напише извештајот за нивото на соработката во врска со воените злосторства на земјата, кој, од друга страна, ќе одреди дали ЕУ ќе понуди потпишување на Договорот за стабилизација и асоцијација (ДСА) со Србија.
Комесарот за проширување на ЕУ, Оли Рен, во средата рече дека ЕУ е технички подготвена за ДСА со Србија, но формалното потпишување на документот ќе бара од Белград да исполни некои политички услови. Европскиот парламент (ЕП) се состана во средата на разговори околу извештајот за Србија, што го подготви известувачот на ЕП, Јелко Кацин. (РТРС, СРНА, РТС - 25/10/07; Tанјуг, РТС, веб-страница на српската влада, РИА Новости, Макфакс, Бета, веб-страница на Европската комисија, Б92 - 24/10/07)
