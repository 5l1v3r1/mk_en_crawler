27/05/2009
(AП, Ројтерс, ДПА, Франс24, Њујорк тајмс, Бианет - 26/05/09; Еуроњус - 21/05/09; Русија тудеј - 20/05/09)
Турскиот писател Недим Гурсел, кому му се суди по обвиненијата за поттикнување расна и верска омраза во неговата последна книга, ги отфрли обвинувањата во Истанбулскиот суд во вторникот (26-ти мај). 
Неговата книга за раѓањето на исламот во 6-тиот век, „Ќерките на Алах“, беше објавена во Турција минатата година. Али Емре Букагили, градежен инженер, покрена судска постапка против авторот, тврдејќи дека неговиот опис на пророкот Мухамед, неговите сопруги и Коранот, ги навредуваат муслиманите.
„Ова е роман, а романите не можат да вршат кривични дела“, рече Гурсел, кој побегна од Турција за време на воениот удар пред околу 30 години и е сега е натурализиран француски државјанин, во судот во вторникот. „Ги отфрлам обвинувањата дека сум ја исмеал верата.“
Писателот се надеваше дека обвинувањата ќе бидат отфрлени, но рочиштето, кое траеше помалу од еден час, беше одложено до 26-ти јуни. Ако биде осуден Гурсел може да се соочи со казна од најмалку шест месеци. 
Обвинителите велат дека нема докази што може да го поткрепат тврдењето на Букагили и нема оправдување за судењето на писателот. Но, судот ја отфрли одлуката врз основа на одделните жалби на градежниот инженер за првото и второто издание на книгата. Двата одделни случаи беа споени на сослушувањето во вторникот. 
„Ќерките на Алах“, книга која ги покренува прашањата за вербата и насилството во Исламот, е измислено дело кое нема намера да навреди никого, вели Гурсел, истакнувајќи дека ги почитува сите верски убедувања. 
„Книгата е објавена веќе една година“, изјави тој во телефонско интервју за Ројтерс. „Истата ја прочитале 30.000 луѓе -- каде е омразата што ја поттикнува? Каде е лутината?“
Сé уште надевајќи се на ослободување, тој беше вознемирен од одлуката на турската Дирекција за вeрски прашања да интервенира во случајот изготвувајќи извештај за книгата. „Загрижувачки“ е, рече тој, што комисијата која има задача да ги надгледува активностите на џамиите и да предава теологија, избра да ги пречекори своите ингеренции и да го обвини. Покрај ова, работа е на литературните критичари, а не на верските институции, да критикуваат книги, вели тој.
„Тажно е тоа што еден писател може да се суди со ваков менталитет“, турската новинска агенција БИА го цитираше Гурсел.
Иако Турција укина некои ограничувања на слободата на изразувањето во последниве години, Гурсел е само последен од редицата турски писатели и интелектуалци на кои им се судеше. 
Орхан Памук, добитник на Нобеловата награда за литература за 2006 година, на пример, беше суден врз основа на обвинувањата за „навреда на турската припадност“, поради неговите коментари за швајцарско списание пред неколку години, дека неговата земја е одговорна за смртта на 30.000 Курди и 1.000.000 Ерменци. 
„Мислев дека тие времиња се зад нас“, рече Гурсел за ДПА, коментирајќи во врска со цензурата во Турција. 
