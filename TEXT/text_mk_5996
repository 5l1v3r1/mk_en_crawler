10/03/2011
Од Мухамет Брајшори за Southeast European Times во Приштина – 10/03/11
Растечкиот трговски дефицит продолжува негативно да влијае на кревката економија на Косово, а сепак експертите велат дека најдобриот лек -- растот на извозот -- не е на видик. Остварувањето на истиот, велат тие, бара долгорочна посветеност.
„Во другите земји во транзиција, извозот зависи и е поврзан со инвестициите. Странските инвеститори првично се привлечени од оние области кои вклучуваат извоз. Затоа, Косово треба да ја либерализира и зголеми транспарентноста и законитоста во потенцијалните сектори како што се рударството, телекомуникациите и туризмот“, рече претседателот на косовската Американска стопанска комора, Леке Муса. 
Тој тврди дека дефицитот е резултат на неспособноста на Косово да се натпреварува во овој сектор, како и грешките што се направени. Тој е скептичен дека владините субвенции можат да дадат резултати. 
„Трговскиот дефицит е директна последица на недостатокот на индустриска база во Косово. Решавањето на овој проблем дефинитивно не треба [да повлече] протекционистички мерки бидејќи тие се претежно краторочни по својата природа и не даваат резултати“, рече Муса. 
Податоците на Канцеларијата за статистика покажуваат дека земјата извезува само 13 отсто од она што увезе во 2010 година. Само во декември, дефицитот беше поголем од 183 милиони евра.
„Според клучните извозни групи, 66 отсто се основни метали и нивни производи, а 14,4 отсто се минерални производи“, рече директорот на Извозниот оддел на Канцеларијата за статистика на Косово, Исмаил Сахити.
Тој додаде дека Косово претежно увезува од Србија, Македонија, Турција, Германија и Кина, а претежно извезува во Италија, Албанија, Србија и Македонија. 
Податоците на косовската царина ја потврдуваат нерамнотежата. „Косовскиот извоз на стока изнесува скоро 300 милиони евра, додека увозот на странска стока изнесува околу 2 милијарди евра“, рече портпаролот на Царината, Адриатик Ставилечи. 
Економистите велат дека високите нивоа на дефицит ја поткопуваат локалната економија, како и извозот на готовина, кој ја намалува ликвидноста на локалната економија и го поткопува процесот на економски развој.
Според тоа, поволниот баланс меѓу извозот и увозот, е еден од клучните елементи за економски раст, велат тие.
Додека стимулациите на странските инвестиции и домашното производство се гледаат како две алтернативи за намалување на трговскиот дефицит, недостатокот на договор со ЕУ го попречува потенцијалниот извозен раст со Унијата.
„Трговскиот договор со ЕУ применува автономни преференцијални трговски мерки со Косово, што значи дека косовските извозници беа изземени од царинските давачки во случај на извоз на нивните производи на пазарот на ЕУ“, рече претставникот на Министерството за трговија и индустрија, Фљамур Кеќа.
Преференцијалните трговски мерки спроведувани од ЕУ истекоа на 31-ви декември 2010 година. 
И покрај назадувањето, Берат Рукиќи од Стопанската комора на Косово инсистира на тоа дека нема алтернатива на развојот на економската политика за зголемување на извозот. 
„Во секој случај треба да се бориме да го намалиме трговскиот дефицит. Една од главните цели на економската политика треба да биде намалувањето на трговскиот дефицит и балансот на увозот на производи, особено основните производи“, рече тој. 
