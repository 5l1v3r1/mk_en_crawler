23/08/2007
Од Зоран Николовски за Southeast European Times во Скопје – 23/08/07
Македонија доби парична казна од неколку милиони поради тоа што не ги исполни своите обврски од договорот за продажба од 1999 година со „Хеленик Петролеум“. Грчката фирма ја купи единствената рафинерија на нафта во Македонија, ОКТА. 
Како дел од договорот, Македонија се обврза да купува 500.000 тони сурова нафта само од ОКТА секоја година во следните две децении. Покрај тоа, „Хеленик Петролеум“ доби право да увезува во Македонија деривати ослободени од царински давачки. 
Во 2003 година поранешната влада предводена од социјалдемократите го прекрши договорот увезувајќи сурова нафта од друго претпријатие. Увозот ослободен од царина беше, исто така, прекинат. Властите тврдеа дека договорот, потпишан од претходната администрација предводена од ВМРО-ДПМНЕ, е нелегален и штетен за државата. 
„Хеленик Петролеум“ се побуни и овој месец Меѓународниот арбитражен суд во Париз се согласи. Македонија сега ќе мора да му исплати 53 милиони американски долари, плус камата, на ова грчко претпријатие.
Одлуката поттикна дебата околу, како што се покажа, скандалот кој никој не го заборавил. Во времето на продажбата на ОКТА, многумина се пожалија дека договорот не е транспарентен и им штети на интересите на Македонија, како и дека има коруптивни елементи. 
Владата во тоа време, предводена од Љубчо Георгиевски, ја продаде рафинеријата за 32 милиони американски долари без јавен тендер. Законот со кој се предвидуваше продажбата му беше претставен на парламентот во нецелосна форма, без клучните анекси. Во 2002 година Уставниот суд донесе пресуда дека продажбата не била во согласност со уставот. Следната година, државната антикорупциска комисија побара покренување на кривична истрага, но тоа не се случи.
Потпишувањето на договорот со „Хеленик петролеум“ значење прекин на постојните договори со „Мамит џет оил“, кој тужеше за тоа. Во 2004 година лондонскиот Арбитражен суд й нареди на Македонија да й исплати на фирмата надоместок од 17 милиони американски долари. 
Продажбата на ОКТА е „историски пример“ за тоа како може да й се наштети на сопствената држава, вели гувернерот на Народната банка, Петар Гошев. 
Но, Георгиевски, поранешен премиер кој го водеше договорот, вели дека вината за кршењето на истиот лежи во рацете на неговите наследници. 
Владиниот портпарол, Ивица Боцевски, инсистираше на тоа дека судската одлука не е конечна и дека Македонија ќе се обжали. Тој, исто така, вети дека ќе биде побарана одговорност од сите вклучени во случајот, од моментот на потпишувањето до едностраното прекинување на договорот од страна на владата предводена од социјалдемократите. 
