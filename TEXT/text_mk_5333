24/06/2010
(Индипендант, Здружение на новинари на Велика Британија - 24/06/10; Ројтерс, АП, АФП, ДПА, ББС, РФЕ/РЛ, ВОА, Софиска новинска агенција, Канцеларија на ОН за дрога и криминал - 23/06/10)
Глобалната употреба на дрога се префрла од хероин и кокаин на синтетичките дроги, објавија ОН во средата (23-ти јуни), истакнувајќи ја истовремено растечката побарувачка за нелегални суптанции во земјите во развој.
Според Канцеларијата на ОН за дрога и криминал (УНОДЦ), меѓу 155 и 250 милиони луѓе во светот, или меѓу 3,5 отсто и 5,7 отсто од населението на возраст меѓу 15 и 64 години, користеле дрога барем еднаш во 2008 година. 
Додека канабисот останува најпроизведувана и најконсумирана нелегална супстанца во светот, синтетичките дроги како стимулансите од амфетамински тип, се сега втора најкористена дрога, пред кокаинот и опијатите, вели канцеларијата во својот Извештај за состојбата со дрогата во светот за 2009 година. 
„Луѓето се збогуваат со хероинот и не се ниту приближно воодушевени од кокаинот, но почнуваат да користат препишани лекови во огромни количини, што ги прави зависници“, рече шефот на УНОДЦ Антонио Мариа Коста за новинарите, претставувајќи го извештајот во средата. 
Според студијата, најмалку 130 до 190 милиони луѓе пушат канабис најмалку еднаш годишно. Бројот на корисниците на стимуланси од амфетамински тип, изнесува околу 30 до 40 милиони луѓе во светот, но може наскоро да го надмине бројот на корисниците на опијати и кокаин заедно. 
Тој тренд важи, исто така, за земјите од Југоисточна Европа (ЈИЕ). Највисоката годишна распространетост на канабисот меѓу луѓето на возраст од 15 до 64 години беше пронајдена во Хрватска, и изнесува 5,2 отсто. По неа следат Србија, Босна и Херцеговина (БиХ) и Бугарија, каде што процентот на корисници на канабисот изнесува 4,1 отсто, 2,8 отсто и 2,5 отсто. 
Користењето синтетички дроги во регионот на ЈИЕ е највисок во БиХ и Бугарија, каде што еден од 100 луѓе користел стимуланси од амфетамински тип во 2008 година. Истото е најниско во Албанија и Романија, и изнесува по 0,1 отсто, при што најновите статистички податоци за двете земји датираат од 2004, односно 2007 година.
„Овие нови дроги предизвикуваат двоен проблем“, рече Коста. „Прво, тие се развиваат по многу побрза стапка отколку редовните норми и полицијата не може да го достигне темпото. Второ, нивниот маркетинг е многу итар, бидејќи тие се произведуваат по нарачка за да ги задоволат конкретните барања во секоја ситуација.“ 
Производството на она што УНОДЦ го опишува како светски „најпроблематични дроги“ -- кокаинот и хероинот -- е во опаѓање, и се очекува да продолжи да паѓа, според извештајот.
Одгледувањето кокаин во Андите, кое е намалено за 28 отсто во текот на изминатата деценија, продолжи да паѓа во 2009 година, претежно поради напорите за искоренување во Колумбија. Светското производство на кокаин падна меѓу 12 и 18 отсто од 2007 до 2009 година, покажуваат бројките на УНОДЦ. Во меѓувреме, пазарот за таа дрога, чија вредност се проценува на 88 милијарди американски долари, се префрла кон Европа. Според извештајот, оваа дрога сериозно ги дестабилизира и земјите од Западна Африка.
Бројот на корисници на кокаин во Европа двојно се зголеми во текот на изминатава деценија, на околу 4 милиони луѓе, кои консумирале околу една четвртина од светското производство во 2008 година. Северна Америка останува најголем пазар за таа дрога и се проценува на 37 милијарди американски долари. Но, европскиот се чини дека го стигна, и сега вреди 34 милијарди американски долари.
Најголема распространетост на користењето на кокаинот на „стариот“ континент е пронајдена во Шкотска (3,9 отсто), Англија и Велс, како и Италија, со по 3 отсто. Во секоја од земјите на ЈИЕ, истата беше помала од 1 отсто. Во Хрватска изнесуваше 0,9 отсто, а во Црна Гора 0,8 отсто.
Глобалната област на која се одгледува опиум е намалена за скоро една четвртина во изминативе две години, објави УНОДЦ, додавајќи дека производството на опиум најверојатно и понатаму ќе се намалува, поради паразитот кој може да уништи една четвртина од приносите на афион во Авганистан. 
Во Европа, распространетоста на хероинот беше највисока во Шкотска со 1,54 отсто и во Естонија, со 1,52 отсто. Меѓу земјите на ЈИЕ истата беше највисока во Македонија со 0,5 отсто, Бугарија со 0,49 отсто и Албанија со 0,45 отсто. 
Коста изрази особена загриженост во врска со влијанието на користењето дрога во земјите во развој. 
„Сиромашните земји не се во позиција да ги апсорбираат последиците од зголемената употреба на дрога“, рече тој. „Земјите во развој се соочуваат со заканувачка криза која може да зароби милиони во мизеријата на наркозависноста ... Нема да го решиме светскиот проблем со дрогата префрлајќи го користењето од развиените земји на земјите во развој.“
