01/04/2013
Сафет Кабашај и Дражен Ремиковиќ за Southeast European Times во Приштина и Загреб -- 01.04.13
Вторпат за помалку од две години, Косово изгуби дневен весник кога престана да се печати „Експрес“. Осумгодишната публикација сега може да се најде само онлајн.
Иако многу весници од Балканот и низ целиот свет ги префрлија печатените публикации на Интернет, од клучна важност е новинските веб-страници да задржат високи новинарски стандарди за да обезбедат форум кој ќе дава точно известување и слобода на медиумите, велат аналитичарите. 
Преку задржаниот кредибилитет, медиумите во регионот служат како извор на одговорност против корупцијата и како средство за унапредување на слободата на говорот.
„Печатените медиуми имаат иднина, но ќе им требаат многу пари и добар економски план за преживување“, рече Зденко Дука, претседател на хрватското Здружение на новинари и уредник на хрватскиот весник Нови лист, заSETimes. „Од друга страна, онлајн новинарството ги намалува етичките критериуми и јас мислам дека онлајн медиумите треба да ги почитуваат етичките кодекси што се присутни во традиционалните медиуми.“
Нехат Ислами, претседател на Советот на медиуми на Косово, изјави за SETimes дека сите печатени медиуми во земјата имаат потпишано кодекс на однесување и дека Express ќе го почитува и како онлајн весник.
„Силно верувам дека тие ќе продолжат да се придржуваат на новинарските принципи, и како онлајн медиум, и ќе го почитуваат кодексот на однесување на Советот и медиумската едика“, рече Ислами.
Прашањето на кредибилитетот е важно, бидејќи некои веб-страници во регионот не ги откриваат сопствениците и преобјавуваат стории од други весници без соодветна дозвола или доделено право.
Евлиана Берани, универзитетска професорка и сопственичка на онлајн новинската агенција Инфо Глоби изјави за SETimes дека има веб-страници со ниски професионални стандарди, но во крајна линија медиумите се чувствителни на идентитетите што ги создаваат за себе.
„Медиумската сцена ќе биде филтрирана од јавноста“, рече таа.
 Уредникот на весникот Експрес, Шпенд Лимони, вели дека одлуката за прекинување со печатењето била стратешки потег поради технолошкиот развој и финансиските тешкотии.
Лимони рече дека истражувањето покажало оти 17 отсто од населението во Косово добива информации од Интернет, додека само 2 отсто добива информации од весниците. Тој додаде дека одржувањето на печатено издание претставува голема финансиска тешкотија.
„Сите дневни весници во Косово продаваат само 12.000 копии на ден, додека рекламирањето, кое е главен финансиски приход за весникот, се намалува секој ден“, рече Лимони за SETimes.
Пред петнаесет месеци еден друг косовски весник, Инфопрес, престана да работи.
Дука вели дека продажбата на печатените медиуми во Хрватска опаднала за 10 до 15 отсто во 2012 година. Минатата година 72 години стариот хрватски весник Вјесник престана да се печати поради финансиски проблеми. По неколку месеци како онлајн публикација, Вјесник престана со работа.
Истото се случи и со неделникот Национал, кој престана да се печати во јули 2012 година. Сопствениците со обидуваа да го одржат онлајн изданието, но 17 години старото списание престана со работа со милиони евра долг.
Неколку весници во Босна и Херцеговина (БиХ), исто така, престанаа да се печатат во изминатите две години, вклучително и дневните весници Фокус од Бања Лука и Сан од Сараево. Во БиХ и Хрватска новинарите беа отпуштени без отпремнина или какви било други работнички бенефиции.
Татјана Дуроњиќ, професорка по информатички науки на Факултетот за политички науки во Бања Лука, вели дека иднината на весниците е на Интернет. 
„Зголемениот тренд на карактеристични печатени неделници, дневни весници и нивниот трансфер во онлајн изданија, ја потврдува хипотезата дека иднината на новинарството е во онлајн изданијата“, рече Дуроњиќ за SETimes. „Публиката е поголема на Интернет, просторот е поголем. Во време кога финансиската ситуација влијае на сите сфери од општеството, поевтино е да се има онлајн отколку печатено издание.“
Уредниците на онлајн медиумите истакнуваат дека има значителна разлика во бројот на читатели меѓу печатените и онлајн медиумите. Лимони рече дека веб-страницата на Експрес има и до 100.000 посетители секојдневно.
„Многу полесно е да се информирам преку Интернет отколку во некои весникарници“, рече за SETimes Дејан Грубниќ (23), студент по социологија од Загреб.
Но, Енѓел Блакај (56), страсен читател на весници од Приштина, вели дека онлајн изданијата не можат да ги заменат традиционалните печатени весници.
„Не поради недостигот на информации, туку поради недостигот на стрпливост од читателите да се задржат на еден напис или сторија, покрај еден толку голем пристап до информации на Интернет“, рече Блакај за SETimes.
„Онлајн изданијата продуцираат читатели со површно знаење и внимание на прашањата, и оттаму младите генерации, генерално, се помалку информирани отколку мојата генерација“, додава Блакај. „Поради Интернетот тие станаа зависни, а не желни да ги запомнат работите, настаните и да организираат логична врска меѓу нив.“
 Како новинските организации ќе го задржат своето влијание претворајќи се од печатени во онлајн медиуми? Кажете ни што мислите подолу.  
