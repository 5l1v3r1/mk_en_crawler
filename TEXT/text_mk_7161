13/08/2012
Бојана Миловановиќ за Southeast European Times во Белград -- 13.08.12
Задоволувањето потребите на луѓето со хендикеп е сé уште предизвик во Југоисточна Европа. Иако некои земји постигнаа многу во однос на почитувањето на правата и еднаквите можности на инвалидизираните лица, други сé уште не направиле доволно.
Србија има неразвиени социјални служби и помош за инвалидизираните лица и оние со специјални потреби, според претставниците на невладините организации и родителите на хендикепираните лица. Тие посочуваат на задоцнетата дијагностика и недоволната желба за релоцирање на инвалидизираните лица од одделите и институциите како клучен проблем.
Друг проблем, велат тие, се правните регулативи кои се усвоени, но не се спроведуваат.
„Во Србија, големиот број институции кои сместуваат инвалидизирани лица е резултат на недостигот на политичка волја за нивно затворање, и создавањето услови луѓето што престојуваат во нив да почнат да живеат активен и инволвиран живот“, рече Золтан Михок, извршен директор на Центарот за социјална ориентација. „Не можам да верувам дека денес сé уште има институции со околу 900 инвалидизирани лица, кои живеат затворени како во затвор.“
Тој додаде дека претставниците на локалната власт „генерално не се запознаени, ниту заинтересирани, за систематско решение на проблемот на инвалидитетот, и не се подготвени за процес на деинституционализација“. 
Според Михок, проблемите најдобро се решаваат во рамките на триаголникот држава-локална власт-ЕУ.
„ЕУ е подготвена да инвестира и да даде пристап до своите средства, но програмите мора да се добро осмислени и испланирани неколку години однапред“, рече Михок.
Тој, исто така, посочи дека службите на локално ниво треба да обезбедат помош за независно живеење, транспорт, центри за дневна грижа, рехабилитација и други служби.
Михок додава дека правата и животните услови на инвалидизираните лица се високорангирани на агендата на ЕУ.
„Во Темишвар, Романија, на час и половина возење од Белград, сите инвалидизирани лица што живееја во институциите беа релоцирани. Една фондација обезбеди простор за помошни служби за лицата со интелектуална попреченост. Тие изградија и отворија цела структура со средствата на ЕУ“, рече Михок.
Тој рече дека иако Турција има средства, нема експерти кои можат да работат со инвалидизираните лица. Хрватска има добро развиена програма за инвалидизираните лица да живеат независно, со помош.
Во Босна и Херцеговина, од административни причини, инвалидизираните лица и оние со слецијални потреби имаат различен третман и услови во различни кантони, и затоа нивните семејства ги префрлаат од еден во друг кантон за да добијат поголема компензација.
Весна Петровиќ, претседателка на Српското здружение за помош на лица со аутизам, го посочи недостигот на разбирање и анимозитетот меѓу локалните власти и здруженијата на родители.
„Државните и локалните власти треба да прифатат дека родителите се партнери со нив, и повеќето проблеми ќе се решат кога властите ќе почнат да ги слушаат родителите и нивните потреби“, рече Петровиќ.
На Србија й треба куќа за привремено сместување на лицата со аутизам, кога нивните родители не се во состојба да се грижат за нив.
„Една мајка го скрши колкот и сега имаме проблем каде да го сместиме нејзиното дете“, рече Петровиќ.
Таа е лута на државата, бидејќи родителите се чувствуваат беспомошни во ваквите институции. „Изгледа како тоа да е само проблем на родителите, државата воопшто не се грижи. Не е ретко еден родител да дојде и да каже: ,Се чувствувам како да сум сосема сам, нема никој да ми помогне“, рече Петровиќ, мајка на 33-годишниот Вељко, роден со аутизам. Таа рече дека семејството е најдобра средина за напредокот на една аутистична личност.
„Едно такво семејство живее поразлично, има многу стрес и бројни итни ситуации. Поради сето тоа, родителите на овие деца се разболуваат почесто и побрзо од останатото население, бидејќи се под постојан притисок“, рече Петровиќ. 
Дури и оние кои не се директно засегнати од овој проблем, се свесни за тешкотиите со кои се соочуваат инвалидизираните лица.
„Знам една мајка, сосетка, која има парализиран син и нејзиниот најголем страв е што ќе биде со него ако нешто й се случи, кој ќе се грижи за него“, рече Милутин Трајковиќ (69), пензионер од Белград.
