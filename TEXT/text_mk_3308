26/02/2007
Од Беким Греицевци за Southeast European Times во Приштина – 26/02/07
Поранешниот косовски премиер Рамуш Харадинај изрази уверување дека правдата ќе победи во неговиот судски процес во Меѓународниот кривичен трибунал за поранешна Југославија (МКТЈ) во Хаг, кој треба да започне на 5-ти март. 
„Морам да одам таму повторно со целосна доверба дека правдата ќе победи. Одам во Хаг да ја кажам вистината и ништо повеќе“, рече Харадинај во петокот (23-ти февруари), по состаноците со косовските политички водачи и шефот на УНМИК, Јоаким Рикер. 
Претседателот Фатмир Сејдиу и премиерот Агим Чеку му се заблагодарија на Харадинај за неговата поддршка на политичкиот процес и за коалициската влада на покраината. Алијансата за иднината на Косово (ААК) на Харадинај е дел од коалициската влада од декември 2004 година. 
„Ние веруваме дека тој ќе ја докаже својата невиност и за кусо време ќе се врати [во Косово]“, рече Сејдиу по состанокот во петокот. „Уверен сум дека ќе се ослободи себеси и чистината на нашата војна за слобода. Ние сме со него“, рече Чеку. 
Групата отпочна јавна кампања за поддршка на Харадинај. „Со Рамуш“, гласи една од пораките на билбордите кои беа истакнати во неделата изутрина во центарот на Приштина. 
Поголем дел од изјавите на Харадинај на заедничката прес-конференција со Сејдиу и Чеку беа за процесот на статусот на Косово и неговата иднина. Тој рече дека наскоро ќе биде донесена одлука за независноста и дека предлогот на претставникот на ОН, Марти Ахтисари, го отвора патот за тоа да се случи. Тој ја повика јавноста да работи за стабилно и безбедно Косово. „Луѓето може да ги уништат работите многу лесно, но тоа не е чесно. Да го направиме Косово држава со која ќе се гордееме“, рече Харадинај. 
Тој беше командант на Ослободителната војска на Косово (ОВК) за време на вооружениот конфликт со косовските сили во периодот 1998-1999 година. Три месеци откако стана шеф на косовската влада, тој беше обвинет на 8-ми март 2005 година за злосторства врз Србите, Ромите и Албанците кои наводно соработувале со владата на поранешниот српски претседател, Слободан Милошевиќ.
Харадинај поднесе оставка веднаш и доброволно отпатува за Хаг. Два месеци подоцна тој доби условно ослободување во очекување на судскиот процес. Поранешниот герилски командант доби и можност за ограничена јавна политичка активност, со оглед на тоа што се смета за стабилизаторска сила во покраината.
Главната обвинителка на ОН, Карла дел Понте, се обиде да го блокира барањето на Харадинај да се состане со шефот на УНМИК, Јоаким Рикер, но Судската комисија на МКТЈ го отфрли нејзиното барање. 
Српскиот претседател Борис Тадиќ издаде изјава во која го критикува Рикер поради тоа што се согласи да се состане со Харадинај. Тој објави дека ќе го извести генералниот секретар на ОН, Бан Ки Мун, за активностите на Рикер. 
Двајца косовски Албанци, членови на ОВК, беа ослободени од сите обвиненија, а третиот беше осуден на 13 години затвор од страна на МКТЈ во ноември 2005 година. Харадинај и двајца други обвинети се последната група косовски Албанци на кои им се суди во Хаг. 
