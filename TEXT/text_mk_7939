06/12/2012
Билјана Лајмановска и Бедрана Калетовиќ за Southeast European Times во Скопје и Сараево -- 06.12.12
По добивањето нови докази од Македонија, властите во Босна и Херцеговина (БиХ) повторно ја отвораат истрагата за авионската несреќа од 6-ти февруари 2004 година, во која загина македонскиот претседател Борис Трајковски и осум други патници и екипажот.
Трајковски и другите патници загинаа кога претседателскиот авион се урна на пат за конференцијата во Мостар. Првичната истрага за авионската несреќа беше затворена со заклучокот дека причината била „процедурална пилотска грешка за време на приземјувањето на аеродромот во Мостар“. Не беа покренати обвиненија.
„Се надеваме дека она до што дојде македонската комисија ќе биде разработено од страна на органите во БиХ и ќе се стави крај на сомнежите кои постојат и кај нас и кај граѓаните“, рече македонската министерка за внатрешни работи Гордана Јанкуловска.
Експерти изјавија за SETimes дека обновувањето на истрагата по еден толку долг период претставува чувствително прашање.
„Клучен доказ се двете црни кутии од претседателскиот авион. Но, во првичната истрага само едната од нив, снимачот на гласот во пилотската кабина, можеше и беше анализирана. Целата истрага беше заснована на оваа информација. Експертите од Швајцарија не успеаја да дојдат до базата со податоци од снимачот на параметрите на летот“, рече Зоран Доревски, експерт за безбедност и автор на книгата.Контроверзиите на летот Зулу 3 Брава-Алфа-Браво.
Одговорноста за истрагите на авионските несреќи во БиХ му припаѓа на Министерството за комуникации и транспорт. Омер Кулиќ, претседателот на Комисијата за авијација во министерството, ќе биде задолжен за обновената истрага. Тој вели дека истражителите уште еднаш ќе побараат изјави од сведоците на несреќата.
„Владата на Македонија формираше комисија која работеше шест години на ова прашање. Тие направија многу работи, собраа нови докази и ние постојано сме во контакт со нив“, рече Кулиќ за SETimes.
Игњат Панчевски, адвокат на семејството Трајковски, тврди дека авионот бил погоден од проектил и вели дека има сателитска снимка од инцидентот.
„Од сите релевантни извори со кои разговарав во текот на мојата истрага, никој не видел такви снимки“, рече Доревски. „Ако има сателитски снимки тие треба да се обелоденат во јавноста.“
Кулиќ рече дека истрагата нема да оди во правец на таа шпекулација, со оглед на тоа што нема докази како поткрепа на истата.
„Во интерес на БиХ е да ја комплетира истрагата и да ги прекине шпекулациите за причините на несреќата“, рече Дамир Хаџиќ, министер за комуникации и транспорт на БиХ.
