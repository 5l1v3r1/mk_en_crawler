08/10/2009
Од Марина Стојановска за Southeast European Times во Скопје -- 08/10/09
Претседателството на Македонската академија на науките и уметностите (МАНУ) во средата (7-ми октомври) го смени главниот уредник на македонската енциклопедија Блаже Ристовски и неговиот тим, откако тој јавно одби да поднесе оставка. 
На седницата во средата претседателството на академијата објави дека новиот уреднички одбор, кој ќе ги направи корекциите, ќе биде формиран во рок од еден месец. Новиот тим ќе вклучува почитувани претставници на малцинските заедници.
Оригиналната верзија предизвика лути реакции меѓу албанските интелектуалци и политичари во Македонија, Албанија и Косово. Некои излегоа на улиците, поради начинот на кој албанската заедница е претставена во енциклопедијата.
Нивните предци, на пример, беа опишани како доселеници од 16-тиот век во Македонија, познати како „шиптари“ или „планинци“. Покрај ова, водачот на Демократската унија за интеграција Али Ахмети е опишан како барател на азил, лице со контроверзна улога на домашната и меѓународната сцена, и осомничен за воени злосторства. 
Ристовски рече дека очекувал реакции но, рече дека „објективност и научни факти се инвестирани во создавањето на овој монументален труд“. 
МАНУ вчера објави дека новиот уреднички тим ќе „ги замени постојните текстови кои се неприфатливи од научен и поширок општествен аспект со нови“. 
МАНУ, исто така, додаде дека „компетентни автори треба да бидат вклучени во пишувањето нови текстови ... вклучително и познати научници кои им припаѓаат на немнозинските етнички заедници во Македонија“, како и Албанската академија на уметностите и науките во Тирана.
Додека Албанците се лути, раширеното чувство меѓу Македонците е дека енциклопедијата -- според зборовите на академикот Владо Камбовски -- претставува „национално, културно и научно достигнување од највисок ред“. Поддржувачите велат дека истата е омаловажена од политички причини. 
МАНУ првично одлучи да ја повлече енциклопедијата за да ги измени спорните делови. Сепак, уследија тензии откако Ристовски објави дека „спорните делови нема да бидат повлечени, туку ќе бидат допрецизирани со додавање по уште неколку зборови“.
Ахмети побара повлекување и повторно пишување на енциклопедијата. Тој, исто така, побара од премиерот Никола Груевски да се дистанцира од истата, а владата да ја признае контроверзноста на некои делови.
Пред смената на Ристовски, претседателството на МАНУ се состана со Груевски и Ахмети.
„Ристовски нема кредибилитет да остане на оваа позиција и мора да биде сменет“, се цитира изјавата на претставник на ДУИ. 
Во меѓувреме, албанските студенти што демонстрираа во Тетово продолжија со притисокот врз македонската влада, поттикнат со жестоките говори на косовските и албанските политичари и интелектуалци. Насред протестите, според некои извештаи, било запалено македонското знаме, за време на фудбалскиот натпревар во Приштина.
Американската и британската амбасада ја критикуваа енциклопедијата поради тврдењата дека нивните специјални сили ги обучувале напаѓачите на албанската Ослободителна национална армија, за време на конфликтот во 2001 година во Македонија, велејќи дека истите се неосновани и неприфатливи.
Енциклопедијата претставува проект на Лексикографскиот центар на МАНУ. Повеќе од 250 членови на академијата, универзитетски професори и истражувачи ја создаваа енциклопедијата во текот на изминатите четири години. Истата опфаќа 9.000 луѓе, концепти и настани од сите временски периоди во рамките на географските граници на Македонија, од праисторијата па сé до современиот период.
