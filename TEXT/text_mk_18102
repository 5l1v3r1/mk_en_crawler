19/01/2007
ВИЕНА, Австрија -- Германскиот министер за надворешни работи, Франк-Волтер Стајнмаер, во четвртокот (18-ти јануари) ги повика сите страни да го прифатат предлогот што претставникот на ОН за статусот на Косово, Марти Ахтисари, ќе го поднесе наскоро. Во говорот пред Постојаниот совет на ОБСЕ, Стајнмаер истакна дека трајниот мир и стабилноста во Западен Балкан претставува еден од приоритетите на претседавањето на Германија со ЕУ. Важно е да се изгради мултиетничко Косово, каде што ќе бидат почитувани правата на етничките Албанци и неалбанското население, рече тој. Стајнмаер, исто така, истакна дека решението за статусот на Косово нема да претставува преседан за другите во регионот.
Шефот на УНМИК, Јоаким Рикер, пак, рече дека Ахтисари во февруари ќе ја посети Приштина, за да го претстави својот предлог. Во четвртокот Рикер се состана со Политичко-стратешката група за транзиција од покраината, која го подготвува пренесувањето на надлежностите од УНМИК на локалните институции. (Aлбански вести - 19/01/07; Танјуг, РТРС, Ројтерс, АП - 18/01/07)
