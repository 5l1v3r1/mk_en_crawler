08/06/2007
Од Зоран Николовски за Southeast European Times во Скопје -- 08/06/07 
Доцна во четвртокот (7-ми јуни) македонскиот парламент ја отфрли иницијативата за недоверба на владата на премиерот Никола Груевски, предводена од ВМРО-ДПМНЕ. Околу 65 пратеници ја отфрлија иницијативата, додека 43 ја поддржаа.
По целодневната дискусија, Груевски им се обрати на пратениците непосредно пред полноќ. Тој рече дека иницијативата, што ја покрена најголемата опозициска партија, Социјалдемократскиот сојуз на Македонија, претставува обид за дестабилизирање на земјата во еден важен момент.
Македонија е близу до добивање покана за влез во НАТО, рече Груевски, и ние треба да се концентрираме на интензивирањето на реформите, наместо да губиме време на вакви гласања.
Опозициските пратеници ја критикуваа администрацијата на Груевски за многу прашања, обвинувајќи ја за заслабнување на кандидатурата за интеграција на земјата во ЕУ и НАТО и лоши резултати во економските реформи. Постигнат е раст од само 3,5% на БДП, во споредба со ветените 6 и 8 отсто, рекоа критичарите на Груевски. 
Владата беше, исто така, критикувана за својот предлог-закон за јавниот обвинител, поради тоа што не успеа да го докомплетира Судскиот совет и поради лошата соработка со претседателот Бранко Црвенковски.
Премиерот се спротивстави на овие обвиненија наведувајќи ги новите инвестиции што Македонија ги привлече во последните месеци. Македонија поминува низ еден силен инвестиционен циклус поради поповолната бизнис клима и пониските даноци, тврдеше тој. 
Пратениците кои го поддржаа Груевски истакнаа дека неговата администрација не се соочи со ниту еден корупциски скандал во деветте месеци откако е на власт. Пратениците на владејачкото мнозинство ја истакнаа засилената борба против корупцијата, намалената бирократија, намалувањето на долговите кон странските банки и зголемениот извоз, како дел од остварувањата на владата.
Во суштина, гласањето беше тест за да се види дали Груевски сé уште има контрола над парламентарното мнозинство, по неодамнешниот период на турбуленција во владејачката коалиција. Помалиот владин партнер, Демократската партија на Албанците (ДПА), претходно се закани дека ќе излезе од владата откако Груевски постигна договор со најголемата партија на етничките Албанци, Демократската унија за интеграција. 
Како и да е, ДПА застана на страната на владата во четвртокот. Тоа го стори и другиот коалициски партнер, Новата социјалдемократска партија (НСДП), и покрај тоа што партискиот водач Тито Петковски го критикуваше Груевски за игнорирање на програмата на НСДП. 
Груевски и неговата влада добија шанса да продолжат и понатаму и премиерот вети дека ќе го направат тоа со чесност и работливост. Според законот, неговите противници не можат да покренат уште една иницијатива за недоверба во наредните три месеци. 
