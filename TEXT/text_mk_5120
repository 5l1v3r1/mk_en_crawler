10/12/2009
Од Барис Јилмаз за Southeast European Times во Анкара -- 10/12/09
Најмалку 200 фудбалски натпревари се наместени од банда со седиште во Германија, според неодамнешната истрага. Истрагата за т.н. „најголем скандал на местење натпревари кој се случил досега во Европа“, се фокусираше на натпреварите од домашната лига во девет европски земји -- Германија, Белгија, Швајцарија, Хрватска, Словенија, Турција, Унгарија, Босна и Херцеговина и Австрија. Исто така, се испитуваа и 12 квалификациски натпревари во Европската лига на Сојузот на европските фудбалски асоцијации (УЕФА) и три од Шампионската лига на УЕФА.
На 19-ти ноември, 15 осомничени лица беа уапсени, вклучително и неколку Турци и Хрвати. Групата е осомничена дека заработила 10 милиони евра во измамата.
Дваесет и девет од наводните наместени натпревари се случија во Турција, според извештаите на германскиот печат. Пријателскиот натпревар меѓу турскиот Фенербахче и германскиот Улм во јули -- на кој Улм загуби со 5:0 -- во моментов е под истрага, според германскиот весник Билд. 
Најмалку два други натпревари од турската Суперлига што беа испитани, беше утврдено дека биле наместени. 
Илхан Чавчав, претседател на анкарскиот спортски клуб Генчлербирлиги, рече дека двапати му било побарано да намести натпревари. Тој ги одбил двете понуди. 
Чавчав, исто така, тврди дека двајца играчи на Генчлербирлиги биле вмешани во местење натпревари за време на сезоната 85’-86’. Двајцата биле избркани од тимот.
„Сведоци сме дека оние што го издадоа фудбалот во минатото, сега живеат во сиромаштија. Тоа е случајот со овие играчи“, изјави тој за весникот Хуријет. 
По изјавите на Чавчав, турската Фудбалска федерација отпочна официјална истрага за тврдењата за месење натпревари во Суперлигата. 
Скандалот ја притисна турската влада подобро да ги испитува спортските манипулации. Министерот за спорт, Фарук Озак, вели дека сé уште нема јасни казни за местење натпревари во судскиот систем на земјата, и вети дека ќе го измени турскиот Кривичен законик, додавајќи потешки казни.
Озак вели дека Турција контактирала со германските власти во врска со истрагата, барајќи информации и докази. „Решени сме да ги искорениме спорските манипулации. Тоа е наша должност“, рече тој. 
Освен од Германија и Турција, десетици натпревари во европските и балканските лиги, исто така, се наводно наместени. Размерот на овој скандал ја поттикна УЕФА да одржи вонреден состанок со претставниците на девет национални фудбалски федерации, со цел да размени доверливи информации за сомнителни натпревари. УЕФА потоа отпочна сопствена истрага за седум европски клубски натпревари под нејзина надлежност.
Местењето на фудбалските натпревари е долго време предмет на загриженост, но со брзиот развој на онлајн обложувачкиот сектор, проблемот стана уште пораширен. ФИФА проценува дека 100 милијарди евра се ставаат во фудбалските обложувалници секоја година.
