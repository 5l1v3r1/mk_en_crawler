06/04/2005
(Блиц - 06/04/05; ФТ, ББС, УПИ, АП, Ројтерс, Бета, Радио Б92, Фонет - 05/04/05)
Шефот на српската Безбедносно-информативна агенција (БИА) Раде Булатовиќ во вторникот (5-ти април) негираше дека безбедносните служби му помагаат на поранешниот воен командант на босанските Срби Ратко Младиќ да ја избегне правдата, велејќи дека наводите - искажани претходно од страна на висок функционер на Србија и Црна Гора - се „смешни“. 
„Ова е многу сериозно обвинување, но тоа не се базира на никакви докази. Доказите го покажуваат апсолутно спротивното“, Финаншал тајмс ја цитира изјавата на Булатовиќ. 
Неговата изјава е дадена еден ден откако овој весник го објави интервјуто со министерот за надворешни работи на Србија и Црна Гора, Вук Драшковиќ, кој рече дека „единствено логично“ е оти безбедносните служби знаат каде е Младиќ.
„Тие знаат дали тој е во Србија или не е. Тие се платени да знаат“, рече Драшковиќ. „Без таков вид заштита, без таков вид мрежа, би било невозможно за Младиќ да биде невидлив.“ 
Младиќ, заедно со воениот водач на босанските Срби, Радован Караџиќ, се наоѓа на врвот на листата на осомничени за воени злосторства што ги бара Меѓународниот кривичен трибунал за поранешна Југославија (МКТЈ). Младиќ се наоѓа во бегство од конфликтот во Босна и Херцеговина во периодот 1992-1995 година и нашироко се верува дека тој се крие во Србија, и покрај тоа што белградските власти постојано го негираат тоа. 
Драшковиќ, чија партија е член на српската коалициска влада предводена од премиерот Воислав Коштуница, инсистира на тоа дека БИА била во можност да го уапси Младиќ во рок од неколку часа и требала да го уапси „вчера“. 
Наместо да ги уапси осомничените што ги бара МКТЈ Коштуница води политика на убедување на обвинетите да се предадат доброволно. Последен што замина за Хашкиот трибунал беше пензионираниот генерал Сретен Лукиќ, чие префрлање е опишано како „еден вид доброволно предавање“. Тој е 13-тиот обвинет префрлен во Хаг од октомври, според Финаншал тајмс. Сепак, уште неколку други лица се наоѓаат на слобода, меѓу кои и Младиќ и поранешниот началник на Генералштабот на Југословенската армија, Небојша Павковиќ. Целосната соработка со хашкиот суд претставува клучен услов за евроатланската интеграција на земјата. 
„Го ценам позитивниот чекор на префрлањето на генерал Лукиќ, но истовремено ние очекуваме повеќе работа“, изјави комесарот за проширување на ЕУ Оли Рен оваа недела. „Важно е овој тренд што започна да не заврши одеднаш во средината на април“, додаде тој.
ЕУ треба да објави физибилити студија за напредокот на Србија и Црна Гора и да донесе одлука врз основа на истата на 12-ти април за тоа дали да отвори разговори за Договорот за стабилизација и асоцијација со земјата. 
Префрлањето на Павковиќ во Хаг дотогаш се смета дека има клучно значење за добивање на позитивна оценка. Тој, сепак, неодамна исчезна и белградските власти велат дека не знаат каде се наоѓа. 
Во вторникот министерот за одбрана на Србија и Црна Гора, Првослав Давиниќ, рече дека ниту Павковиќ ниту Младиќ не се криеле во објектите на армијата. 
„Ние секојдневно ги проверуваме овие објекти. Во последниве денови ги проверивме тврдењата дека тие се наоѓаат во нашите објекти и заклучивме дека тие тврдења се неточни“, рече министерот. „Воената безбедносна служба знае каде Павковиќ и Младиќ не се кријат, но не знае каде тие се кријат. Ако знаевме, ќе реагиравме на соодветен начин“, додаде Давиниќ.
