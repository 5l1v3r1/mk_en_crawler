01/06/2007
(Ројтерс - 01/06/07; AФП, АП, ДПА, ББС, Ксинхуа - 31/05/07)
Западните држави во четвртокот (31-ви мај) ја претставија ревидираната предлог-резолуција на Советот за безбедност на ОН, која го поддржува планот за доделување меѓународно надгледувана независност за Косово, но Русија веднаш ја отфрли. 
Новиот документ, кој го изготвија Белгија, Велика Британија, Франција, Германија, Италија, Словачка и САД, претставува обновување на верзијата објавена минатиот месец и вклучува измени како решение за некои од грижите на Русија. 
Според новиот текст, кој беше официјално претставен од страна на Велика Британија, Советот „ги поддржува“, а не „одобрува“ предлозите на специјалниот претставник на ОН Марти Ахтисари за идниот статус на Косово и „повикува на нивно целосно спроведување“.
Опфаќајќи ја сугестијата на Русија, во истата се предлага генералниот секретар на ОН Бан Ки-Мун да назначи специјален претставник за справување со прашањето на враќањето на бегалците и ситуацијата на внатрешно раселените луѓе во регионот. 
Покрај тоа, новата верзија „бара“, а не „ја подвлекува важноста“ на целосното исполнување од страна на Косово на обврските утврдени со планот на Ахтисари, кои собранието на покраината ги одобри и прифати. 
Србија категорички ги отфрли предлозите на поранешниот фински претседател, кои ќе го ставеа Косово на патот кон независност. Инсистирајќи на тоа дека треба да задржи одредена сувереност над покраината, Белград повика на нови преговори спонзорирани од ОН, барање што го поддржа и Русија. 
„Претставувањето на оваа обновена верзија на предлог-резолуцијата, според нас, не промени ништо“, рече во четвртокот рускиот амбасадор во ОН, Витали Чуркин. „Ние треба да размислуваме за континуирани напори за изнаоѓање взаемно прифатливо решение за иднината на Косово.“
Запрашан од страна на новинарите дали неговата земја ќе стави вето на новата нацрт-резолуција, тој посочи дека таквиот чекор е можен ако не се направат одредени радикални промени во документот. „Во тие околности, за жал, исходот би бил очигледен“, рече Чуркин. 
Според Ројтерс, главниот камен на сопнување е одредбата во предлог-резолуцијата која повикува на замена на Резолуцијата 1244, која беше усвоена по крајот на конфликтот во периодот 1998-1999, и ја потврдува српската сувереност над Косово. 
„Сега мора да започнеме сериозни преговори“, изјави за новинарите во четвртокот британскиот амбасадор во ОН, Емир Џонс Пери. „Русија е таа што сега врз основа на [новиот] текст мора да ни каже што сака. Врз основа на тоа ние ќе можеме да одговориме и да видиме дали нешто е можно.“
Американскиот амбасадор Залмај Калилзад рече дека новиот документ ќе биде предмет на дискусија од страна на експертите на Советот на состанокот во петок, ветувајќи, исто така, дека ќе бидат направени „сите можни чекори“ за „прифаќање на конструктивните идеи на нашите руски колеги“.
„Процесот на придвижување напред започна, независноста на Косово е неизбежна“, се цитира германската новинска агенција ДПА. 
Западните држави сакаат предлог-резолуцијата да биде ставена на гласање следната недела.
Сепак, некои дипломати беа скептични дека тоа може да се случи пред отворањето на тридневниот самит на Групата осум во Германија в среда.
