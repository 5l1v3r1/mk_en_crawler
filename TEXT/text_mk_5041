14/01/2010
Од Есра Ердуран за Southeast European Times во Анкара -- 14/01/10
Наводите дека двајца припадници на Командата на специјалните сили на турската војска планирале да го убијат вицепремиерот Булент Аринч предизвика жестока дебата за можниот судир меѓу турската владејачка партија и војската.
Иако точната намера на осомничените останува нејасна -- и војската се чини како да ѝ отстапува надлежност на владата -- извештаите на медиумите се фокусирани на политичките последици.
Непосредно по апсењето на двајцата офицери -- идентификувани само како мајор Ибрахим Г и полковник Еркан Јилмаз Б -- политичките кругови стравуваа од судир не само меѓу војската и владата, туку и со судството. 
Полицијата објави дека тие имаат информација оти двајцата офицери најдени во близина на куќата на Аринч планирале да го убијат и дека поседувале мапи и точна адреса на домот на политичарот. 
„Оваа ситуација не мора да значи дека имало обид за атентат; шпекулациите може да се претерани“, рече Аринч, еден од основачите на владејачката Партија на правдата и развојот (АКП). 
„Со цело срце сакам да верувам дека најчесната, најпочитувана и најдисциплинирана институција во Турција нема луѓе кои може да заговараат такво нешто против еден вицепремиер.“ 
Локалните медиуми шпекулираа дека покрај Аринч, премиерот Реџеп Тајип Ердоган и претседателот Абдула Ѓул биле, исто така, следени од војската. 
Откако на површина исплива веста за Аринч, началникот на Генералштабот, Илкер Басбуг, рече дека одредени кругови во државата водат „психолошка војна“ против војската. 
Минатиот месец Басбуг нареди отворање на тајната архива за истрагата на еден судија. Овој потег беше доживеан како потврда за поголемата цивилна контрола над вооружените сили, кои ја презедоа контролата над власта трипати во историјата на државата.
Војската се смета за главен бранител на секуларната власт, улога што ја имаше од смртта во 1938 година на основачот на државата и поранешен армиски офицер, Мустафа Кемал Ататурк. Откако земјата лобира за членство во ЕУ, од војската беше побарано да го намали своето влијание во политиката.
Откако АКП дојде на власт, владата и војската почнаа да се разликуваат по многу прашања, вклучително и задолжителното носење шамии на главите за жените. 
Партијата на власт се дефинира себеси како конзервативна и демократска, но секуларните сегменти на Турција се скептични. АКП беше основана од остатоците на Партијата на доблеста и Партијата на благосостојбата, кои беа укинати од страна на Уставниот суд заради поттикнување верска активност.
Конфликтот помеѓу овие главни институции достигна врв со тековниот случај против ултранационалистичката, секуларистичка група позната во јавноста како Ергенекон, на чии членови им се суди за наводен обид за соборување на власта.
За време на истрагата за Ергенекон, околу 200 луѓе, вклучително и воени офицери, адвокати и академици, беа уапсени.
Колумнистот на турскиот весник Радикал Мурат Јеткин вели дека конфликтот е „кристално јасен“, и покрај обидите на владата за негово минимизирање. Јеткин тврди дека самиот факт што властите отфрлаат каков било конфликт е вистинска мерка за проблемот.
