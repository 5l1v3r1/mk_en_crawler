01/04/2013
Дражен Ремиковиќ за Southeast European Times во Бања Лука -- 01.04.13
Пресудата за двајцата поранешни високи српски функционери во Босна и Херцеговина (БиХ) од страна на Меѓународниот кривичен трибунал за поранешна Југославија наиде на критики во Србија, но групите на жртвите од БиХ велат дека пресудата е правична.
Мичо Станишиќ и Стојан Жупљанин беа осудени на 22 години затвор за злосторства против човештвото, вклучително и убиство, тортура, незаконско затворање, депортација и пљачкосување во различни делови на БиХ во 1992 година.
Станишиќ беше министер за внатрешни работи на Република Српска (РС), а Жупљанин беше висок фунционер за безбедност, задолжен за областа на Бања Лука.
Судот во БиХ ги осуди Зоран Бабиќ, Милорад Шкрбиќ, Душан Јанковиќ и Жељко Стојниќ, поранешни полицајци на РС, пред и по војната, на 86 години затвор во декември 2010 година за злосторства.
Според пресудата на Хаг, двајцата учествувале во „заеднички криминални дејства со цел трајно отстранување на несрпското население од територијата на планираната српска држава“ во тоа време.
Пресудата наиде на осуда кај претставниците на воените здруженија и политичките функционери во РС.
„Со оваа пресуда Хаг докажува дека не ја променил својата претходна политика кон Србите. Тие ја докажуваат, уште еднаш, својата намера да ги обвинат Србите дека се одговорни за сè. Сите знаеме колку злосторства беа извршени врз Србите, но, за жал, сè уште нема правда за овие луѓе“, рече за SETimes Недељко Митровиќ, претседател на Организацијата на семејства на заробени, убиени војници и исчезнати цивили во РС.
Други не се согласуваат.
„Добро е што беше донесена оваа пресуда, особено бидејќи ја посочува вмешаноста на Србија во војната во Босна, бидејќи овие обвиненија, на некој начин, се дел од обвинението против Слободан Милошевиќ. Односите меѓу БиХ и Србија се сè уште на ниско ниво и за нивното подобрување ќе треба многу работа“, рече за SETimes Соња Бисерко, директорка на белградскиот Хелсиншки комитет за човекови права.
Бисерко рече дека прифаќањето на пресудите ќе помогне во процесот на помирување меѓу двете држави, но властите мора да ја поттикнат волјата за тоа.
„Србија мора да се соочи со овие обвиненија. За жал, нема политичка волја за тоа, а сите подобрувања во односот се под притисок на ЕУ и меѓународната заедница“, рече таа за SETimes.
Мурат Тахировиќ, претседател на Здружението на логорски затвореници во БиХ, вели дека жртвите се задоволни од пресудата.
„Ова е дефинитивно позитивна одлука на Хашкиот трибунал и ние се надеваме дека апелациската комисија на судот нема да ја промени одлуката. Овие мажи се одговорни за масовни убиства и тортура. Добро е што судот го докажа ова заедничко криминално дејствување, бидејќи тоа покажува дека највисоките полициски функционери знаеле што се случува на теренот, за време на војната во Босна“, рече Тахировиќ за SETimes.
Станишиќ му се предаде на судот во 2005 година. Жупљанин, поранешен полициски началник во северозападниот регион Босанска Краина, беше уапсен во 2008 година во Будва, Црна Гора, по повеќе од девет години во бегство.
Злосторствата за кои тие беа осудени, се случиле во 20 општини низ цела БиХ, се вели во пресудата. За време на судењето, кое траеше 365 дена, сведочеа вкупно 199 сведоци, а беа претставени и повеќе од 4.000 докази.
Жупљанин и Станишиќ се меѓу 163 лица осудени од страна на МКТЈ за воени злосторства во поранешна Југославија, претежно извршени во БиХ меѓу 1991 и 1995 година, и тоа претежно од страна на највисоки полициски и политички функционери.
Според официјалните пресметки на МКТЈ, околу 100.000 луѓе ги изгубиле животите за време на војната во 1990-тите во БиХ.
 Дали мислите дека пресудата на МКТЈ за Станишиќ и Жупљанин е праведна, и зошто? Оставете го вашиот коментар подолу и приклучете се на дебатата.  
