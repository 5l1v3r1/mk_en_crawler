22/02/2012
Експертите предупредуваат дека локалните производители ќе почувствуваат негативни последици од обилниот снег и ниските температури во Србија, Хрватска и Босна и Херцеговина - ќе нема доволно ран зеленчук. Сепак, корист од ситуацијата може да има Македонија ако извезува во овие земји, бидејќи таа нема да има толку големи последици од студеното време.
*** 
Во вторникот (21. февруари) во Ловеч, Бугарија, беше официјално отворен нов погон што ќе произведува автомобили од кинеската трговска марка „Грејт вол“ („Големиот ѕид“). Овој објект, прв објект на кинески производител на автомобили во ЕУ, вработува над 120 лица, а се очекува тој број да достигне 2 000 лица.
*** 
Во четвртокот (16. февруари), кипарскиот претседател Деметрис Кристофиас и неговиот гостин, израелскиот премиер Бенјамин Нетанјаху, потпишаа договор за соработка на потрагите по природен гас и нафта во нивните заеднички територијални води. Целта на овој договор е и да се промовира соработката во туризмот и трговијата, земјоделието и во здравството.
*** 
Во понеделникот (20. февруари), министерот за управување со средствата на ЕУ, Томислав Дончев, рече дека на Бугарија ќе ѝ требаат околу 40 милиони евра за да се оправи од поплавите што го погодија нејзиниот југоисточен регион Хасково пред две недели. Жртва на жестоките поплави, предизвикани од пукнатина во браната на резервоарот за вода „Иваново“, се 10 лица, уништени се неколку дузини куќи, како и основната инфраструктура во областа.
*** 
Во четвртокот (16. февруари), Европската банка за обнова и развој (ЕБОР) најави дека одобрила независен заем од 28,5 милиони евра како поддршка за изградбата на пат во Брчко, во северниот дел на Босна и Херцеговина. 15-годишниот кредит ќе се користи за изградба на 10 километарска обиколница околу градот што ќе се поврзе со главната рута исток-запад што минува низ околијата Брчко.
*** 
Во понеделникот (20. февруари), црногорскиот Совет за приватизација усвои план што предвидува продажба на 11 претпријатија што се под државна контрола, вклучувајќи ја и новинската и издавачка куќа „Побједа“, националниот авиопревозник „Монтенегро ерлајнс“ и националната компанија за железничка инфраструктура.
*** 
Во петокот (17. февруари), романскиот премиер Михаи Ражван Унгуреану побара построги мерки против прекршителите на даночните закони во секторите за производство на алкохол и на земјоделски градинарски култури во текот на следниве два месеца. Според него, ова би помогнало земјата да додаде уште 2 милијарди евра кон државните приходи.
*** 
Последната година во Турција е забележан голем раст на бројот на ирански претпријатија. Во 2011 година основани се вкупно 590 ирански бизниси и 2.140 ирански заеднички вложувања, односно 41 отсто повеќе отколку во 2010 година.
*** 
Во петокот (17. февруари), бугарскиот претседател Росен Плевнелиев и неговиот гостин, претседателот на хрватскиот парламент Борис Шпрем, рекоа дека Хрватска и Бугарија имаат голем потенцијал за соработка во сферата на инфраструктурата, туризмот и енергетиката. Овие државни претставници исто така кажаа дека се залагаат и за одржување на макроекономската стабилност, за промовирање на странски инвестиции, за засилување на борбата против корупцијата и организираниот криминал, како и за подобрување на бизнис-опкружувањето.
 (Разни извори - 15.02.2012 - 22.02.2012)  
