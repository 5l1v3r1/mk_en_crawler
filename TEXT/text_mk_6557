11/07/2011
Игор Јовановиќ за Southeast European Times во Белград -- 11.07.11 
За време на обиколката на објектот неодамна во централна Србија, претседателот Борис Тадиќ предвиде дека Фиат автомобили Србија и производството на автомобили во фабриката Крагуевац ќе го покренат економскиот развој. 
Неговите зборови покажуваат колку надеж вложуваат српските власти во оваа фабрика за автомобили. Производството и извозот на два нови модели на „фиат“ треба, според српските власти, да ја поттикнат економската обнова, како и да го намалат трговскиот дефицит.
Фабриката за автомобили во Крагуевац, која беше разрушена во раните 1990-ти, ќе вработи околу 2.500 работници. Но, доаѓањето на снабдувачите се очекува да создаде и до 5.000 нови работни места низ целата земја.
Пред да го склучи договорот со Фиат во септември 2008 година, фабриката произведуваше 12.000 возила годишно. Но, во почетното производство на моделот „пунто“, производството се зголеми на околу 30.000 автомобили годишно. 
Пробното производство на новите модели „фиат“ се очекува да започне до крајот на годинава. 
Со инвестициите на Србија и Фиат, кои се очекува да достигнат околу една милијарда евра, фабриката треба да биде во можност да произведува меѓу 200.000 и 300.000 возила годишно, претежно за извоз.
Фиат контролира 67 отсто од акциите во заедничкото претпријатие, а српската влада 33 отсто.
Премиерот Мирко Цветковиќ вели дека Србија може да заработи и до една милијарда евра од извозот. 
Но, не се сите оптимисти. „Економското заздравување не може да се заснова само на автомобилската индустрија бидејќи, освен туризмот, истата е најподложна на економски кризи. Кога ќе се случи таква криза, првите две работи од кои луѓето се откажуваат се: патување и нов автомобил“, вели белградскиот економист Махмут Бусатлија за SETimes. 
Тој додава дека политичарите, исто така, се премногу оптимисти кога станува збор за профитот од извоз од новата фабрика. „Дури и ако фабриката успее да извезе 200.000 возила годишно, тешко е да се очекува профитот по модел од средна класа, кои ќе се произведуваат во Крагуевац, да биде 5.000 евра, особено со оглед на тоа што многу пари ќе се трошат за увоз на автомобилски делови“, рече Бусатлија.
Сепак, Бусатлија истакнува дека успехот на фабриката во Крагуевац може да привлече нови инвестиции во Србија, што е неопходно за економското заздравување на земјата. 
Сите се согласуваат дека новата фабрика ќе биде пресвртница за Крагуевац, наречен „Долина на гладот“ по падот на нејзината индустрија во 1990-тите.
Градоначалникот Верољуб Стевановиќ изјави за SETimes дека договорот со Италијанците ќе значи градење нови патишта, нови работни места и повисок животен стандард. 
„Ќе се развие и угостителството и многу [локални] градежни претпријатија се веќе ангажирани на локацијата на фабриката за автомобили и во индустриската зона, [да помогнат во изградбата] на 35.000 квадратни метри за халите на [помошните] претпријатија на Фиат“, рече Стевановиќ.
Жителите се подеднакво возбудени. „Не можам да дочекам да почне производството на новите модели. Тие сигурно ќе значат нови работни места, но исто така и повеќе пари сигурно ќе се влеат во градот. Очекувам дека барем ние во Крагуевац ќе живееме малку подобро благодарение на Фиат“, рече крагуевчанецот Милета Стојковиќ.
