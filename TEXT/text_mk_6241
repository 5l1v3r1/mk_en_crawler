26/09/2011
Лилјана Ковачевиќ за Southeast European Times во Бања Лука -- 26.09.11
Фискалниот и дефицитот во јавните фондови на Република Српска (РС) изнесува околу 560 милиони евра, но владата на ентитетот има намера да се задолжи уште повеќе со нови заеми, за да го покрие буџетскиот дефицит. Потегот, според владините опозициски и финансиски експерти, може да ја направи РС роб на долговите.
Бошко Чеко, генерален ревизор на РС, неодамна објави дека буџетскиот дефицит на ентитетот во 2010 година беше 395,2 милиони евра, што е 54 милиони евра повеќе од буџетот претставен од страна на владата на премиерот Александар Џомбиќ. Тој додаде дека јавните фондови како здравственото, пензиското и инвалидското осигурување и фондот на детската заштита прават вкупен дефицит од 173 милиони евра.
„Ревизијата доби информации дека вкупниот дефицит на [eнтитетот] е околу 560 милиони евра, откако ќе се пресмета збирната сума на буџетските корисници и дефицитот на фондовите“, потврди Чеко. 
Според критериумите на ЕУ, буџетските дефицити треба да изнесуваат максимум 3 отсто од БДП. Во РС истиот е повеќе од 13 отсто. 
„Овој [буџетски дефицит] ја рангира РС во задолжените држави. Ситуацијата е слична со онаа во Грција, со разлика што РС не е дел од Европската монетарна унија и не мора да ги спроведува политиките на Светската банка и ММФ. Тоа значи дека РС мора да го реши прашањето на својот долг самостојно, со ново задолжување“, изјави за SETimes економистот Синиша Божиќ.
Опозицијата вели дека владината економска политика е катастрофална и побара оставка од владата на ентитетот. 
„Оваа влада води дефетистичка економска политика. Владата на РС е во директна должничка криза“, рече за SETimes претседателот на Демократската партија, Драган Чавиќ. 
Владата на ентитетот објави дека има намера да го покрие буџетскиот дефицит со издавање обврзници со долгорочен долг од 61,3 милиони евра од банките, за период од десет години и каматни стапки од 8 отсто. 
За да го покрие дефицитот во јавните финансии, владата на Ѓомбиќ има намера да подигне нови заеми во вредност од 120 милиони евра, признавајќи дека РС влезе во уште поголем проблем откако ММФ, Светската банка и Европската комисија ги блокираа ветените пари за Босна и Херцеговина и нејзините ентитети заради неформирање државна влада. 
„Владата ги покри своите дефицити со нови обврски. Со оглед на тоа што меките заеми од меѓународните финансиски пазари не се на располагање поради неуспехот на Советот на министри, тие одат на краткорочен неповолен долг со комерцијалните банки, додавајќи им долг на неродените генерации“, рече Чавиќ. 
Божиќ вели дека дополнителната задолженост й носи нова обврска на владата на ентитетот: купувањето социјален мир, бидејќи Сојузот на независните социјалдемократи останува на власт по секоја цена. 
„Еден ваков огромен дефицит треба да ги принуди институциите на РС на строго штедење, рационализација на трошоците, владини активности што се фокусираат на нови вработувања [и] привлекување странски инвеститори. Наместо тоа, РС има намера да се задолжи за нови 153 милиони евра, што ќе значи раст на јавниот долг. Некој ќе мора да го враќа тој долг, а тоа се даночните обврзници“, рече Божиќ. 
Пензионерката Софија Јанковиќ е шокирана од висината на задолженоста на РС, особено поради тоа што нејзината пензија од околу 170 евра не е зголемена со години.
„Загрижена сум бидејќи постои реална опасност наскоро да нема пари за пензиите. Повеќето пензионери сега едвај врзуваат крај со крај, а ако се случи тоа, ние ќе бидеме на раб на гладување“, рече Јанковиќ за SETimes. 
