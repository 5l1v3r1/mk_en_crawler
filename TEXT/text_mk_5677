20/12/2010
Од Линда Карадаку за Southeast European Times во Приштина – 20/12/10
Одговарајќи на тврдењата за заплашување и измама со избирачките кутии, косовската изборна комисија за приговори повика на повторување на гласањето во пет од 37-те општини во земјата. 
По прегледот на стотици приговори поднесени од различни политички партии, истата одлучи да ги поништи резултатите во 21 избирачко место: 12 во Србица, пет во Дреница, едно во Малишево, две во Дечани и едно во Липјан.
Гласачите во овие општини ќе треба да се вратат на гласање на 9-ти јануари и повторно да направат избор. Членовите на комисиите во гласачките места ќе бидат сменети и набљудувањето ќе биде зајакнато.
„Има приговори за сериозни нерегуларности“, потврди за SETimes шефот на комисијата, Шукри Сулејмани. 
Тој рече дека 40 отсто од приговорите дошле од Ветевендосје, базична партија која се противи на меѓународното учество во Косово, и која беше трета на изборите на 12-ти декември.
Но, другите партии, вклучително и Демократската лига на Косово (ЛДК), Демократската партија на Косово (ПДК) и Сојузот за иднината на Косово (ААК), исто така, поднесоа приговори, рече Сулејмани. 
Наводните нерегуларности вклучуваат повеќекратно гласање, полнење на гласачките кутии, нефункционални гласачки кутии, и закани кон поединци. 
Валдете Дака, претседател на Централната изборна комисија, потврди дека комисијата побарала изборни материјали, како што се листите на гласачи, како и копии од гласачкиот регистар и официјалните резултати.
Изборните набљудувачи, во меѓувреме, си префрлаат критики едни на други во врска со тоа како се одвивало набљудувањето на 12-ти декември. 
Косовскиот Институт за политичко истражување и развој (КИПРЕД) објави дека ќе се повлече од Демократијата во акција, коалиција на невладини организации. Истиот објави дека коалицијата не јавувала објективно за проблемите на избирачките места. 
Иса Мустафа, водачот на ЛДК, бара целиот изборен процес да се повтори во сите општини.
ПДК на премиерот Хашим Тачи, која беше прва, ги осуди изборните нерегуларности, вклучително и некои за кои рече дека биле извршени од нејзините членови. Мурат Муслиу, кандидат на ПДК, рече дека нешто многу погрешно се случило со процесот во Скендерај. 
Тој тврди дека има видео снимка која покажува дека членовите на комисиите во некои изборни центри не ги ни пребројале гласовите, туку ги замениле „на листа наметната од влијателни луѓе и високи претставници на ПДК, и локалните власти“, објави новинската агенција Телеграфи.
