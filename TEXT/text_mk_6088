03/05/2011
Од Алина Лехтинен за Southeast European Times во Бишкек -- 03/05/11
Пред една недела, киргистанскиот премиер Алмазбек Шаршенович Атамбајев пристигна во Турција во дводневна посета, при што се состана со највисоки функционери и присуствуваше на Турско-киргистанскиот форум за трговија и инвестиции, организиран од Турската конфедерација на бизнисмени и индустријалци. 
„Ова е вистинското време да се инвестира [во Киргистан]“, рече Атамбајев во Анкара. „Ние сме браќа и пријатели. Имаме историја на која сме горди. Нашата иднина ќе биде, исто така, заедничка и славна.“ 
И покрај културните и историските врски, двете земји се борат да ги зајакнат билатералните економски врски. 
„Узбекистан и Туркменистан имаат гас. Казахстан има нафта и гас. Таџикистан има алуминиум“, објасни Олег Самукхин, транспортен економист од Проектот за регионална трговска либерализација и царина на УСАИД. „Киргистан нема многу што да понуди.“ 
Трговијата меѓу Турција и Киргистан е релативно мала -- во висина од 160 милиони американски долари во 2010 година, при што 130 милиони американски долари доаѓаат од турскиот извоз. За разлика од тоа, трговијата на Турција со Казахстан и Туркменистан изнесуваше по 2 милијарди американски долари, и во просек 1 милијарда американски долари и 360 милиони американски долари со Узбекистан и Таџикистан. 
Во средата (27-ми април) Турција донираше 61 милиони американски долари за Киргистан и го отпиша долгот од 51 милион американски долари на оваа централноазиска земја. Двете земји, исто така, ги укинаа визите и ветија дека ќе ја зајакнат билатералната трговија за една милијарда американски долари во текот на следните пет години.
„Остварувањето на оваа цел можеби не е лесно поради економската ситуација на Киргистан. За тоа треба голем напор“, рече експертот за Централна Азија, Салих Доган, од анкарската експертска група УСАК. 
„Киргистан не може да се натпреварува со поевтините кинески производи“, потврди Алишер Санарбек Улу од Киргистанското пазарно здружение. 
Според Санарбек Улу, одлуката да им се дозволи безвизно патување на турските граѓани за Киргистан е чекор во вистинскиот правец во зајакнувањето на трговијата. „Турските бизнисмени може да дојдат тука и да го проучат пазарот и да најдат партнери полесно без визи“, рече тој. „Ова може да привлече повеќе турски инвеститори во Киргистан.“
Моментно има околу 300 турски фирми што работат во Киргистан, кои заедно инвестираа 500 милиони американски долари во оваа централноазиска земја, рече турскиот вицепремиер Али Бабаџан.
Сепак, турските бизнисмени се соочуваат со тешка средина поради политичката и економската нестабилност во Киргистан. 
Турскиот бизнисмен Орхан Екер отвори ресторан во главниот град Бишкек пред осум години. „Би сакал владата да ни обезбеди осигурување“, рече тој, загрижен дека неговиот ресторан може да биде уништен ако избие уште една револуција. 
Друг турски бизнисмен, Аспалан, сопственик на продавница за мебел во Бишкек, се префрлил во Киргистан пред три и пол години. Пред да ја отвори продавницата, тој извршил широко испитување на спроведувањето бизниси во различни централоазиски земји. 
Киргистан изгледал како најдобра опција за него бидејќи бил најдемократски и отворен. 
И покрај тоа, не било лесно.
„Нема толку бизнис колку што очекував“, објасни Алпаслан. „Ако револуциите запрат и земјата стане постабилна, бизнисот ќе порасне.“ 
И покрај нестабилната природа, Алпаслан и Екер планираат да останат во Бишкек. 
