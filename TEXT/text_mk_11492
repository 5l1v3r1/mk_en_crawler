21/02/2005
БАЊА ЛУКА, Босна и Херцеговина (БиХ) -- Воспоставувањето на заедничка полициска структура во БиХ претставува единствен начин да се обезбеди ефикасна и одговорна полиција, ослободена од мешање и контрола на политиката, како што изјави комесарот на полициската мисија на ЕУ, Кевин Карти. Во интервјуто од неделата (20-ти февруари) за дневниот весник од Бања Лука „Независне новине“ Карти предупреди за врските помеѓу администрацијата и организираниот криминал. Покрај тоа, рече тој, голем број обвинети за воени злосторства зависат од поддршката што ја добиваат од организираниот криминал.
Исто така во неделата, премиерот на БиХ, Аднан Терзиќ, рече дека очекува оти проблемот со оставките на српските министри од централната Влада ќе биде решен до крајот на оваа недела. Тој повторно побара од претставниците на Партијата за демократски напредок -- министерот за надворешни работи, Младен Иваниќ, министерот за транспорт, Бранко Докиќ, и заменик-министерот за цивилни прашања, Зоран Тесановиќ, -- да ги повлечат своите оставки, поднесени во декември поради санкциите што беа наметнати против Република Српска. (Дневни аваз - 21/02/05; Независне новине, РТРС, НТВ Хајат, ПБС БиХ - 20/02/05)
