12/01/2007
ХАГ, Холандија -- Трибуналот на ОН за воени злосторства во Хаг во четвртокот (11-ти јануари) го отвори судскиот процес против поранешниот генерал на босанските Срби, Драгомир Милошевиќ, кој е обвинет дека раководел со 44-месечната опсада на Сараево, која резултираше со повеќе од 10.000 мртви за време на конфликтот во периодот 1992-1995 година. Обвинителот Алекс Вајтинг вели дека Милошевиќ бил сосема свесен за ситуацијата, за своите активности и последиците од нив, кога ја презел командата од својот претходник, Станислав Галиќ во август 1994 година. Милошевиќ му се предаде на Хашкиот трибунал во декември 2004 година. Галиќ најпрво беше осуден на 20 години затвор, но подоцна казната му беше променета на доживотен затвор.
Во другите вести од четвртокот, српскиот ултранационалист Воислав Шешељ изјави за Ројтерс дека брзо заздравува од исцрпувачкиот штрајк со глад кој го започна на крајот од минатата година во знак на протест поради назначувањето на адвокат за него. Тој 28 дена беше без храна, поради што дојде до прекин на неговиот судски процес за воени злосторства во Хаг. (РТРС, ПБС, АП, ДПА, Ројтерс, Бета - 11/01/07)
