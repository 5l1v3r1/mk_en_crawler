11/04/2012
Дражен Ремиковиќ за Southeast European Times во Сараево -- 11.04.12
Додека последниот од странските судии и обвинители се подготвува да ја напушти Босна и Херцеговина (БиХ), мислењата се поделени околу ефикасноста на нивниот придонес, и колку ефикасно беше нивното назначување. Повеќе од 70 судии и обвинители, претежно од Западна Европа и САД, беа назначени во државниот суд на БиХ и обвинителството од 2003 година со цел да се подобри државното судство, и да им се помогне на локалните судии и адвокати со правна експертиза.
Мандатите на последните преостанати тројца странски судии и обвинители истекуваат на крајот од оваа година.
Во Сараево некои правни експерти се незадоволни од заминувањето на судиите, додека Република Српска го поздравува крајот на нивниот мандат.
Касим Трнка, професор по уставно право на Универзитетот во Сараево, изјави за SETimes дека не е време странските обвинители и судии да заминат, бидејќи судските институции се сé yште слаби и подложни на политички и етнички влијанија.
„Странците дојдоа како неутрален фактор да ја смират ситуацијата и да го обучат локалниот персонал да води неутрални истраги и судења, без оглед на нечија етничка припадност. За жал, јас мислам дека сé уште нема помирување во БиХ, и дека странците си заминуваат трајно“, рече Трнка.
Меџида Крешо, претседател на државниот суд на БиХ, изјави за SETimes дека странското присуство во судството придонесе за зајакнување на владеењето на правото и воведување високи меѓународни судски норми и стандарди.
„Најагилни од сите беа американските обвинители и судии. Тие беа практично локомотивата на целиот судски систем. Домашното судство научи многу од нив. Кога започна судењето за воени злосторства, никој не можеше да се пожали дека било национално пристрасно за секое судење, имаше двајца странци и еден локален судија во судскиот совет“, рече Крешо.
Сенад Крехо, адвокат од Сараево, оценува дека присуството на странските правни експерти во БиХ било генерално позитивно.
„Се разбира, тоа беше позитивен ангажман, но мора да се каже дека, исто така, имаше судии и обвинители кои учеа од нашите судии наместо да го обучуваат домашниот персонал. Исто така, мислам дека БиХ има доволно домашен капацитет да ги пополни сите позиции во судството“, рече Крехо за SETimes. 
Обвинителот од Филипините, Џад Романо, беше еден од судиите вклучени во сложените случаи, покренувајќи обвиненија за кривичните дела извршени во затворите во Мостар и Дретељ, и претставувајќи ги пред државниот суд. Ерик Ларсон и Кваи Хонг Ип, од САД, работеа на големите случаи на геноцид и други кривични дела поврзани со масакрот во Сребреница во 1995 година.
Жељко Мирјаниќ, од Сојузот на независните социјалдемократи (СНСД), изјави за SETimes дека е добро што странските судии го напуштаат судството во БиХ. 
„Тие ја маргинализираа правната доктрина и експертиза во БиХ. Ние имаме доволно наш персонал за да можеме да вршиме судски функции“, рече Мирјаниќ, додавајќи дека заминувањето на странските судии и обвинители претставува еден чекор напред кон демократизацијата на судството.
Мирослав Микес, адвокат од Бања Лука, рече дека странските судии и обвинители требало да ги обучуваат локалните претставници да работат поефикасно, но тој рече дека меѓународната заедница ги назначила оние без искуство за работата.
„Ако испратеа американски судија со 30 години искуство, тоа ќе беше од голема помош и ќе беше добро. Но, тие донесоа луѓе кои никогаш не работеле на обвинение, и сигурно не на такви компликувани работи како што се воените злосторства. Судиите во уставниот суд на БиХ добро си ја вршеа својата работа, додека судиите од судот и обвинителството требаше да ја подобрат својата работа. Мислам дека нивното време заврши, и тие треба да заминат“, рече Микес за SETimes. 
