08/04/2010
Од Наташа Радиќ за Southeast European Times во Загреб -- 08/04/10
До средата (7-ми април) помина точно една година откако хрватското знаме беше подигнато во седиштето на НАТО во Брисел. Истата недела во 2009 година, Албанија й се приклучи на Алијансата. Сега, двете држави го одбележуваат историскиот настан.
Во Загреб претседателот Иво Јосиповиќ и премиерката Јадранка Косор разговараа за прашањата на одбраната и надворешната политика, на специјалниот состанок по повод одбележувањето на првата годишнината од нивното членство во НАТО.
По состанокот Јосиповиќ за новинарите изјави дека пристапувањето во НАТО претставува клучна цел на надворешната политика на Хрватска од независноста во 1991 година. „Втората цел ќе биде влегувањето во ЕУ“, рече тој. 
Косор рече дека членство во Алијансата е историски момент и дека неговото одбележување „претставува дополнително охрабрување за сите [Хрвати] на патот кон ЕУ“.
Членството во НАТО истовремено ја зајакна и националната безбедност на Хрватска и меѓународната позиција, рече таа. Поради ова, истакна таа, има простор за економски партнерства во областите надвор од одбраната. 
Според последните анкети на јавното мислење спроведени од истражувачката група ГфК, 64,6 отсто од Хрватите се чувствуваат побезбедно откако државата се приклучи на НАТО. 
Нешто повеќе од половина -- 50,2 отсто -- веруваат дека меѓународната репутација на Хрватска е зајакната поради членството во Алијансата. Мисијата на Меѓународните сили за помош во безбедноста на НАТО (ИСАФ) во Авганистан беше поддржана од 68,3 отсто од испитаниците во истражувањето на ГфК. 
А 54,1 отсто веруваат дека со учеството во мисиите на НАТО и ОН, Хрватска ја зајакнува својата национална безбедност и меѓународна репутација. 
По состанокот, Јосиповиќ и Косор ја објавија одлуката за испраќање 20 нови војници во ИСАФ во Авганистан. Со новите војници, земјата има 320 војници стационирани таму во војната против тероризмот. 
Во Тирана, Министерството за одбрана организираше Јубилејна конференција на 2-ри април, за одбележување на овој настан. На истата присуствуваа воени претставници, политичари и дипломати. 
За време на конференцијата, албанскиот премиер Сали Бериша се фокусираше на политичките достигнувања, и вети подеднаква посветеност на процесот на интеграција во ЕУ. 
Министерот за одбрана, Арбен Имами, им се заблагодари на војниците и цивилите во армијата за нивната: „подготвеност која произлегува од желбата да ја видите својата земја како придонесува за безбедноста и мирот во светот како членка на НАТО“.
Но, не се сите ентузијасти. Водачот на Социјалистичката партија (СП) Еди Рама истакна дека изминатата година на членување во НАТО не го промени лошиот статус на политиката и економијата во Албанија.
Рама ја искористи приликата за да продолжи со инсистирањето на СП -- кое доведе до тоа партијата да го бојкотира парламентот -- да се отворат гласачките кутии од изборите на 28-ми јуни 2009 година за проверка.
„Денес на Албаниците им е забрането нивното основно право на информирање“, рече Рама на прес-конференцијата. „Правдата е под постојана закана.“
Како и Хрватска, и албанските сили служат во НАТО, при што војниците се присутни во Авганистан, Ирак и Босна и Херцеговина.
 Новинарката на SETimes во Тирана Мањола Хала даде свој придонес за овој извештај. 
