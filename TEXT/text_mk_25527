25/02/2010
БУКУРЕШТ, Романија -- Кристијан Диаконеску, губитничкиот кандидат за претседател на Социјалдемократската партија (ПСД), во средата (24-ти февруари) објави дека поднесува оставка од сите позиции во партијата, како и од пратеничката група на партијата во сенатот. Тој како причина го наведе несогласувањето со политиката на новото раководство, предводено од Виктор Понта. Сепак, според гласините, неговата постапка можеби повеќе е поврзана со неодамнешните сознанија дека бил следен од своите ривали во ПСД. Тој планира да остане во парламентот како независен пратеник.
Повлекувањето на Диаконеску од ПСД ги зголеми шпекулациите дека ќе биде формирана нова левичарска партија. Наводно, неговиот колега, поранешен претставник на ПСД, Габриел Опреа, ќе ја предводи. Тој ја напушти ПСД минатата година. (Eвениментул зилеи, Котидианул, Гандул - 25/02/10; Meдиафакс, Реалитатеа - 24/02/10)
