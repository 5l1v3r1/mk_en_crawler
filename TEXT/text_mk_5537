09/06/2010
Од Христос Рингас за Southeast European Times во Атина -- 09/06/10
Прашајте го кој било навивач за грчкиот фудбал и првите зборови што ќе ги чуете ќе бидат „Евро 2004“. 
Следно вообичаено ќе биде „Ото Рехагел“. Тоа е името на германскиот тренер кој ја предводеше грчката репрезентација до триумфот на Европското првенство пред шест години, и кој сега ги предводи во нивното второ учество на Светското првенство. 
Тој и 23 избрани играчи заминаа од Грција во саботата (5-ти јуни) за Дурбан, Јужна Африка, каде што ќе ја поминат следната недела во подготовки за првиот натпревар на тимот против Јужна Кореја.
„Отонас“, како што грчкиот печат го нарекува, ужива комплексен однос со навивачите. Сите му честитаа за Евро триумфот, иако некои ги критикуваа неговите методи. Тој беше обвинуван во медиумите за својот избор на играчи, за тактичкиот избор на теренот и за трошењето премногу време во Германија.
Но, никој не ги негира неговите резултати. Грците повторно се квалификуваа за големиот настан и тоа го направија поразувајќи ја Украина со 1:0 на нејзиниот терен. Тоа беше слатко враќање за поразот од Украина со 1:0 во Атина пред четири години, резултат кој ја изостави Грција од Светското првенство во татковината на Рехагел.
Разочарувањето од 2006 година го поттикна да ја промени својата методологија и да донесе нови играчи во тимот. Просечниот играч во актуелниот тим е помлад од 30 години. 
Повеќе од половина од 23-цата играчи се членови на домашни грчки клубови. Осуммина се од Панатинаикос, овогодинешниот национален шампион, додека другите три тима -- Олимпиакос, Паок и Арис -- дадоа по двајца играчи.
Списокот го комплетираат членови на европските тимови, како што е италијанскиот Шампионато и германската Бундеслига.
Ангелос Харистеас, главен голготер на Евро 2004, се враќа заедно со центрафорот Костас Кацуранис, одбранбениот играч Јуркас Сеитаридис, голманот Костас Чалкиас и капитенот на тимот Јоргос Карагунис. 
 SETimes ги стигна членовите на навивачкиот клуб Син/Бел светилник додека се подготвуваа да се качат на летовите за Јужна Африка. Тие беа умерено оптимистични за шансите на тимот.
„Очекуваме да видиме нешто подобро“, рече Теофилос Адамакис. „Би сакал да постигнеме барем еден гол за да прославуваме, нешто што не можевме да го направиме во ’94“; да освоиме еден поен, нешто што, исто така, не можевме да го сториме во ’94; да добиеме натпревар, нешто што не успеавме да го направиме во ’94, и ако е можно, да се квалификуваме за вториот круг, уште една работа што не можевме да ја направиме во ’94. Со други зборови, да направиме чекори напред.“
„Добро, пристојно претставување; и ако се квалификуваме, тоа ќе биде идеално“, рече тој. 
„Верувам дека нашето присуство ќе биде многу динамично“, рече Триантафила Сервета, говорејќи за грчките навивачи кои ќе навиваат за својот тим во Јужна Африка.
