15/04/2009
AНКАРА, Турција -- Последниот бран апсења во рамките на контроверзната истрага за Ергенекон предизвика лути реакции кај опозициските партии во Турција во вторникот (14-ти април). Во своето обраќање на состаноците на парламентарните групи на партиите, водачот на Републиканската народна партија, Дениз Бајкал, и водачот на Партијата за националистичко движење (МХП), Девлет Бахчели, го критикуваа правецот во кој се движи тековната истрага. „Истрагата за Ергенекон ... е случај кој е мотивиран од политичарите и има политички цели“, рече Бајкал.
Бахчели од МХП искажа исто такво мислење. „Постои широка загриженост дека законите се злоупотребуваат за политички поени и се користат за притисок врз луѓето“, рече тој. Во понеделникот полицијата уапси повеќе од 40 лица, вклучително и академици и новинари, под сомневање за вмешаност во таинствената секуларистичка група Ергенекон, која наводно ковала заговор за соборување на владата на владејачката Партија на правдата и развојот. (Хуријет, Милијет, Чумхуријет - 15/04/09)
