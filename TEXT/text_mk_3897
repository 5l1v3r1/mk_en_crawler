15/11/2007
(бТВ, Медиапул, Дневник, Софија ечо, БИРН - 14/11/07; Софија ечо, Софиска новинска агенција - 12/11/07)
Бугарија е стабилна демократија и има постигнато напредок во многу области, рече американскиот амбасадор Џон Бејрли во средата (14-ти ноември), пред да ги истакне некои од недостатоците што земјата треба допрва да ги реши. 
Еден долготраен проблем, кој тој го идентификуваше во „Ова утро“ на локалниот телевизиски канал бТВ, е континуираната поврзаност помеѓу сивата економија и политиката. Тој го наведе бугарскиот предлог-буџет за 2008 година како доказ за политичката заштита што им се дава на сомнителните бизниси. 
Изненадувачки беше да се види кои претпријатија од секторот на обложувањето повторно добија даночни олеснувања, рече Бејрли. „Кој профитира од ова?“, запраша американскиот дипломат, повикувајќи ги политичките партии да ги прекинат врските со сивата економија. 
Друг недостаток во даночната политика е континуираното работење на дјути-фри шоповите, за кој Бејрли рече дека резултира со значителни загуби во државниот буџет. За да пристапи во ЕУ, Бугарија ги затвори сите вакви продавници на својата граница со Грција и Романија, но оние на границите со Турција, Македонија и Србија остануваат отворени, правејќи и понатаму огромен профит. 
„Што е поважно за вашето општество?“, Балканската мрежа на истражувачко новинарство ја цитираше изјавата на американскиот претставник. „Неколку добро заштитени бизнисмени, кои имаат профит од стотици милиони годишно од продажбата во сивата економија, или враќање на изгубените приходи и инвестирање во подобро образование или здравство?“ 
Континуираните врски помеѓу сивата економија и политиката се неприфатливи, и нив јавноста и медиумите во Бугарија јасно ги гледаат како такви, истакна Бејрли. 
Друг феномен за кој тој рече дека е неприфатлив е купувањето гласови за време на изборите. Купувањето гласови, кое ги наруши неодамнешните локални избори, беше наведено како една од причините за повеќе од 400 поднесени приговори по завршувањето на двата круга гласање. 
На прес-конференцијата по вториот круг од изборите на 4-ти ноември, водачот на Движењето за правата и слободите, Ахмед Доган, чија партија е член на бугарската тричлена владина коалиција, рече дека купувањето гласови е „европски феномен“. 
Бејрли изрази несогласување со тоа во средата, велејќи дека тоа звучи повеќе како изговор. 
„Од бугарските медиуми и граѓанското општество зависи дали ќе ја осудат оваа практика како неприфатлива“, рече тој. „Дури и во американската демократија има случаи на купување гласови, но тие му припаѓаат на еден друг век“, изјави тој за бугарскиот весник на англиски јазик Sofia Echo. „Нема простор за ваква практика во една модерна демократија“, додаде тој.
Наводите за купување гласови на неодамнешните локални избори беа причина за повикот на баварскиот министер за европска политика, Маркус Соедер, оваа недела пристапот на Бугарија до фондовите на ЕУ да биде прекинат додека ЕК не го испита случајот.
„Не можеме да дозволиме парите на германските даночни обврзници да влезат во бугарското корупциско мочуриште“, рече министерот.
