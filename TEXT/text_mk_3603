06/06/2007
(Разни извори -- 05/06/07-06/06/07)
По два неуспешни обиди, романската Демократска партија (ПД) во понеделникот (4-ти јуни) покрена иницијатива за гласање доверба на малцинската влада на премиерот Калин Попеску Таричеану, додека најголемата македонска опозициска партија направи сличен чекор во вторникот, во обид за соборување на владејачките конзервативци. 
„Владата покажа сериозни слабости во прашањата каде што грешки не се дозволени ... особено во врска со меѓуетничките односи“, АП го цитираше портпаролот на Социјалдемократскиот сојуз на Македонија, Јани Макрадули. „Недостатокот на политички дијалог го блокираше напредокот на земјата кон евроатланската интеграција.“ 
Иницијативата на партијата за гласање недоверба, рече тој, е поттикната од неспособноста на владејачката коалиција на премиерот Никола Груевски да најде начин за излез од неколкумесечната политичка криза и нејзиното неисполнување на ветувањата за обезбедување економска обнова и зголемување на странските инвестиции.
Груевски, чија владејачка коалиција предводена од ВМРО-ДПМНЕ контролира 68 од вкупно 120 места во парламентот, рече дека не се плаши дали неговата влада ќе го преживее гласањето за доверба, кое се очекува в четврток.
Неговиот романски колега во понеделник ќе се соочи со сличен тест, кога пратениците во земјата се очекува да гласаат за иницијативата за недоверба што ја покрена поранешната партија на претседателот Трајан Башеску, поради контринуираната политичка криза во земјата. 
Неочекувано, Башеску во вторникот испрати покани за нови консултации за избор на нов премиер и нова влада, што ќе ја сочинуваат Национал-либералната партија (ПНЛ) на Таричеану, ПД и Либерал-демократската партија. Башеску сака разговорите да се одржат в петок. 
Висок член на ПНЛ го опиша предлогот на претседателот како „замка“, со оглед на тоа што предложената коалициска формула ќе резултира со уште една малцинска влада, што ќе доведе до предвремени избори за кои се залага Башеску. 
Во меѓувреме, опозициската Социјалдемократска партија се очекува в петок да одлучи за тоа дали ќе влезе во владата на Таричеану или ќе покрене одделна иницијатива за гласање недоверба на владата, по нивното одбивање да ја прифатат онаа што ја поднесе ПД. 
Во Србија премиерот Воислав Коштуница, исто така, најверојатно ќе се соочи со гласање за доверба, како што посочи ултранационалистичката Српска радикална партија (СРС) во вторникот, обвинувајќи ја владата дека „ја мами јавноста“ во врска со околностите на апсењето на Здравко Толимир, обвинет за воени злосторства од страна на ОН, кој се наоѓа во бегство. 
Заменик-претседателот на СРС, Томислав Николиќ, чија партија се противи на соработката со Меѓународниот кривичен трибунал за поранешна Југославија, за новинарите изјави дека има доказ оти Толимир бил уапсен во Србија, а не во Република Српска, како што тврдеа властите. 
„Очигледно дека владата на Коштуница и [претседателот] Борис Тадиќ сака да владее во Србија со лаги, измами и со медиумите на нивно располагање по секоја цена, дури и ако владата не изненадува и мами вака, во време кога е доведена во прашање судбината на Косово“, рече Николиќ, додавајќи дека сите 81 пратеник на СРС ја потпишале предложената иницијатива за недоверба. 
Истата мора да биде поддржана од најмалку уште три пратеници за да биде ставена на дневен ред на парламентот. 
Во соседна Бугарија, десничарскиот опозициски Сојуз на демократските сили (УДФ) во вторникот усвои декларација, повикувајќи на итна оставка на трипартиската владејачка коалиција во земјата, опишувајќи ја како „штетна“ за нацијата. УДФ ги повика другите опозициски партии во парламентот да го поддржат овој чекор. 
Во меѓувреме, една од партиите во трипартиската коалиција, Националното движење за стабилност и напредок (НДСВ) -- поранешно Национално движење за Симеон Втори -- се соочува со голема криза поради контроверзниот конгрес во неделата. Покрај отворената поделеност помеѓу делегатите за тоа дали Либералната партија треба да ја напушти коалицијата предводена од социјалистите, на што нивниот водач жестоко се противи, форумот, исто така, предизвика обвинувања дека изборот на новото извршно тело е изманипулиран. 
