16/07/2011
Билјана Пекушиќ за Southeast European Times во Белград – 16.07.11 
Можеби најважното судење за воени злосторства од поранешна Југославија, она на поранешниот бегалец Ратко Младиќ, кој 16 години беше во бегство, доаѓа на крајот од работата на Хашкиот трибунал. Мандатот на Трибуналот истекнува во 2014 година.
Очигледно свесен за тој факт, Младиќ прави сé што може да го забави правниот процес. 
„Јасно е дека Младиќ ќе се обиде да го забави судењето што е можно повеќе, растегнувајќи ја временската рамка за избор на адвокат и непочитувајќи го судот“, рече за SETimes директорот на Комитетот на југословенски адвокати, Милан Антониќ.
Антониќ вели дека трибуналот морал да ја предвиди ситуацијата и да подготви стратегија за спроведување ефикасно судење. 
За време на неговото првично појавување пред меѓународниот суд, Младиќ одби да се изјасни и побара повеќе од месец за избор на свој правен одбранбен тим.
На второто појавување, Младиќ не сакаше да се осврне на конкретните точки од обвинението и постојано ги прекинуваше судиите. Поради тоа, судијата Алфонс Ори го отстрани Младиќ од судницата. 
И покрај ова, обвинителот на Трибуналот, Серж Брамерц, ги уверува скептиците дека обвинението е организирано и хармонизирано со она на Радован Караџиќ. 
„Обвинението ... е цврсто поставено и обвинителството прави сé што може да го забрза процесот против него“, рече Брамерц за сараевскиот весник Дневни аваз. 
Брамерц рече дека обвинителството научило многу за кривичните постапки во комплицираните случаи во текот на изминатите 17 години, што ќе биде од голема помош за случајот на Младиќ. 
Но, некои правни експерти тврдат дека обвинението против Младиќ треба значително да се скрати и судењето да се забрза. 
Една правна препорака предвидува организирање на судењето во фази. По секоја фаза, судиите ќе одлучуваат за одреден број точки од обвиненијата. На пример, Младиќ најпрво ќе биде суден за геноцид во Сребреница, а потоа за други точки од обвинението.
„Младиќ не е обвинет за геноцид само во Сребреница, туку и во други општини во БиХ. Обвинителството има многу докази за тоа и можеби најлогично би било да се почне со овие точки од обвинението“, рече истражувачот на Белградскиот центар за човекови права (БЦХР), Жарко Марковиќ, за SETimes. 
Скоро 62 отсто од сите граѓани на БиХ -- 44 отсто во Република Српска -- велат дека обвинетиот треба да се суди по сите точки без оглед на должината на судскиот процес, според истражувањето на БЦХР.
Некои се загрижени дека опструктивните тактики на Младиќ ќе водат до тоа неговото судење да заврши исто како она на Слободан Милошевиќ -- со смрт во затвор. Младиќ е сега стар, исцрпен маж и неговото здравје загрижува.
Единствено сигурна работа е дека обвиненителството „најверојатно нема да предложи Младиќ да се суди заедно со Радован Караџиќ“, рече помошник обвинителот на трибуналот, Фредерик Свинен. 
Според експертите, во Белград постои загриженост што би можел Младиќ да каже во врска со учеството на Србија во војната во БиХ.
„Тој може да докаже дека бил под директна команда на властите во СР Југославија за време на операцијата во Сребреница, и дека ништо не е направено без нивна согласност или наредба“, рече за SETimes професорот по меѓународно право Војин Димитријевиќ. 
Однесувањето на Младиќ придонесува за тоа тој да ја изгуби поддршката дури и од оние кои го сметаа за херој, според известувачот на ЕУ за Србија, Јељко Кацин, додавајќи дека неговото изведување пред лицето на правдата го отвора патот за лечење на раните од минатото. 
„Судењата не можат сами по себе да донесат помирување меѓу бошњачкиот, хрватскиот и српскиот народ; тие ја индивидуализираат вината и ја бришат колективната одговорност“, рече тој за SETimes. 
Само тогаш, додаде тој, водачите ќе бидат во позиција да ги уништат националистичките ѕидови во главите на луѓето“, рече тој. 
