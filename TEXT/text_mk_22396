11/06/2008
ПРИШТИНА, Косово -- Генералниот секретар на ОН, Бан Ки-Мун, се очекува да испрати писмо в среда (11-ти јуни) до Приштина и Белград, во врска со постепеното реструктуирање на БиХ, објавија локалните медиуми. Во писмото Бан ќе говори за присуството на двете меѓународни мисии -- УНМИК и ЕУЛЕКС -- и ќе каже дека присуството на ОН ќе стане симболично откако уставот на Косово ќе влезе во сила в недела. Бан, наводно, делумно ќе ги исполни барањата на српската влада, која бара функционална поделба на Косово. Весниците јавија дека тој ќе бара од Косовската полициска служба да им поднесува извештај на меѓународните мисии во областите во кои доминираат Срби и, исто така, ќе иницира формирање на дополнителни судови во областите населени со косовски Срби. 
Во другите вести, канцеларијата на државниот обвинител сега го смета нападот од петокот во куќата на премиерот Хашим Тачи за обид за убиство. Полицијата најпрво го опиша како провала. Томе Гаши, адвокатот на Тачи, во вторникот рече дека случајот е посложен од првично објавеното, со оглед на тоа што истата вечер имало два слични инциденти во домовите на двата браќа на Тачи. Властите го уапсија 19-годишниот Албанец Фезли Сејдиу во саботата, откако неговиот татко отиде во полиција. (Зери, Коха Диторе, Експрес, Лајм, Косова Сот - 11/06/08)
