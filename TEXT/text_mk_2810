01/02/2006
(ФT - 01/02/06; AП, Ројтерс, Бета, Ксинхуа, Бритиш форин офис, Прес-центар на ОН - 31/01/06)
Контакт-групата за иднината на Косово во вторникот (31-ви јануари) ги повика Белград и Приштина да работат конструктивно за постигнување на решение за прашањето на статусот на покраината пред крајот на оваа година. 
„Треба да се вложат максимални напори за постигнување на решение преку преговори во текот на 2006 година“, се вели во заедничката изјава по разговорите во Лондон на министрите за надворешни работи на групата од шест држави -- во која влегуваат Велика Британија, Франција, Германија, Италија, Русија и САД.
На состанокот присуствуваше и шефот за надворешна политика на ЕУ, Хавиер Солана, комесарот за проширување на ЕУ, Оли Рен, генералниот секретар на НАТО, Јап де Хоп Шефер, специјалниот претставник на генералниот секретар на ОН Кофи Анан за разговорите за статусот, Марти Ахтисари, и шефот на УНМИК, Сорен Јесен-Петерсен. 
Министрите побараа од Белград и Приштина да работат заедно со Ахтисари на решавањето на големиот број тешки прашања. Помеѓу нив се и: слободата на движењето, врските помеѓу локалните заедници во Србија и Косово и заштитата верските заедници и објекти. Децентрализацијата се очекува да биде уште едно клучно прашање. 
Директно, преговорите со кои посредуваат ОН помеѓу српските претставници и претставниците на косовските Албанци требаше да започнат на 25-ти јануари, но беа одложени поради смртта на косовскиот претседател Ибрахим Ругова четири дена порано. Разговорите сега се очекува да започнат на крајот од февруари. 
Во ноември Контакт-групата ги дефинираше водечките принципи за решавањето на прашањето на статусот, кои, помеѓу другото, предвидуваат дека нема да има враќање на ситуацијата пред 1999 година, ниту, пак, поделба на Косово или сојуз на Косово со кој било дел од друга земја. 
Истакнувајќи дека какво и да е решението, тоа треба да биде прифатливо за народот во Косово, Контакт-групата го потсети Белград дека „катастрофалната политика од минатото лежи во сржта на сегашните проблеми“. Меѓународната заедница е подготвена да „ги поддржи српските демократски сили во искористувањето на оваа можност за да се придвижи Србија напред“, се вели во изјавата. Но, исто така, се повикуваат и белградските власти да ги исполнат своите „повторувани ветувања“ за целосна соработка со Трибуналот на ОН за воени злосторства. 
Водачите на косовските Албанци треба да го прифатат мултиетничкото решение како единствено остварлива опција, рекоа министрите, предупредувајќи дека оние што мислат да го користат насилството како начин за остварување на своите цели само „ќе ја поткопаат сопствената идеја“. 
Во меѓувреме, во својот последен шестмесечен извештај до Советот за безбедност на ОН, Анан изрази загриженост поради бавниот напредок на Косово во спроведувањето на меѓународно признаените стандарди. Тој ги повика водачите во покраината да ги обноват своите напори кон остварување на целите. 
Другата причина за загриженот за шефот на ОН е „зголемувањето на сериозните безбедносни инциденти“, меѓу кои и инцидентите чија цел биле косовските Срби од етнички причини“ во периодот помеѓу мај и декември минатата година. Водачите и институциите во покраината треба „да работат заедно со УНМИК за изведување на одговорните пред лицето на правдата“, истакна Анан. 
