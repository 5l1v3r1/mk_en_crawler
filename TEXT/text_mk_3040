14/08/2006
(Софија ечо - 14/08/06; АФП, Сандеј телеграф, Дејли мејл, Софиска новинска агенција, Дневник - 13/08/06; Софиска новинска агенција, Макфакс - 11/08/06; Новинска агенција Фокус - 10/08/06)
Илјадници луѓе од земјите кои не се членки на ЕУ, претежно од Македонија и Молдавија, можеа да добијат бугарско државјанство во последниве години откако ќе поднесеа потврда за своето етничко бугарско потекло. 
„Од 2001 година Бугарија е привлечна поради својата евроатланска иднина, својата стабилност и можностите за патување што ги дава бугарскиот пасош“, се вели во извештајот на АФП од неделата (13-ти август), во кој се цитира Стефан Николов од Агенцијата за Бугарите во странство. „Апликациите се зголемуваа прогресивно.“ 
Повеќе од 20.000 луѓе добија бугарски пасоши од 2001 година досега, кога бројката на оние што аплицираа за бугарско државјаноство изнесуваше скоро 5.500. Таа бројка се зголеми скоро на 29.500 во 2004 година. Само во 2005 година, кога беа поднесени 23.200 апликации, повеќе од 2.400 Македонци и малку повеќе Молдавци добија бугарско државјанство, според извештајот на АФП. Бројот на Русите, Израелците, Украинците и Србите кои добиле бугарски пасоши минатата година е нешто помал од 700. 
Помалку од пет месеци пред очекуваниот влез на земјата во ЕУ бројот на оние чии апликации чекаат да бидат процесуирани е поголем од 50.000. 
Според бугарскиот закон, постои „олеснета процедура за натурализација“ на припадниците на бугарските малцинства во соседните земји, кои аплицираат за бугарско државјанство. Откако истото ќе им биде доделено, тие ги уживаат сите права кои ги имаат и Бугарите, без да имаат обврска да се откажат од нивното друго државјанство. 
Многумина од оние кои очекуваат нивните апликации да бидат процесуирани поднеле „документи со сомнителна важност“, рече Николов. Тој рече дека властите спроведуваат „строги проверки“ за да се спречат незаконски барања и злоупотреби.
Во меѓувреме, во извештаите на британските весници во неделата се критикуваше Бугарија за своите лабави процедури за издавање државјанство. Според весниците, корумпираните власти ја користат ситуацијата и се согласуваат да издадат пасоши по брза постапка за помалку од 300 евра.
Наведувајќи ги заклучоците од сопствената истрага, Телеграф посочува дека многу апликанти немаат навистина етничко бугарско потекло, не зборуваат бугарски и не знаат скоро ништо за земјата. Нивниот главен мотив е пристапот до пазарот на работна сила во ЕУ. 
Овие извештаи доаѓаат во време кога Велика Британија стравува дека влезот на Бугарија и Романија во ЕУ, закажан за 1-ви јануари 2007 година, би можел да поттикне голем нов прилив мигранти. Некои, меѓу кои и членовите на кабинетот на премиерот Тони Блер, инсистираат на тоа дека Велика Британија ја напуштила својата политика на отворени врати за луѓето од двете балкански земји. 
„Контролата на влезот во Велика Британија сега е добар само онолку колку што е добар и интегритетот на пасошките системи во другите земји на ЕУ“, вели сер Ендрју Грин, шеф на британската експертска комисија Мигрејшнвоч. „Ова претставува аргумент повеќе против отворањето на нашиот пазар на работен труд за Бугарија и Романија, ако сите земји на ЕУ не го сторат истото едновремено.“
