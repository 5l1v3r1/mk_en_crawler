10/05/2011
Од Г. Политис за Southeast European Times во Атина -- 10/05/11
Ненајавениот состанок во Луксембург на крајот од минатата недела, на кој учествуваа министрите за финансии на еврозоната Г20, високи претставници на комисијата и на еврозоната, и грчкиот министер за финасии -- заедно со шокантниот извештај на медиумите дека Атина размислува за излегување од единствената валута -- предизвика напнатост на меѓународните пазари.
Иако најлошото за овие пазари беше избегнато поради претстојниот викенд, состанокот сепак ги исфрли во центарот на вниманието шансите за реструктуирање на надворешниот долг на Грција од повеќе од 340 милијарди евра повторно, без оглед на фактот што сценариото за излез од еврозоната беше брзо и луто отфрлено во Атина и другите европски главни градови.
„Извештаите на медиумите за можно излегување на Грција од еврото, врз основа на неименувани извори, се едноставно погрешни и намерно водат во погрешен правец“, истакна портпаролот на комесарот на ЕУ Оли Рен, Амадеу Алтафај Тардио, во саботата (7-ми мај).
Грчкиот министер за финансии, Јоргос Папаконстантину се приклучи на мнозинството, подвлекувајќи во понеделникот дека „не, тој [излез од Еврозоната] е невозможен. Неколку часа подоцна портпаролот на германската канцеларка Ангела Меркел изјави на прес-конференција во Берлин дека излегувањето од еврото за Грција „никогаш не беше и не е на агендата“. 
Иако сценариото за излез од еврозоната, кое го пренесе онлајн изданието на Дер Шпигел во петокот беше брзо исклучено, континуираните шпекулации за можно реструктуирање на долгот -- вклучително и продолжување на периодот за враќање на долгот, повторно преговарање за каматните стапки и застрашувачките „кратења“ на државните обврзници -- вриеја во меѓународниот печат. Самиот Папаконстантину самоуверено изјави за грчките новинари по прес-брифингот: „преговараме за нов заем со нови услови“.
Запрашана за можниот излез на Грција од еврозоната, Меган Грин, економистка за Западна Европа на Economist Intelligence Unit беше кратка и јасна: „тоа се глупости“.
„Тоа би било тотална катастрофа за Грција“, рече таа за SETimes од Лондон, истакнувајќи дека состанокот во Луксембург најверојатно се фокусираше на реструктуирањето на грчкиот долг „без [министрите] да мора да се преправаат за електоратот. Но, истиот имаше целосен неуспех [во тој аспект]. Всушност, тој беше релативно симболичен.“ 
Што се однесува до другите потенцијални сценарија настрана од директниот излез од Еврозоната, Грин предвиде дека крајните рокови за враќање на долгот, најверојатно, ќе бидат продолжени пред 2013 година. Но, од попесимистичната страна, таа исто така предвиде дека земјата нема да се врати на кредитните пазари во 2012 година, туку ќе продолжи со околу 45% „кратење“ -- попуст што се однесува на обврзниците -- на грчкиот долг. „Јас не сум за консензус, бидејќи грчките банки и осигурителни куќи се многу изложени [во оваа област].“ 
„Сепак, подобро е да се реструктуира во еврозоната отколку надвор од неа“, предупредува таа.
Во Атина, пак, Миранда Хафа, заменик извршен директор на ММФ за Грција, беше директна во своите коментари од понеделникот. 
„Меморандумот [EЦ-ЕЦБ-ММФ] [за финансиска помош од 110 милијарди евра] ќе биде решение, ако биде спроведен“, рече таа за SETimes. 
Покрај тоа, таа се согласи дека Грција нема да се врати на пазарите во блиска иднина за финансирање. 
Хафа директно повика на отпуштања во обемниот јавен сектор на Грција, бидејќи трошењата на државата не можат ефикасно да се намалат само со хоризонтални кратења, со оглед на тоа што 75 отсто од трошоците во јавниот сектор одат за платите и пензиите. 
Таа беше категорична во нејзините критики на јавниот сектор на земјата, велејќи дека сега се врши трансфер на вишокот државни службеници и вработени во државните претпријатија наместо отпуштања. „Сепак, никому не му беше грижа кога 250.000 луѓе ја загубија својата работа минатата година во приватниот сектор“, рече таа.
