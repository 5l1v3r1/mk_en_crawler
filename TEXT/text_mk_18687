08/07/2007
ДУБРОВНИК, Хрватскa -- Државните и владини водачи, заедно со претставници на меѓународната заедница, се собраа во петокот (6-ти јули) во Дубровник, на дводневниот регионален самит. Говорејќи на настанот, генералниот-секретар на НАТО, Јап Де Хоп Шефер, ги наведе евроатланската интеграција и брзото решавање на прашањето на статусот на Косово за главни фактори за стабилноста. „Единствено евроатланската интеграција нуди рамка за огромните достигнувања на овој регион да бидат навистина незапирливи“, рече тој, повикувајќи ги земјите-аспирантки за членство во НАТО да ги исполнат потребните реформи. 
Де Хоп Шефер, исто така, предупреди за евентуалните понатамошни одложувања на процесот на решавање на статусот на Косово. Тој рече дека одлуката на Советот за безбедност на ОН што се заснова на планот за статусот на поранешниот претставник Марти Ахтисари, ќе ја зајакне стабилноста.
Во обраќањето пред учесниците на самитот во саботата, хрватскиот премиер Иво Санадер рече дека Србија ќе биде вклучена во следните бранови проширување на ЕУ и НАТО. Тој, исто така, рече дека во интерес на Европа е земјите од Јадранската повелба -- Албанија, Хрватска и Македонија, да добијат покана за членство во НАТО следната година. (Вечерњи лист - 08/07/07; Taнјуг, Вјесник, ХИНA - 07/07/07; веб-страница на НАТО - 06/07/07)
