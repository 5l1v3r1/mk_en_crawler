06/08/2011
Мухамет Брајшори за Southeast European Times -- 06.08.2011
Командантот на КФОР, Ерхард Билер, посредуваше во договорот меѓу Приштина и Белград, кој ќе трае до 15-ти септември. Тогаш ќе продолжат разговорите спонзорирани од ЕУ, за тоа кој ќе го контролира северот на Косово и неговите граници. 
Според новиот привремен договор, границата ќе остане затворена за српската комерцијална стока, а Косово нема да испрати цариници на двата гранични премини.
Дваесет и осум косовски полицајци од српска националност ќе бидат распоредени на преминот Брњак и ќе бидат придружувани од тројца полицајци од косовските Албанци од Зубин Поток. Косовската полиција нема да биде присутна на преминот Јариње.
КФОР ќе има целосна контрола над граничките контролни пунктови и споредните патишта од Србија. Заедно со мировниците на НАТО, ЕУЛЕКС и косовската полиција ќе го контролираат возот на правецот Белград-Приштина до Звечан.
Секое лице и возило што влегува во Косово преку овие премини ќе биде идентификувано и проверено за оружје. 
Премиерот Хашим Тачи рече дека договорот е најважното остварување на Косово од прогласувањето независност во 2001 година. 
„Конечно, Косово ја презеде контролата на своите граници со меѓународната заедница како гарант“, рече Тачи.
Меѓународната заедница покажа посветеност на територијалниот интегрирет на Косово, и трговскиот реципроцитет со Србија ќе биде спроведен на целата граница, додаде тој.
Главниот српски преговарач Борко Стефановиќ имаше поинаков став, велејќи дека унилатералните напори на Приштина за наметнување на својата волја во северно Косово се попречени.
„Договорот не е идеален, со оглед на тоа што разговаравме во лоши услови“, рече тој, „[Но] нашата реакција го спречи косовскиот премиер Хашим Тачи да го реализира она што имаше намера“, весникот Зери ја цитираше неговата изјава.
Сепак, останува нејасно дали локалните Срби на север ќе го прифатат договорот и ќе ги отстранат барикадите. 
„Не сакаме да одиме спротивно од државата [Србијa] бидејќи немаме друга држава, но мораме да обрнеме внимание на нашиот народ. Договорот не е прецизен, секој може да го толкува како што сака“, рече претседателот на општина северна Митровица, Крстимир Пантиќ, за SETimes. 
Косовските Србви се особено загрижени за тоа дали сé уште ќе можат да обезбедуваат производи од Србија. Ова беше едно од нивните основни барања од почетокот на кризата. 
„На барање на граѓаните, советниците на општинското собрание ќе одлучуваат за судбината на барикадите“, рече градоначалникот на Звечан, Драгиша Миловиќ. 
Стефановиќ й се обрати на српската заедница во Рударе, барајќи од нив да го почитуваат договорот. 
„Морате да бидете усогласени и да ја поддржите вашата земја која не може без вас и вие без неа“, рече тој. 
Камионите со тежина до 3,5 тони ќе можат да влегуваат слободно во северно Косово, додека најтешките возила ќе мора да имаат сертификати од Црвен крст, им рече Стефановиќ.
Аналитичарите во Косово велат дека договорот ќе ја ублажи кризата на границата додека не се постигне долготрајно решение во септември. 
„Спроведувањето на договорот нема да го затвори северното политичко прашање, но ќе го држи отворено. Приштина може да се чувствува смирено, бидејќи за некое време ја избегна можноста од создавање проблем во политичките преговори со Белград, со посредство на ЕУ“, рече за SETimes политичкиот коментатор Фатлум Садику.
 Игор Јовановиќ во Белград даде свој придонес за овој натпис. 
