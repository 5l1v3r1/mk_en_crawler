07/11/2006

Српскиот министер за надворешни работи, Вук Драшковиќ, во понеделникот (6-ти ноември) во Ерусалим се состана со израелскиот премиер Ехуд Олмерт. Драшковиќ се наоѓа во тридневна посета на Израел, при што ќе оствари разговори и со заменик-премиерот Шимон Перес и со министерот за надворешни работи, Ципи Ливни. На агендата се билатералните односи и статусот на Косово. 
*** 
Рускиот министер за надворешни работи, Сергеј Лавров, го пофали нивото на билатералните односи со Aлбанијa и рече дека истото „има динамичен развој“. Тој го изјави ова за време на разговорите во средата (1-ви ноември) со албанскиот колега, Бесник Мустафај, во Москва. 
*** 
Членовите на трипартитното претседателство на Босна и Херцеговина -- Жељко Комшиќ, Небојша Радмановиќ и Харис Силајџиќ -- беа официјално поставени на функцијата во понеделникот (6-ти ноември). Тројцата победија на изборите на 1-ви октомври. 
*** 
Поранешниот турски премиер Булент Еџевит (81) почина во неделата (5-ти ноември), по пет месеци во кома како резултат на срцев удар. Еџевит беше премиер пет мандати, до 2002 година. 
*** 
Заменик-началникот на  српската армија, генерал-мајор Здравко Понос, беше во тридневна посета на Софија минатата недела. На агендата доминираа прашања на билатералната воена соработка.
*** 
Главниот преговарач на Босна и Херцеговина со ЕУ, Игор Давидовиќ, и шефот на Директоратот на БиХ за евроинтеграции, Осман Топчагиќ, се состана со американскиот заменик помошник секретар Розмари ди Карло во средата (1-ви ноември) во Вашингтон. 
*** 
Tурскиот премиер Реџеп Тајип Ердоган се состана со бугарскиот заменик-премиер Емел Етем во средата (1-ви ноември). Тие разговараа за олеснување на визниот режим за турските државјани по влезот на Бугарија во ЕУ. 
*** 
Хрватскиот претседател Стипе Месиќ, премиерот Иво Санадер и претседателот на парламентот, Владимир Шекс, во четвртокот (2-ри ноември) одлучија да формираат комисија за членство на Хрватска во НАТО. 
*** 
Бугарскиот министер за надворешни работи, Ивајло Калфин, се состана со Харалд Крајд, генералниот директор на Централноевропската иницијатива (ЦЕИ) во четвртокот (2-ри ноември). Калфин го информираше Крајд за напорите за преземање на членството на ЦЕИ следната година. (Разни извори 31/10/06-07/11/06) 
