18/03/2008
(Cyprus Mail, Заман - 18/03/08; Ројтерс, АП, КНА, прес-центар на ОН - 17/03/08)
Генералниот секретар на ОН, Бан Ки-Мун, во понеделникот (17-ти март) изрази надеж дека новата политичка ситуација во Кипар ќе даде поттик за нови напори за ставање крај на 34-годишната поделеност на овој медитерански остров.
„Мислам дека меѓународната заедница треба да ја искористи динамиката и прозорецот на можности што се отвори кога г-дин (Деметрис) Христофиас, новиот кипарски претседател беше избран, и да се посвети на решението на ова прашање“, изјави тој за новинарите во Њујорк по неговиот работен ручек со членовите на Советот за безбедност на ОН овој месец. 
Кипар е поделен на зона што ја водат кипарските Турци во северниот дел и една поголема зона, контролирана од кипарските Грци во јужниот дел, од 1974 година, кога турските војници го окупираа островот по кусиот, поддржан од Атина, државен удар, чија цел беше обединување на островот со Грција. 
Последниот обид за ставање крај на поделбата пропадна во 2004 година, кога кипарските Грци го отфрлија планот за повторно обединување на тогашниот генерален секретар на ОН, Кофи Анан. Иако мнозинството кипарски Турци го прифати планот, единствено меѓународно признаениот дел од островот на кипарските Грци пристапи во ЕУ во мај 2004 година, како единствена власт во земјата.
Бан рече дека за време на неговата неодамнешна посета на Сенегал тој се состанал со водачот на кипарските Турци, Али Талат, кој го уверил дека е подготвен да се вклучи во нови мировни разговори со раководството на кипарските Грци.
„Во таа смисла, одлучив да го испратам генералниот потсекретар (за политички прашања) Лин Паско, да го предводи тимот за проценка, кој ќе оствари дијалог со сите учесници овде“, рече Бан. „Ние се надеваме дека ќе можеме да видиме подобрување и да постигнеме одреден напредок во овој веќе долго време отворен проблем во Европа.“ 
Бан не даде конкретен датум за патувањето. Според извештајот на турскиот дневник Заман во вторникот, Паско треба да ги посети Кипар, Грција и Турција на крајот од овој месец. Потоа тој ќе поднесе извештај до ОН за нивото на посветеност од страна на кипарските Грци и кипарските Турци на решавањето на ова прашање.
Најавата на Бан дојде пред клучните директни разговори помеѓу Христофиас и Талат, кои ќе се одржат в петок во Никозија под покровителство на ОН. Тоа ќе биде нивен прв состанок откако водачот на комунистичката партија АКЕЛ победи на претседателските избори на кипарските Грци на 24-ти февруари, заменувајќи го Тасос Пападопулос -- силен поддржувач на планот на Ахтисари.
Двајцата водачи, според широкото очекување, треба да го најават претежно симболичниот договор за повторно отворање на преминот на улицата Ледра, главен комерцијален пат во Никозија и главен симбол на поделеноста на островот. Што е уште поважно, состанокот најверојатно ќе фрли светлина врз изгледите за решение, со оглед на тоа што Христофиас и Талат се очекува да ги истакнат своите позиции за евентуалните идни преговори. 
Министерот за надворешни работи на кипарските Грци, Маркос Кипријану, изрази „внимателен оптимизам“ во понеделникот во врска со резултатите од претстојниот состанок. 
Неговата загриженост се чини дека е поврзана со изјавите на раководството на кипарските Турци, кои сакаат евентуалните нови преговори да се засноваат на планот на Ахтисари. 
Христофиас, од друга страна, верува дека договорот што Пападопулос и Талат го потпишаа на 8-ми јули 2006 година, кој никогаш не беше спроведен, треба да послужи како основа за идните разговори.
