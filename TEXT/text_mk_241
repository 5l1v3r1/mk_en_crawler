11/05/2009
Интервјуто го водеше Игор Јовановиќ за Southeast European Times во Белград -- 11/05/09 Фотографиите добиени од dh management ag. 
Минатата сезона, српската тенисерка Ана Ивановиќ ги забележа некои од нејзините најдобри моменти во професионалната кариера. Го освои Отвореното првенство на Франција и помина 12 недели на првото место на ВТА листата. Со само 21 година, таа е една од најпопуларните спортистки во светот. 
Меѓутоа, пред крајот на сезоната, воспалението на десниот палец ја присили да се откаже од настапот на Олимписките игри во Пекинг -- неуспех што таа го опиша како „најголемо разочарување во мојата кариера“. После серијата порази почна да паѓа на ВТА листата, се до 8 место. Сега, по смената на тренерот, сите тие потешкотии ги остава зад себе и веќе се качи една скала погоре, на 7 место.
Во интервјуто за Southeast European Times, Ивановиќ зборува за нејзините цели оваа сезона, односот со српската тенисерка Јелена Јанковиќ и изгледите за Фед купот идната година.
 Southeast European Times: Минатата година три месеци бевте на врвот на ВТА листата. Која беше причината за вашиот пад на листата и послабите резултати на крајот од сезоната?
 Aна Ивановиќ: Мислам дека несреќно се повредив само што почнав да се навикнувам на првото место. Тоа беше фрустрирачки период во мојата кариера, посебно затоа што морав да се повлечам од Олимписките игри, за кои што сонував долги години.
Кога ќе погледнам наназад, веројатно требаше да се одморам од тенисот и да чекам да ми заздрави палецот, наместо да се борам и со месеци да го оптоварувам палецот.
Но, сега сум здрава и едвај чекам да се вратам во најдобра форма. Ќе биде потребен голем напор, но тоа е предизвик во кој ќе уживам.
 SETimes: Која ќе биде вашата главна цел оваа сезона? Да се вратите на првото место, да бидете меѓу трите најдобри тенисерки во светот, да освоите Гренд слем турнир?
 Ивановиќ: Имам неколку цели. Најважно е да се квалификувам на Сони Ериксон шампионатот во Доха. Сакам да освојам уште еден Гренд слем. Но, повеќе се концентрирам на личен напредок во сите области на играта. Ако ја подобрите својата игра, резултатите и пласманот доаѓаат сами по себе.
 SETimes: Ангажиравте нов тренер, Крег Кардон, кој беше тренер на Мартина Навратилова. Како оди соработката со него и на што планирате најмногу да работите со цел да ја подобрите вашата игра?
 Ивановиќ: Крег и јас функционираме добро заедно. Имаме исти идеи за мојата игра: дека сум најдобра кога напаѓам. Тој е многу позитивен и ме охрабрува повеќе да излегувам на мрежата, во што уживам и верувам дека тоа може да ми биде голем адут во иднина. Исто така, сакаме да го подобриме мојот сервис, да биде поконзистентен.
 SETimes: Благодарение на вашиот настап и настапот на Јелена Јанковиќ во српската репрезентација, таа репрезентација е една од најсилните во светот. До каде мислите дека можете да стигнете во Фед купот (годишното меѓународно натпреварување за жени) идната година? 
 Ивановиќ: Мислам дека можеме да победиме. Ќе биде многу тешко, посебно што имаме неколку тешки гостувања, но Јелена и јас дефинитивно можеме да го освоиме тоа натпреварување и сигурно имаме голема поддршка. Ќе биде интересно да се види како ќе испадне тоа.
 SETimes: Некои медиуми пишуваа дека не сте во најдобар однос со Јелена Јанковиќ. Каков е вашиот однос сега и каква е атмосферата во репрезентацијата?
 Ивановиќ: Не, тоа не е точно. Добро се согласуваме. Имаме многу добар тимски дух и навистина уживавме во нашите натпревари во Фед купот годинава. Секогаш е забавно да се види Дејан (Вранеш), кој ми беше тренер во детството, а сега е капитен на репрезентацијата.
 SETimes: Што мислите, кој тенисер и тенисерка ќе ја обележат оваа сезона?
 Ивановиќ: Во овој момент има многу добри тенисерки. Младите девојки доаѓаат, па дури и освојуваат големи турнири, на пример Азаренка и Вожнијачки. Павличенкова одигра добро на Индијан Велс и ќе биде опасна тенисерка во иднина.
Јас всушност повеќе сакам да гледам машки тенис, затоа што можам повеќе да научам и фасцинантно е да се гледа борбата меѓу најдобрите. Можам да кажам дека сум пријателка со најдобрите тројца, се разбира особено со Новак и ќе биде многу интересно да се прати машкиот тенис на Грен слемовите оваа година. 
 SETimes: Српскиот тенис доживеа бум благодарение на тебе, Новак Ѓоковиќ и Јелена Јанковиќ. Мислите дека младите талентирани играчи ги следат вашите чекори? На кој млад српски играч треба да се обрне внимание?
 Ивановиќ: Не знам многу за јуниорите, но секој пат кога ќе го посетам Белград секогаш се смеам кога ќе видам деца кои носат рекети низ градот. Одлично е да се види тоа и јасно е дека тенисот стана многу популарен. Сигурна сум дека има талентирани деца и се надевам дека ќе имаат подобри услови.
Во Фед купот поминав извесно време со Александра Круниќ. Таа има 15 години и прекрасно е да се дружиш со неа. И таа ќе биде многу добра тенисерка.
 SETimes: Дали некогаш размислувате за тоа што ќе правите откако ќе престанете да играте тенис?
 Ивановиќ: Размислувам за тоа само кога ќе ме прашаат! Се уште сум многу млада и мислам дека има уште многу работи што треба да ги постигнам во тенисот, пред да почнам да размислувам за некоја друга кариера. Тенисот многу ми значи и тешко е да се помисли дека нема да бидам вклучена на некој начин во овој спорт кога ќе престанам да играм. Но, исто така, мислам дека би уживала и во светот на бизнисот. Исто така, сакам да ги користам јазиците во иднина, бидејќи многу уживам во тоа.
