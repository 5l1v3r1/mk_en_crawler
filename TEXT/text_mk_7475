31/12/2012
Александар Павлевски за Southeast European Times во Скопје -- 31.12.12
Почнувајќи од вторник (1-ви јануари) Македонија ќе ги укине или намали царинските стапки за материјалите што се користат во неколку индустриски сектори во земјата.
Материјалите ги вклучуваат оние што се користат за производство на автомобилски делови, полиетиленски фолии, алатни машини, железнички товарни вагони и автобуси. Мерката се спроведува како директна поддршка на пет гранки на економијата, што ќе ја зголеми конкурентноста на македонските производи на странските пазари.
Преку значителното намалување и укинување на царинските стапки, владата директно ќе помогне на неколку, првенствено извозни, сектори кои се соочуваат со предизвици во светската економска криза.
„Укинувањето на царинските стапки за овие производи има за цел подобрување на условите за менаџирање со домашните производи, развој на индустријата и зголемен увоз на странските пазари“, рече македонскиот министер за финансии Зоран Ставрески.
„Оваа мерка ќе биде од полза на долгорочен рок и домашната економија ќе забележи брз раст, особено во металуршката индустрија, која е главно извозно ориентирана“, рече за SETimesВлатко Панацески, контролор на македонската металопреработувачка фабрика Металика.
Позитивните ефекти од намалувањето на царините, исто така, се очекуваат од страна на стопанските комори во земјата, кои се надеваат дека ќе заштедат 5 до 10 отсто од своите средства што ги користат за снабдување на репроматеријали, поради ниските цени на увезената стока.
„Ова ќе им помогне на производителите на производи од метал и целата металопреработувачка индустрија, како и на малите бизниси кои главно произведуваат производи од метал“, рекоа за SETimesод Стопанската комора на Македонија.
Ќе има намалување и на царините за транспортниот сектор.
Царинските стапки за автобусите и минибусите ќе бидат намалени за 5 до 10 отсто. Царините од 4 отсто за вагоните и цистерните ќе бидат укинати. 
„Поевтиниот транспорт на стоки и патници значи поевтини услуги и производи на пазарите. Ова ќе биде регулирано со раст на продажбата и профитот за нашите претпријатија“, се вели во изјавата на Македонски железници. 
Царинските стапки од 6 отсто за полиетиленските фолии, кои се користат за прехранбените производи и графичката индустрија во машините за копирање, ќе бидат укинати.
Со преземањето на ова дејство, владата ќе ги исполни условите на претпријатијата што ги побараа овие намалувања во преговорите со министрите за економија и финансии.
„Овие мерки се добри за економијата, со оглед на тоа што значат помал товар за претпријатијата“, рече за SETimesШеној Хаџимустафа, професор на Универзитетот на Југоисточна Европа во Тетово.
Ова дејство се очекува да даде позитивни резултати за целата економија на долг рок, иако на почетокот ќе се почувствува недостаток на пари во буџетот поради изгубените царини.
Овој недостаток на пари е планиран во буџетот, велат царинските власти.
Намалувањето на царинските стапки ќе резултира со околу 480.000 евра кусок како годишни фискални импликации на државниот буџет.
„Ова е проектирано за буџетот за следната година. Сето ова треба да придонесе за зголемување и подобрување на економската активност во Македонија“, рече за SETimesВанчо Каргов, директор на царината.
