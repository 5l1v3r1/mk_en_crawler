08/03/2011
Од Билјана Пекушиќ за Southeast European Times во Белград – 08/03/11
Долгонајавуваната владина реконструкција се реализираше во неделата (6-ти март), кога премиерот Мирко Цветковиќ објави дека ќе го намали бројот на министри за седум, на вкупно 21. 
„Не се работи [само] за персонални измени, туку и за структурни измени во владата“, рече Цветковиќ 
Голем број министерства се спојуваат за да се постигне намалување. Тоа значи дека владата повеќе нема да има одделен министер за трговија; рударство и енергија; телекомуникации; наука; човекови и малцински права; религија и национален инвестициски план. 
Самиот Цветковиќ је ги преземе должностите на министер за финансии, покрај водењето на владата. 
Владата, рече Цветковиќ, ќе работи на задржување на Србија на вистинскиот пат кон интеграцијата во ЕУ и привлекување нови странски инвестиции. Исто така, нејзината цел е да донесе повисока стапка на вработеност и подобри животни стандарди, додаде тој.
Една од првите мерки објавени од новата влада е кредитното олеснување. 
„Сите оние кои имаат кредити со период на достасување подолг од една година ќе можат да добијат грејс период од една до две години“, рече Цветковиќ. „Во рок од две години, луѓето ќе заработуваат повеќе и отплаќањето на долгот ќе биде полесно.“ 
Критичарите се скептични, велејќи дека измените во владата се претежно незначителни, бидејќи седум министерства нема да бидат елиминираним туку едноставно ќе бидат комбинирани со други. На пример, стопанскиот оддел е сега споен со Министерството за земјоделство, додека Министерството за наука е дел од Министерството за образование. 
Владата со ова ќе остане обемна, иако изгледа помала на хартија, велат противниците. 
„Намалувањето на бројот на министерствата не може да води до вистинска рационализација и заштеда. Намалувањата на трошоците се само по бројот на платите на министерствата. Тоа е целосно незначителна заштеда“, рече економскиот аналитичар Бранко Павловиќ за Данас. 
Александар Стевановиќ од Центарот за слободен пазар се согласува. „Се разбира, ова нема да води до рационализација, заштеда или подобрен квалитет на работата во економскиот сектор. Тоа само значи дека две лоши министерства се спојуваат во едно лошо министерство кое ќе продолжи да работи лошо“, рече тој. 
Цветковиќ не се согласува и ветува дека измените ќе ја направат владата поефикасна и пообединета.
Српската влада и понатему е најголема во регионот. И покрај измените, државната администрација ќе задржи 28.000 вработени, скоро четирипати повеќе отколку во 2000 година.
Владата ги најави потенцијалните измени на крајот од минатата година, но требаше време за коалициските партнери да се согласат како ќе ги спроведат. Тоа е претежно резултат на тоа што министерствата работат по партиска линија, при што секој член на коалицијата е заинтересиран да го заштити својот терен. 
