30/12/2009
(Канцеларија на високиот претставник, АФП, АКИ, Фена, Б92, Радио Србија - 29/12/09; Ројтерс, АП, РФЕ/РЛ, Канцеларија на високиот претставник - 14/12/09)
Високиот претставник Валентин Инцко во вторникот (29-ти декември) остро го критикуваше парламентот на Република Српска (РС) за отфрлањето на неговата одлука за продолжување на мандатите на странските судии и обвинители што работат во судовите во Босна и Херцеговина (БиХ). 
Заклучоците на собранието „со кои се отфрла спроведувањето на законите на Босна и Херцеговина, донесени од високиот претставник, се спротивни на Дејтонскиот мировен договор (ДМД)“, се вели во изјавата на главниот претставник на меѓународната заедница во БиХ.
Истата беше издадена помалку од 24 часа откако собранието на РС го одобри текстот поднесен од владата на ентитетот, со кој „во целост“ се отфрла неодамнешната одлука на Инцко за меѓународното присуство во судството на БиХ.
Мандатот на странските судии и обвинители што работат во судовите на БиХ требаше да истече на крајот од годинава. Откако парламентот на државно ниво не успеа да го продолжи нивниот мандат или да обезбеди замена, Инцко ја презеде работата во свои раце за да го спречи судскиот хаос во земјата, при што стотици судски гонења останаа во неизвесност. 
На 14-ти декември, тој го продолжи мандатот на странските судии и обвинители што работат на случаите на воени злосторства во БиХ до 31-ви декември 2012 година. Тој, исто така, одлучи меѓународните судии и обвинители што работат на организираниот криминал и корупцијата да останат во БиХ, но само како советници.
Објавувајќи ја својата одлука Инцко рече дека логиката зад истата била оти „ако не се продолжи мандатот на меѓународните претставници во одделот на воените злосторства, тоа би можело да доведе до сериозни последици по тековните судски процеси“. Тоа, додаде тој, може да ја загрози стратегијата на затворање на Меѓународниот кривичен трибунал за поранешна Југославија (МКТЈ) и „најсериозно ќе значи дека сведоците ќе мора да го повторат своето болно сведочење уште еднаш пред обвинетите“. 
Според ДМД, со кој заврши конфликтот во БиХ во периодот 1992-1995 година, високиот претставник има сеопфатни ингеренции, вклучително и правото да наметнува закони и да отпушта избрани локални претставници. „Република Српска мора да го почитува Дејтонскиот мировен договор во целост и не смее да ги доведува во прашање дејствата што се преземени врз основа на Дејтон и резолуциите на Советот за безбедност на ОН“, рече Инцко во својата изјава од вторникот. 
Во документот, одобрен од парламентот на РС претходната вечер, се вели: „не постои правна обврска да се прифатат и спроведат одлуките на високиот претставник“, објави АФП, цитирајќи ја новинската агенција на босанските Срби СРНА.
Во своето обраќање до пратениците, премиерот на РС Милорад Додик, кој честопати ги оспорува одлуките и овластувањата на високиот претставник, се вели дека прашањето на меѓународните судии што работат во судовите на БиХ треба да биде ставено на референдум во неговиот ентитет. Според него, истиот може да се одржи во март или април, откако ќе биде променет законот за референдум на РС.
„Во моментов клучно е да се отфрлат одлуките што ги донесе ВП Инцко и да се потврди нашата одлука за референдум“, сараевската агенција ФЕНА ја цитираше изјавата на Додик за време на долгата и вжештена расправа од понеделникот во парламентот на РС. 
Текстот што пратениците го одобрија ја опишува одлуката на Инцко како неуставна и антидејтонска. 
Високиот претставник во вторникот ги потсети дека тој е последната власт што ги толкува цивилните аспекти од ДМД, и што, исто така, ги обврзува партиите „да соработуваат во истрагата и судењето на воените злосторства. 
„Заклучоците што ја негираат правната рамка која ги регулира судските институции во БиХ, вклучително и прашањата во врска со соработката со МКТЈ, претставуваат директен напад врз самиот концепт на владеењето на правото“, рече Инцко. „Во тој контекст, прашање е зошто властите на РС чувствуваат потреба да одржат референдум за тоа дали РС треба да го почитува владеењето на правото, вклучително и соработката со МКТЈ.“
