13/01/2010
AНКАРА, Турција -- Израел во средата (13-ти јануари) се извини за извештаите во медиумите опишани како „понижувачки“ однос кон турскиот амбасадор во Ерусалим. Наводното непочитување се случило за време на состанокот свикан со цел да се изрази протест за тоа како израелските разузнавачи се претставени во едно популарно телевизиско шоу во Турција. Турскиот амбасадор Огуз Челикол бил седнат на кауч многу понизок од столот на израелскиот заменик-министер за надворешни работи, Дани Ајалон, кој ги повикал новинарите на фото-сесијата да ја забележат разликата во висината.
Канцеларијата за врски со медиумите на премиерот Бенјамин Нетањаху подоцна издаде соопштение во кое, во еден дел се вели „протестот што му беше предаден на турскиот амбасадор беше во суштина коректен, но требаше да биде пренесен на конвенционален дипломатски начин“. И самиот Ајалон издаде соопштение, велејќи дека „не е мој стил да покажам непочитување кон амбасадорите и во иднина ќе ја образложувам мојата позиција на дипломатски прифатлив начин“. Израелскиот министер за одбрана, Ехуд Барак, треба в недела да ја посети Анкара. (AФП, Ројтерс - 13/01/10)
