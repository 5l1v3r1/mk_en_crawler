21/12/2006
Од Ерлис Селимај за Southeast European Times во Тирана – 21/12/06
Албанската политичка сцена е во превирање побари тековниот спор во врска со локалните избори, планирани за 20-ти јануари 2007 година. Левичарската опозиција повикува на одложување, тврдејќи дека тоа е потребно за да се спроведат амандманите на изборниот законик и да се исполнат потребните стандарди. Истата се зајакни со бојкот на гласањето ако нејзините барања не бидат исполнети. 
„Сé уште има време премиерот Сали Бериша да ги отвори разговорите за да можеме да го сочуваме изборниот процес и да им понудиме на Албанците, како и на нашите меѓународни партнери, компромис, разбирање и сé она што е поврзано со слободните и фер избори“, рече секретарот за надворешни односи на Социјалистичката партија, Арта Даде. 
Сепак, Бериша инсистира на тоа дека нема шанси тој датум -- кој го одреди претседателот Алфред Мојсиу откако партиите не успеаја да се договорат -- да се промени. „ДП веќе започнува со изборната кампања и нема да преговара за датумот кога ќе се одржат локалните избори“, рече тој. 
Бамир Топи, водачот на парламентарната група на Демократската партија (ДП), вели дека мнозинството е подготвено да преговара за сите изборни прашања, освен за датумот. 
Дебатата за изборите врати на политичката сцена еден познат лик, по едно подолго отсуство. Фатос Нано, поранешен премиер и поранешен претседател на СП, имаше свое обраќање во понеделникот (18-ти декември), при што прогласи дека нема доволно време за одржување на изборите според закажаното. 
„Ако властите не ги предадат избирачките списоци утре, што е невозможно, изборите не можат да се одржат“, рече Нано. 
Но, заменик министерот за внатрешни работи, Фердинанд Пони, не се согласува. Тој вели дека канцелариите за регистирање на граѓаните низ цела Албанија работат на ажурирање на избирачките списоци навреме за изборите. Претседателот на Централната изборна комисија (ЦИК), Клирим Ѓата, вели дека се подготвени сите материјали, освен гласачките ливчиња, кои зависат од регистрирањето на партиите и кандидатите. Околу 2.000 гласачки кутии пристигнаа од Канада минатата недела. 
Меѓународната заедница изрази загриженост околу оваа ситуација. „Политичките партии треба уште еднаш да вложат напори за постигнување компромис. Тоа е нивна одговорност“, рече претседателот на Парламентарното собрание на ОБСЕ, Горан Ленмаркер. „Многу е важно за Албанија да има слободни и фер избори. Престојните избори треба да ги имаат истите стандарди како на сите земји-учеснички во ОБСЕ“, додаде тој. 
Делегацијата на Европската комисија во Тирана им препорача на политичките партии да работат конструктивно. „Локалните политичари не треба да очекуваат меѓународната заедница или ЕУ да посредуваат во споровите“, предупреди истата.
