22/09/2004
(ФТ - 22/09/04; УНХЦР, Прес-центар на ОН, Ројтерс, АП, ББС, ФЕНА - 21/09/04) 
Над еден милион луѓе кои ја напуштија Босна и Херцеговина (БиХ) за време на војната од 1992 до 1995 година, се вратија во своите домови, изјави во вторникот (21-ви септември) агенцијата за бегалци на ОН, поздравувајќи ја, како што ја опиша, „значајната пресвртница“ во реконструкцијата на оваа земја погодена од војната. Агенцијата, сепак, предупреди дека и понатаму остануваат голем број проблеми и дека континуираната меѓународна поддршка ќе биде од суштинска важност во следните неколку години. 
„Важноста на постигнувањето на оваа значајна бројка не може да се преувеличи“, рече високиот комесар на ОН за бегалци, Руд Луберс, во вторникот во Женева. „Таа покажува решеност на огромен број луѓе во БиХ да го затворат ова катастрофално поглавје во нивните животи.“ 
Борбите за време на конфликтот во периодот 1992-1995 година принудија околу 2,2 милиони луѓе да ги напуштат своите домови. Од нив, вкупно 1.000.473, меѓу кои и 440.147 поранешни бегалци и 560.326 внатрешно раселени лица, се вратија во своите домови во БиХ до крајот на јули, објави УНХЦР во соопштението. 
Скоро 75 отсто од повратниците се вратија во Федерацијата на Босна и Херцеговина, додека 25 отсто се вратија во ентитетот на БиХ со кој управуваат Срби, Република Српска. Околу 20.000 се вратија во округот Брчко, каде што одделно управуваат двата ентитета, како што беше предвидено со Дејтонскиот мировен договор од 1995 година. 
„Додека го прославуваме враќањето на толку многу луѓе, не треба да заборавиме дека за голем дел од нив оваа одлука беше исклучително тешка и храбра, со оглед на многубројните правни, економски и социјални тешкотии“, рече Луберс. 
Изминатите две години беа обележани со голем пад во целокупната стапка на враќања, според претставникот на УНХЦР во Сараево, Удо Јанц. Сепак, тој беше охрабрен од високата бројка на луѓе кои се враќаа во областите во кои се малцинство, вклучувајќи и голем број на места во кои се случија некои од најголемите злосторства за време на конфликтот.
„Во текот на првите седум месеци од 2004 година се вратија вкупно 15.470 луѓе“, рече Јанц. „Од нив, 10.589 - две-третини - беа т.н. малцински враќања, а имаше и значителни зголемувања во некои области, вклучувајќи го, на пример, источниот дел од Република Српска, со Брантунац, Сребреница и Зворник.“ 
Нешто помалку од половина од вкупниот број на бегалци и внатрешно раселени лица, кои се вратија во своите домови од 1996 година досега, живеат во општините каде што се моментно малцинство. 
„Јасно е дека ситуацијата и понатаму е нестабилна во голем број делови од земјата, така што предизвиците пред нас сега се да ги консолидираме враќањата и да осигуриме нивно продолжување“, рече Јанц.
 Агенцијата на ОН, која потроши повеќе од 500 милиони американски долари за програмите наменети за поттикнување на враќањето на бегалците од 1995 година досега, вели дека помошта на меѓународната заедница во реконструкцијата на БиХ ќе биде од суштинска важност за решавање на проблемите како што е инфраструктурата и домувањето, отворањето на работни места и подобрувањето на здравството и образованието. „Потребно е долго време за да се поправи една земја толку многу оштетена, како што е оваа - физички, економски и психички.“
