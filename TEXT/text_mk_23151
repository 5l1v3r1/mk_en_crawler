02/06/2008
БУКУРЕШТ, Романија -- Помалку од 50 отсто од граѓаните со право на глас излегоа на гласање во неделата (1-ви јуни), на првиот круг од локалните избори, според прелиминарните резултати. Околу 18 милиони Романци имаа право да гласаат за 3.200 градоначалници, 40.000 членови на окружните совети и 41 претседател на окружните совети. Вкупно 19 кандидати се натпреваруваа само за општината Букурешт. Кандидатот на Демократско-либералната партија (ПДЛ), Василе Блага, и независниот Сорин Опреску, ќе се соочат во вториот круг на 15-ти јуни. Само 30 отсто од жителите на Букурешт гласаа во првиот круг. 
Во повеќето големи градови, освен во Констанца и Клуј-Напока, првиот круг не ги реши изборите за градоначалник, поради што е потребен втор круг. Во Констанца, членот на Социјалдемократската партија, Раду Мазаре, освои втор мандат, со 63 отсто од гласовите. Во Клуј-Напока, кандидатот на ПДЛ, Емил Боц, беше реизбран со 75 отсто од гласовите. Судири помеѓу поддржувачите на различни политички партии се случија во неколку избирачки места, поради што беше потребна интервенција од полицијата. (Евениментул зилеи, Гандул - 02/06/08; Ромпрес - 01/06/08)
