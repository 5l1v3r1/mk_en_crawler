09/07/2011
Овгу Улучај за Southeast European Times во Истанбул – 09.07.11
Истанбул го прославува својот 18-ти годишен џез-фестивал овој месец со 300 локални и странски музичари што настапуваат со преку 40 концерти. Деветнаесетдневниот фестивал, кој беше отворен на 1-ви јули, се одржува во различни делови на градот и е спонзориран од Истанбулската културна и уметничка фондација (ИКСВ).
Фестивалот започна со мноштво концерти на главни точки како што се: Мармара Есма султан, Палатата Пера, историската кула Галата, Бејоглу и Сишане. 
Јехан Барбур, Нил Каули трио, Окај Темиз, Суљаз оркестра, Грувхедс и Жози Леви Бразил проект, беа меѓу уметниците што настапија за време на тридневниот настан.
Санем Калфа, турска вокалистка, ја имаше главната улога на Тунел фест, откако дома ја однесе првата награда на натпреварот по џез пеење на Џез фестивалот Мотро 2010. 
Меѓу другите изведувачи кои ќе настапат на сцената на фестивалот се музичките легенди Пол Сајмон, Џос Стон, Натали Кол и Буика. Таленти од Египет, Индија, Израел, Бразил, Соединетите Држави и Канада, исто така, ќе имаат свој настап.
Сé поголемата публика на фестивалот и уметничката иновација го покренуваат прашање: Дали е Истанбул на пат да стане нова џез-метропола? 
Познатиот џез-изведувач и сопственик на истанбулскиот џез клуб Нардис, Ондер Фочан, не се согласува со ваквите прогласувања, со оглед на тоа што градот нема дури ни свој џез-конзерваториум. 
Иако тој смета дека е прерано Истанбул да се нарекува нов џез-центар, Фочан го признава појавувањето на џез-културата, особено меѓу младината во земјата.
„Поголемите и поветувачки организации од ваков тип сé повеќе одговараат на потребите на публиката“, рече Фочан.
Престижниот џез-композитор и пијанист Керем Горшев не се согласува со Фочан. Тој истакна дека уличните концерти во Истанбул се уникатен елемент на фестивалот во овој град, чии ривали се само уште Италија, Франција и Канада. 
„Овој [фестивал] е резултат на огромни напори“, рече тој, додавајќи: „Истанбул има потенцијал да стане нов џез-центар во иднина.“ 
И покрај просперитетната џез-сцена на Истанбул, неговиот фестивал заостанува зад светските стандарди. Во другите делови од светот, џез-фестивалите се бесплатни, додека истанбулската публика мора да купува билети за повеќето концерти.
Според Горшев, носењето на џезот на улиците може да помогне во промовирањето на популарноста на овој жанр. 
„Главната цел на фестивалот треба да биде запознавање на луѓето [во Турција] со овој вид музика. Привлекувањето на вниманието на џез-публиката во светот треба да дојде потоа.“
