31/03/2009
Од Ајхан Шимшек за Southeast European Times -- 31/03/09
Победата на локалните избори во неделата (29-ти март) не беше сосема слатка за турската владејачка Партија на правдата и развојот (АКП). Поддршката на јавноста се намали со позадината на влошените економски времиња.
Неофицијалните резултати покажаа дека партијата со исламски корени АКП освои 39 отсто од гласовите во земјата -- доволно за победа, но со пад од седум процентни поени во споредба со вкупниот број на гласови на општите избори во 2007 година. Меѓу победите на АКП кои изгледаа како порази беше и градоначалничката трка во Истанбул. Набљудувачите долго време го сметаа Истанбул за упориште на АКП, но актуелниот градоначалник Кадир Топбас доби релативно слаб број на гласови од 44 отсто.
Покрај ова, актуелниот вкоренет градоначалник од АКП во Анкара -- Мелих Гокчек, кој се наоѓа на власт 15 години -- повторно победи, но неговиот процент гласови се намали од 55 на 38 отсто. Со 27 отсто од гласовите Мансур Јавас од Партијата на националистичкото движење доби статус на ѕвезда во подем. 
Опозицијата во двата градови луто ги наведе сомневањата дека прекините на електрична енергија и падовите на компјутерските системи за време на пребројувањето на гласовите, беа во корист на АКП. Но, премиерот Реџеп Тајип Ердоган ги обвини од политичките противници на неговата партија дека се обидуваат да ги отфрлат изборните резултати.
Во другите градови, гласачите ги отфрлија градоначалниците од АКП. Меѓу најголемите разочарувања на владејачката партија беше нејзината неспособност за задржување на градоначалничкото место во Анталија, позната туристичка дестинација. Партијата, исто така, го загуби градоначалничкото место во рударскиот град Зонгулдак. Во двата случаи победи левичарската Републиканска народна партија (ЦХП). 
За АКП, исто така, беа разочарувачки резултатите во курдскиот југоисточен дел, каде што прокурдската Партија за демократско општество (ДТП) освои најголем број гласови. Актуелниот Осман Бајдемир од ДТП освои 65 отсто од гласовите во градоначалничката трка во најголемиот регионален град, Дијарбакир. 
Целокупните резултати претставуваа значителен неуспех за АКП, која освои повеќе од половина од гласовите во југоисточниот дел во 2007 година и воведе реформи како што е првиот телевизиски канап на курдски јазик во државата. 
Едно изненадување во изборната ноќ беше и значителниот број гласови за исламистичката партија Среќа (Саадет). Напаѓајќи на АКП дека „му служи на Израел“ и „соработува со западните сили“, таа го зголеми повеќе од двојно процентот на гласови добиени во 2007 година, добивајќи нешто повеќе од 5 отсто од гласовите. 
Но, иако со пад од седум процентни поени, АКП беше далеку пред своите политички конкуренти. Најсилната опозициска партија, ЦХП, освои околу 23 отсто од гласовите, во споредба со 39 отсто на владејачката партија. 
Ердоган ги призна недостатоците на АКП на изборите, но сепак прогласи победа во неделата вечер. „Ние ќе направиме проценка на овие резултати ... и ќе ги поправиме недостатоците“, рече тој, истакнувајќи дека АКП победи на сред светска економска криза. 
Од друга страна, поранешниот министер за надворешни работи, Илтер Туркмен, за Блумберг њус изјави дека изборните резултати „би можеле да бидат ... предупредување за Ердоган да смири дел од својата поекстремистичка политика и поефикасно да се справи со економската криза“. 
Владата објави рекордно високо ниво на невработеност од 13,6 отсто непосредно пред изборите. 
