25/03/2011
ХАГ, Холандија -- Грција во четвртокот (24-ти март) го повтори своето противење на пристапувањето на Македонија во ЕУ и во НАТО, ако не биде решен долготрајниот спор за името меѓу двете земји. Застапувајќи ја страната на својата земја во овој спор пред хашкиот Меѓународен суд на правдата, правната советничка на грчкото Министерство за правда, Марија Телалиан, го обвини Скопје дека има амбиции да преземе територии од Грција. Македонија го изнесе случајот пред судот со надеж дека истиот ќе пресуди оти Атина незаконски ставила вето на кандидатурата на Македонија за НАТО во 2008 година поради спорот за името, кршејќи го договорот постигнат во 1995 година за поддршка на членството на Скопје во меѓународните организации под името „поранешна југословенска република Македонија“. 
Во другите вести од четвртокот, грчкиот премиер Јоргос Папандреу и неговиот македонски колега, Никола Груевски, разговараа околу спорот за името во Брисел, на маргините од самитот на ЕУ. Расправијата беше, исто така, централна тема за време на кусиот состанок на Груевски со шефицата за надворешна политика на ЕУ, Кетрин Ештон. (Вечер, Дневник, Катимерини, Зугла - 25/03/11; Та Неа, Нафтемборики, Катимерини, Ињус, Етнос - 24/03/11)
