17/01/2011
Од Алакбар Рауфоглу за Southeast European Times -- 17/01/11
Тешко дека некој во Турција е против владината политика на безвизно соседство, кое веќе содржи повеќе од 60 држави, цел што Турција ја спроведува со многу земји.
Јемен -- домот на отоманското наследство како што се верува во Турција, како и центар на исламските џихадисти, вклучително и Ал-каеда -- сé уште останува на предупредувачката патна листа на американскиот Стејт департмент поради терористички активности. 
Вo 2003 година, турското Министерство за надворешни работи, исто така, ги повика своите граѓани да избегнуваат посета на Јемен од безбедносни причини, но предупредувањето се покажа привремено. 
Осум години подоцна, двете муслимански земји потпишаа серија политички и економски договори, вклучително и за визното прашање, минатата недела. 
„Кога договорот ќе стапи на сила, граѓаните на соседните земји може да поминат највеќе 90 дена во текот на секои 180 дена“, се вели на официјалната веб-страница на турското Министерство за надворешни работи.
Мустафа Кабакчи, владин портпарол за Јемен, и член на Турско-јеменската група за пријателство во турскиот парламент, вели дека безвизниот договор бил „желба на турскиот народ“. 
„Нашето општество е многу чувствително кога станува збор за јеменското прашање. Има многу наши луѓе таму од Отоманската империја; стотици наши маченици се таму. [Отоманците изгубија околу 30.000 војници во Јемен за време на Првата светска војна, борејќи се против европската и руската армија.] Така, ние не можеме да го игнорираме или изгубиме Јемен“, рече Кабакчи за SETimes. 
Клучната цел на посетата на Ѓул минатата недела беше да донесе мир во регионот, вели Кабакчи, додавајќи дека сега е време Јеменците и Турците да се придвижат напред со зајакнување на билатералната трговија и инвестициите.
При укинувањето на визите за Јорданците, Либијците, Сиријците и Либанцитер, Анкара го даде истиот арумент.
Но, некои домашни и меѓународни аналитичари сметаат дека турскиот безвизен проект со вакви нестабилни земји може да создаде сериозни проблеми. 
„Турската политика на безвизно соседство е, најверојатно, добронамерна, но наивка“, изјави за SETimes Гарет Џенкинс, новинар и аналитичар со седиште во Истанбул. Тој е постар соработник во Студиската програма Патот на свилата на Здружениот центар и Турската иницијатива на Универзитетот „Џонс Хопкинс“.
Проблемот е, тврди Џенкинс, што визните услови ја олеснуваат контролата не само за тоа колку луѓе влегуваат во земјата, туку и кои се тие. Тој посочи дека укинувањето на визите за земјите на југ и исток од Турција многу го олеснува влезот во Европа преку Турција на потенцијалните нелегални имигранти.
Можеби посериозно е влијанието што безвизната политика на Турција го има врз глобалната борба против тероризмот, споменува аналитичарот, додавајќи дека укинувањето на визите многу им го отежнува на земјите не само лоцирањето на движењето на терористите, туку и самата безбедност на Турција.
Сердер Ердумаз, аналитичар за безбедност со седиште во Анкара од Турскиот центар за стратешки анализи, вели дека една од причините што владата воспоставува безвизни режими со арапските земји е дека Анкара се сомнева во својот процес на членство во ЕУ. 
„Ако добиеме каков било знак од ЕУ, работите би биле поинакви. Турција сега вели дека ако не нé прифатите, можеме да си создадеме сопствен пат“, рече Ердурмаз за SETimes. 
Toј вели дека Турција има свое место во арапскиот свет и дека не й штети на европската политика. Кабакчи, пак, не се согласува. Безвизната политика во нејзиното соседство нема за цел да биде алтернатива на членството во ЕУ. 
„Нашиот правец е ЕУ. Но, како земја-модел, ние имаме мировен интерес во арапскиот свет. Ги продолжуваме напорите кон интеграција во ЕУ.“
Градењето подобри економски врско со земјите од Заливот не е неетички кон Европа, вели тој.
