14/08/2007
Од Ајхан Шимшек за Southeast European times во Анкара -- 14/08/07
Турскиот министер за надворешни работи, Абдула Ѓул, уште еднаш е кандидат на неговата партија за претседател. Неговата повторна кандидатура беше објавена во понеделникот (13-ти август), по седницата на владата и состанокот што следеше на централниот комитет на владејачката Партија на правдата и развојот (АКП). 
Заменик-претседателот на АКП, Едибе Созен, за новинарите изјави дека Ѓул во вторник ќе ги посети опозициските водачи и ќе се обиде да добие поддршка за неговата кандидатура. Тој потоа се очекува и официјално да ја објави својата кандидатура. 
Ѓул првиот пат беше кандидиран за местото во април, што ја предизвика најсериозната политичка криза во Турција во изминатава деценија и ја принуди владата да свика предвремени парламентарни избори. АКП лесно победи на тие избори, привлекувајќи повеќе од 46 отсто од гласовите. Политичките набљудувачи велат дека АКП верува оти гласачите й дадоа мандат повторно да го номинира Ѓул. Притисокот од членовите на базата на партијата, исто така, претставува фактор за одлуката. 
Секуларистите во Турција не можат да ја прифатат идејата Ѓул да биде претседател, поради неговите политички корени. Тој е поранешен член на сега веќе забранетата, исламски ориентирана Партија на благосостојбата, а неговата сопруга носи шамија на главата -- избор што генерално се интерпретира како симбол на политичкиот ислам. Критичарите ја повикаа владејачката партија да номинира консензуален кандидат кој нема исламистичка позадина. 
Најголемата опозициска партија, Републиканската народна партија (ЦХП) во понеделникот сигнализираше дека ќе ја задржи својата жестока позиција против кандидатурата на Ѓул. „Нашето противење ... нема никаква врска со начинот на облекување“, рече водачот на ЦХП, Дениз Бајкал. „Ѓул има проблеми со основачките идеи на Турската Република. Тој покажа преку многу примери во изминатите неколку години дека се противи на основните принципи на Републиката. Како можеме да оставиме тој како претседател да ги одредува идните раководни места во судството или универзитетот?“
Во турскиот парламентарен систем, владата е задолжена за дефинирање и спроведување на политиката, но шефот на државата, исто така, има значителни овластувања. Секој закон и официјална одлука што произлегуваат од парламентот одат на одобрување кај претседателот, како и назначувањата на клучните функции -- вклучително и генералите, гувернерите, амбасадорите, полициските началници, шефовите на министерствата и нивните заменици, како и универзитетските ректори. 
Во понеделникот заменикот на АКП, Фарук Челик, рече дека Ѓул е најдобар кандидат за претседател. Критиките против него се „неправични“, додаде тој. Друг висок партиски претставник, Мурат Мерчан, рече дека Ѓул е државник со големо искуство. „Верувам дека ќе биде многу успешен“, рече тој. 
Официјалниот период на номинирање завршува викендов. Првата рунда гласање се очекува следниот понеделник. Вториот круг е закажан за 24-ти август, третиот за 28-ми август и финалниот за 1-ви септември.
АКП има 341 пратеник во парламентот од 550 места -- повеќе од доволно за да го избере својот кандидат. Сепак, правилата бараат најмалку 367 пратеници да бидат присутни на седниците на кои се гласа.
Екстремно десничарската Партија на националистичкото движење во понеделникот потврди дека ќе учествува на генералната седница, со што ќе осигури исполнување на потребниот праг од 367 членови. Но, партијата планира да објави свој сопствен кандидат, а не да го поддржи Ѓул.
