15/09/2004
БЕЛГРАД, Србија и Црна Гора -- Унгарскиот претседател Ференц Мадл во вторникот (14-ти септември) изрази уверување оти Белград ќе стави крај на етничките тензии во Војводина. По разговорите со својот колега од Србија и Црна Гора, Светозар Маровиќ, и со српскиот претседател Борис Тадиќ, Мадл рече дека не верува оти Белград е одговорен за нападите врз етничките Унгарци во Војводина. Тој додаде дека Војводина треба да биде пример за највисоки европски стандарди во поглед на малцинските права и меѓуетничките односи. 
Во другите вести од вторникот, црногорската невладина организација Напредак соопшти дека започнала со првите часови во републиката по хрватски јазик, култура, историја и географија. Околу 40 деца од етнички Хрвати во Бока Которска ќе присуствуваат на неофицијалните курсеви. (Б92, Танјуг, АП, ХИНА - 14/09/04) 
