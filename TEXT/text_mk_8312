20/08/2011
Чигдем Бугдајчи за Southeast European Times во Истанбул – 20.08.11
„Зошто жените да не доаѓаат на петочната молитва? Зошто жените да немаат корист од светлото Господово?“, прашува Ајфер Ајнали, домаќинка, по присуствувањето на петочната молитва во женскиот дел од Јени Валиде џамијата во Истанбул. 
Според исламското право (фик), молитвата во петок во џамиите претставува верска должност само на мажите, додека од жените не се бара да присуствуваат. Сепак, многу луѓе почнуваат да потсетуваат на времето на пророкот Мухамед, кога жените присуствувале на петочната молитва.
„Ако Коранот се чита добро и внимателно, ќе се сфати дека зборот ,верници’ нé вклучува сите, и мажите и жените“, вели Ајнали, додавајќи дека таа не ја прифаќа главната идеја оти петочната молитва е дар само за мажите. 
Проповедникот во истанбулсакта област Ушкудар, Омер Фарук Сентурк, тврди дека тоа е повеќе традиционално верување отколку цитат од Коранот дека жените не треба да одат во џамија. 
„Петочната молитва е патот за верската храна. Кога жените не присуствуваат, нивниот пристап до верското знаење е суштински блокиран“, рече тој. Наместо тоа, тој предлага семејствата заедно да доаѓаат на петочната молитва бидејќи ќе можат да ја слушаат проповедта и истовремено да учат за исламот.
Половата еднаквост во џамиите, исто така, сé повеќе се поддржува од одделот за верски прашања. „Не сакаме да ги исклучиме жените од џамиите“, рече за SETimes Јусуф Доган, шеф на Канцеларијата за службите во џамиите. 
Доган посочи дека петочната молитва не е само верска служба, туку и време кога заедницата на муслиманските верници се здружува за да го почувствува единството со Господ и да ги учи стиховите од Коранот и хадисите.
„Проповедта што се оддржува на петочните молитви ги учи верниците како да живеат етички. Затоа, ние сметаме дека е важно и жените да доаѓаат“, рече тој.
Иако големо мнозинство од џамиите имаат простор за жените, во петоците, кога џамиите се преполни со верници, останува малку простор. Сепак, поради зголеменото барање од жените, одделот за верски прашања почна да спроведува проект за зголемување на просторот за жените во џамиите оваа година. 
Одделот испрати прашалник до џамиите, за документирање на условите на објектите што им се на располагање на жените -- како што се одделите резервирани за жените и достапноста на тоалети и места за миење. 
Прелиминарните резултати од прашалникот за истанбулските 2.979 џамии покажуваат дека 92,3 отсто од џамиите имаат место за жените, додека 43,3 отсто од нив не резервирале место за жените за време на петочната молитва, а само 7,1 отсто рекле дека жените присуствуваат на петочната молитва.
Сепак, во очекување дека жените како Фатма Ипекчи, студентка, ќе сакаат да присуствуваат на петочната молитва, одделот се подготвува за подобрување на условите во џамиите за жените.
„Разбирам дека мажите ги заземаат местата на жените во петоците бидејќи тоа е верска должност за нив, а не за нас. Нема потреба да се биде феминист“, рече Ипекчи, додавајќи дека сепак оди во џамија секој петок и ужива во слушањето на проповедта.
