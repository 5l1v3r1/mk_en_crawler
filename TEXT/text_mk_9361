07/03/2012
Клаудија Лутовска за Southeast European Times во Скопје -- 07.03.12
По пристапувањето во ЕУ и напуштањето на Спогодбата за слободна трговија на Централна Европа (ЦЕФТА) -- заедничкиот пазар на Централна и Југоисточна Европа на земјите што не се членки на ЕУ, а се подготвуваат за членство во ЕУ -- хрватските производи ќе станат поскапи во регионот, додека локалните, традиционално познати брендови може да бидат лесно надминати од слободната пазарна конкуренција на поевтините брендови.
Хрватските производи се непознати во Европа, и нема да бидат веднаш конкурентни кога земјата ќе пристапи на пазарот на ЕУ. Ослободувањето од данок на Унијата за извозот и увозот на производите, ќе важи и за хрватскиот извоз.
Хрватските претпријатија стравуваат дека ќе ја изгубат таа конкурентна предност и владата преговара одделно со секој член на спогодбата за тоа како да се задржат постојните бенефиции на хрватскиот извоз во ЦЕФТА.
„По напуштањето на ЦЕФТА и пристапувањето на пазарот на ЕУ, Адрис груп на Хрватската фабрика за тутун ќе плаќа повисок данок на цигарите произведени во Хрватска -- во Србија од 15 на 57 отсто, во Босна и Херцеговина (БиХ) од 0 на 15 отсто, во Македонија од 27 на 42 отсто, и во Косово од 0 на 10 отсто“, рече за SETimes Кристина Миљевац, портпаролка на Адрис груп.
Но, Хрватска ќе има полза од пристапувањето со тоа што 500 милиони потрошувачи ќе им бидат на располагање на хрватските бизнисмени во рамките на пазарот на ЕУ, додека ЦЕФТА моментно има околу 27 милиони потрошувачи.
„Вистината е дека Хрватска ќе извезува стока според регулативите на ЕУ од 1-ви јули 2013 година. Но, ние очекуваме корекции на Членот 7 од Спогодбата за стабилизација и асоцијација на ЦЕФТА, што би можело да ги ублажи пропишаните услови и намалување на високите стапки“, рече за SETimes Денис Чајо, шеф на Државната канцеларија за трговска политика на хрватската веб-страница Poslovni.hr. 
Долгот сé уште ја влошува економската стабилност на Хрватска, како на микро, така и на макроекономско ниво, бидејќи сите банки во земјата се продаваат на странски банки, и монетарната стабилност на земјата е чувствителна на надворешни влијанија.
Понатамошно влошување е тоа што откако Хрватска ќе пристапи во ЕУ, нема да пристапи во Еврозоната уште некое време, но ќе продолжи со својата национална валута, куната. Влезот на земјата во Еврозоната не може да се очекува пред 2016 или 2017 година, рече за Poslovni.hr поранешниот член на Хрватската народна банка, Дамир Новотни.
За целосен влез во Еврозоната, мора да се спроведат два основни Мастришки критериуми -- фискалниот дефицит не смее да биде повисок од 3 отсто од БДП и јавниот долг не смее да биде повисок од 60 отсто од БДП. 
Ако владата не го реши дефицитот и не ги исполни бараните критериуми, Хрватска ќе влезе во т.н. Модел РМ-2, двегодишен подготвителен период за воведување на еврото, рече Новотни.
Откако ќе влезе на пазарот на ЕУ, Хрватска ќе воведе европски пазарни цени на своите производи, и производите на ЦЕФТА ќе мора да го освојат извозот на хрватските пазари поради ценовната конкурентност.
На пример, данокот за цигари според прописите на ЕУ во Хрватска би требало да достигне 90 евра за 1.000 парчиња, додека сегашниот данок е 60 евра во Хрватска, 16 евра во Македонија, 23 евра во Црна Гора и Косово, и 25 евра во Србија. 
„Тоа е шанса за македонските претпријатија да го зголемат пазарниот удел на домашниот пазар и да ги зголемат инвестициите во трансферот на хрватските претпријатија во Македонија. Тоа се случи со словенечките претпријатија кога Словенија стана членка на ЕУ“, изјави за SETimes Спасијка Јованова, скопската уредничка на дневниот весник Капитал. 
Македонското Министерство за економија објави дека освен виното, говедското месо, шеќерот и рибата, земјата ќе извезува и одредена квота за Хрватска во 2013 година, и други земјоделски производи ќе бидат ослободени од данок според Спогодбата за стабилизација и асоцијација со ЕУ.
„Ова е шанса [за зголемување] на извозот на српските производи во БиХ -- [кој е] најголем пазар за продажба на производи моментно што го држат хрватските претпријатија“, рече за SETimes Миливоје Милетиќ, директор на Бирото за регионална соработка во српската Стопанска комора.
Јаго Ласиќ, заменик-претседател на Економската комора на Федерацијата на БиХ, одржува тесни врски со Надан Видошевиќ, претседател на хрватската Стопанска комора, за одржување на избалансиран пазар меѓу двете земји.
„Потрошувачите на пазарот на БиХ ги препознаваат и ги бараат хрватските производи, кои годишно изнесуваат 360 милиони евра во стока, претежно храна, со загарантиран квалитет од локалните лаборатории и сертификат, но не се одобрени од ЕУ“, рече Ласиќ.
Хрватските градежни претпријатија во Црна Гора не се загрижени за доаѓањето на новите трговски услови, но очекуваат цените на производите да пораснат. 
Сплитскиот Цемекс е еден од најголемите производители на цемент во регионот. Истиот не очекува негативни ефекти од излегувањето на земјата од ЦЕФТА, но вели дека мора да ја одржи позицијата на пазарот.
„Очекуваме цените на цементот да пораснат, не само поради тоа што ќе влеземе во ЕУ, туку и поради зголемената цена на производството“, рече за SETimes Велимир Виловиќ, директор на продажба и логистика на Цемекс.
Од сите регионални земји, Хрватска има најниска стапка на трговија со Црна Гора, каде што минатата година извезе околу 50 милиони во стока, а увезе седум милиони.
Според Стопанската комора, сегашниот извоз во земјите на ЦЕФТА е 20 отсто од вкупниот хрватски извоз. Минатата година Хрватска извезе производи во вредност од 1,66 милијарди евра, двојно повеќе од увезеното од ЦЕФТА за Хрватска. 
Од ЕУ, Хрватска увезе 9 милијарди евра во стока, а извезе 5,4 милијарди евра во 2011 година. 
 Дописниците на SETimes Бедрана Калетовиќ во Сараево, Билјана Пекушиќ во Белград и Дражен Ремиковиќ во Загреб дадоа свој придонес во овој извештај.  
