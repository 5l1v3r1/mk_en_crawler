01/12/2005
МОСКВА, Русија -- Министерот за надворешни работи на Србија и Црна Гора, Вук Драшковиќ, доцна во вторникот (29-ти ноември) разговараше со својот руски колега, Сергеј Лавров, за прашањата поврзани со статусот на Косово. Според извештаите на печатот од средата, Драшковиќ и Лавров се согласиле околу важноста на улогата на ОН во преговорите за статусот, како и околу потребата од директен дијалог помеѓу Белград и Приштина. Тие, исто така, рекле и дека реализацијата на меѓународно дефинираните стандарди во покраината мора да се интензивира. 
Во другите вести, белградските медиуми во средата објавија дека еден 18-годишен ученик е ранет во селото Сушица во централно Косово. Еден вооружен маж пукал кон него додека одел на училиште некаде околу пладне. Тој е хоспитализиран и состојбата му е стабилна. Координативниот центар за Косово на Србија и Црна Гора објави соопштение во кое се осудува континуираното насилство врз Србите во покраината. (Политикa - 01/12/05; Pravda.ru, Бета, Танјуг - 30/11/05)
