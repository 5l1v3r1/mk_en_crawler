21/09/2011
Марина Стојановска за Southeast European Times во Скопје -- 21.09.11
Повеќе од 50.000 расположени навивачи се собраа на скопскиот Плоштад Македонија во понеделникот (19-ти септември), да ја пречекаат кошаркарската репрезентација која се врати од првенството Евробаскет во Литванија.
Пет илјади навивачи чекаа играчите да пристигнат на Аеродромот Александар Велики, од каде што беа однесени на плоштадот на двокатен автобус без покрив.
„Кога изгубивме од Русија [за бронзениот медал] ни беше многу тешко, но денес, кога видовме каков дочек ни приредивте, не ни треба медал бидејќи вие сте нашиот медал“, рече тренерот Марин Докузовски.
Сега меѓу најдобрата четворка во Европа, македонскиот тим стана меѓународна сензација и за нив пишуваа медиуми од Њујорк тајмс до хрватски Спортнет. 
Со шест победи над извонредни противници како Хрватска, Грција и Литванија, Македонците ги измачија и кошаркарските величини како Русија и шампионот Шпанија.
Македонската кошаркарска легенда Благоја Георгиевски говореше со SETimes за тимот и спортот. 
SETimes: Какви беа очекувањата на македонскиот тим во Литванија? 
Благоја Георгиевски: Пред првенството никој не веруваше во нашите способности, и нашите прелиминарни резултати не ветуваа нешто посебно. Но, со текот на првенството, тимот стана покомпактен и посветен на одбраната -- главниот квалитет на нашата игра во оваа лига. 
Така, од една победа на друга, тимот почна да ја гради довербата, прво со Хрватска, потоа со Словенија, Грција, Литванија. Мотото на стручниот штаб и играчите очигледно беше да се следат принципите на единството и колективитетот и да се игра добра одбрана. Не освоивме медал, но [всушност] освоивме злато, со оглед на успехот на тимот.
SETimes: Без познат тренер или играчи од НБА како оние на другите тимови, како го објаснувате резултатот? 
Георгиевски: Еден таков тим мора да се потпре на нешто друго и тоа е колективноста, тимската игра и добрата одбрана. Значи, извонредниот резултат се должи на многу причини, по пред сé на заедништвото на играчите, како и на тоа што тие ги оставија своите срца на паркетот. 
Да не го заборавиме и присуството на Лестер „Бо“ Меккелеб, фантастичниот играч кој дојде од италијанскиот тим Монтепаски и даде сé од себе на првенството. 
Исто така, ќе ги додадам и скоковите, агресивноста, украдените топки -- сето тоа ја обележа играта на нашиот тим. Сите наши играчи на крајот од првенството се најдоа во групите со најголем број освоени топки, најдобри стрелци, и во групата со најмногу реализирани удари за три поени.
Секој европски и светски експерт присутен во Литванија коментираше за нашата игра, особено за тимската одбрана. Нашиот тренер, Марин Докузовски, има богато искуство и веројатно целиот негов капацитет се покажа преку овие играчи. Тој има силен авторитет меѓу нив и успехот дојде сам по себе. 
SETimes: Што беше клучно за да се изгради еден ваков силен тим? 
Георгиевски: Учеството на Евробаскетот во Полска пред две години. Освојувањето на деветтото место тогаш беше доволно да сигнализира потенцијал и нешто на што треба да се работи; очигледно дека тие работеа на [обликување] на играта и на одбраната на тимот. До овој успех стигнавме со многу малку пари, и ако се инвестира повеќе, тогаш можеме да очекуваме медал во иднина. 
SETimes: Што значи овој успех за играчите и за можностите да играат во познати европски клубови? 
Георгиевски: Вредноста на сите наши играчи скокна во Литванија и тие станаа цел на многу менаџери. Тие беа главна тема на разговорите во Литванија. Говорам за Антиќ, браќата Стојановски и тренерот Мартин Докузовски.
Ова е многу важно за иднината бидејќи е друго кога играчи што играат во натпреварувачките европски лиги ќе ја сочинуваат нашата репрезентација. Тоа ќе придонесе за тоа нашиот тим да биде многу посилен и да има поквалитетни играчи.
SETimes: Дали ќе се зголеми интересот за кошарката во Македонија?
Георгиевски: Оваа ситуација ме потсетува на 1970 година, кога нашиот тогаш југословенски тим стана светски шампион. Немаше населба, училиште или двор каде што не се играше кошарка. Луѓето говореа само за кошарката. Во овој момент Македонија ги отвори вратите на европската и светската кошарка. Дома, ја отвори вратата за сите деца. Сигурен сум дека овој успех ќе привлече многумина да тренираат.
Ова ја отвори перспективата за Македонија во светот. Сега ние сме потенцијални кандидати за Олимпијадата во Лондон и ќе играме директно на следното Европско првенство во Љубљана во 2013 година.
SETimes: Можете ли да ја споредите кошарката во поранешна Југославија со нејзините земји наследнички? 
Георгиевски: Југословенската кошарка беше од светска класа. Секогаш и секаде освојувавме медали. Имаше повеќе квалитетни индивидуални играчи. Кошарката [тука] не е на тоа ниво сега, но денес тоа е тимска игра. Шпанија игра со пет НБА кошаркари во својот тим. Македонија нема ниту еден таков играч, но сепак во првото полувреме ние водевме со еден поен. Можеме да заклучиме дека кошарката во Европа оди напред со тимската игра. 
