20/01/2009
Од Пол Чикои за Southeast European Times во Букурешт -- 20/01/09
Ливиу Драгнеа, заменик-претседателот на Социјалдемократската партија (ПСД), е избран за нов министер за внатрешни работи на Романија. Извршниот комитет на ПСД во понеделникот (19-ти јануари) едногласно ја одобри неговата номинација. 
Изборот на Драгнеа изненади многумина. Медиумите предвидоа дека Дан Ника, вицепремиер и привремен министер за внатрешни работи, ќе биде избран за министер. Покрај тоа, Драгнеа, наводно, не бил во милост на претседателот Трајан Башеску откако ја напушти неговата Демократско-либералната партија и се приклучи на ПСД. Шефот на државата мора да даде конечно одобрување за секој избран министер. 
Во сега веќе добро познатиот инцидент, претседателот го нарече Драгнеа „терорист“, по состанокот со него во март 2007 година.
Но, водачот на ПСД, Мирчеа Џоана, вели дека разговарал за номинацијата со Башеску и премиерот Емил Боц, пред да го избере Драгнеа. Тој рече дека Башеску го примил предлогот на ПСД „коректно и институционално“, посочувајќи дека не сака да ја поткопува новоформираната владејачка коалиција.
Драгнеа „ги поседува сите квалитети и сите вистински инстинкти за оваа важна позиција. Тој е шампион на децентрализацијата“, рече Џоана. „Неговото присуство ќе биде гаранција дека овој широк процес на демократизација на Романија ќе продолжи со постојан ритам.“ 
„Сите се согласија со оваа номинација. Немаше воздржани, немаше приговори“, рече почесниот претседател на ПСД, Јон Илиеску. Тој додаде дека искуството на Драгнеа како трикратен претседател на Окружниот совет Телеорман ќе се покаже како „многу корисно“ за Министерството за внатрешни работи. 
Номинацијата го јакне принципот дека министрите за внатрешни работи треба да доаѓаат од цивилниот, а не од воениот сектор, рече Илиеску.
Драгнеа рече дека негови главни цели ќе бидат подобрувањето на јавната безбедност, вклучително и во училиштата, како и децентрализација и реформа на администрацијата. Иако тој ќе мора да се откаже од своето место во окружниот совет, тој ќе продолжи да ги надгледува ограноците на ПСД во окрузите Ѓурѓиу и Калараси. 
Поранешниот премиер Калин Попеску Таричеану, кој ја предводи опозициската Национал-либерална партија (ПНЛ), го дочека изборот со скептицизам, велејќи дека истиот покажува оти ПСД пати од акутен недостаток на персонал.
Драгнеа, наводно, бил ставен под истрага на Националниот антикорупциски оддел во случајот на апсорпција на средствата на ЕУ, но одделот подоцна го затвори досието. Тој ја напушти Демократската партија, која подоцна стана ПДЛ, во 2000 година и се приклучи на ПСД. Во 2005 година тој беше унапреден во заменик-претседател на партијата. 
Тој дојде на местото на Габриел Опреа, чија партија го принуди да поднесе оставка поради контроверзниот избор на Виргил Арделеан за шеф на разузнавачките служби во земјата. 
