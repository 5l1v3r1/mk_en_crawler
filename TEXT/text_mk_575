29/04/2005
(Разни извори – 22/04/05 - 29/04/05)
Гувернерот на Грчката централна банка Николаос Гарганас рече дека очекува стапката на инфлација да достигне 4 отсто во 2005 година, а стапката на раст на БДП 3 отсто. Изразувајќи пофалби за владините напори за решавање на финансискиот дебаланс, тој ја наведе невработеноста како најсериозен проблем со кој се соочува домашната економија. 
*** 
Aлбанската влада минатата недела одлучи сите проекти финансирани од Светската банка во земјата да бидат проверени од независни ревизори. За оваа цел за 2005 година ќе бидат наменети повеќе од 80.000 евра од државниот буџет. 
*** 
На 24-ти април во Гевгелија беше претставен проектот за формирање на нов туристички и спортско-рекреативен центар на планината Кожуф во Maкедонија. Се очекува тој да биде завршен во рок од три години и да чини 72 милиони евра. Проектот го спроведува грчко-македонската иницијатива „Ски-центар Кожуф“. 
*** 
Висината на нето странските директни инвестиции во Бугарија достигна 62 милиони евра во јануари и февруари 2005 година, според податоците на Бугарската национална банка. Најголем дел од новите инвестиции дојде од проширувањето на постојните инвестиции, кои достигна 42 милиони евра во текот на периодот на прегледот. 
*** 
Хрватската влада отвори тендер за продажба на некои гранки од локалната фабрика за лесни метали ТЛМ, со седиште во Шибеник. Процедурата се однесува на одделите на претпријатието во кои работат 223 од вкупно 1.700 вработени во ТЛМ. 
*** 
Гувернерот на Албанската банка Ардиан Фулани на крајот од минатата недела во Tиранa се состана со делегација на Европската централна банка, на разговори во врска со соработката помеѓу двете институции. Разговорите се фокусираа на понудата на Европската централна банка за обезбедување на техничка помош. 
*** 
Одборот на државното претпријатие „Алуминиум“ од Грција го одобри проектот за изградба на комбинирана станица во земјата за енергија и греење во Агиос Николаос. Цената на изградбата ќе биде околу 190 милиони евра. 
*** 
Бугарската Централна банка ги одобри промените во своите регулативи, кои имаат за цел заострување на режимот за банките со значителен пораст на заемите. Мерките, преземени во согласност со обврските на Бугарија кон ММФ, вклучуваат усогласување на прагот на растот и зголемување на маргиналниот годишен раст за два процентни поени, на вкупно 26 отсто. 
*** 
Српскиот министер за државна администрација и локална самоуправа Зоран Лончар изјави дека српската јавна администрација ќе биде намалена за 10 отсто почнувајќи од јуни. Во овој сектор ќе бидат отпуштени околу 2.700 вработени, но некои ќе бидат префрлени во локалната власт, рече Лончар. 
*** 
Tурската влада одлучи да го зголеми специјалниот данок за луксузна стока на 20 отсто. Со зголемувањето ќе бидат опфатени списанијата и книгите, козметиката, дијамантите, златниот и сребрениот прибор за јадење, камерите и некои други електронски предмети . 
