29/06/2011
Менексе Токјај за Southeast European Times во Истанбул – 29/06/11
Европската комисија во понеделникот (27-ми јуни) одобри 26,5 милиони евра за заедницата на кипарските Турци, со цел промовирање на градењето доверба и помирувањето меѓу двата дела на поделениот остров. Корисници на новите средства ќе бидат организациите на граѓанското општество, малите и средните претпријатија, земјоделците, училиштата и селата. 
Во соопштението за печатот, комесарот за проширување и европска соседска политика на ЕУ, Штефан Филе, ја истакна важноста на активностите на Комисијата во поглед на тековните разговори за повторно обединување. 
„Овие 26,5 милиони евра ја покажуваат континуираната посветеност на ЕУ на заедницата на кипарските Турци и на кипарското помирување“, истакна тој. 
Но, со оглед на блокираните преговори на Турција со ЕУ поради Кипар и бавните резултати на мировниот процес, остануваат прашањата колку ќе биде ефикасна помошта од ЕУ.
Според Хју Поуп, директор на Проектот Турција/Кипар во Меѓународната кризна група, последната транша од помошта на ЕУ ги подгрева надежите на кипарские Турци дека еден ден ќе пристапат во ЕУ и ги подготвува за членство во ЕУ. 
„Ова е очигледно продолжување на претходните обврски и не е само по себе причина за разговорите да добијат нова енергија“, рече тој за SETimes. 
Во 2004 година ЕУ се обврза дека ќе обезбеди 259 милиони евра помош за кипарските Турци. До крајот на 2010 година, беа потрошени 40 отсто (110 милиони евра). Пред последната транша, само 1,5 милиони евра беа одобрени за оваа година.
„Оваа финансиска поддршка значи продолжување на обврската што ЕУ ја презеде по референдумот во 2004 година за обезбедување 259 милиони евра помош за Северен Кипар, за да ја подобри инфраструктурата и да овозможи поголеми странски инвестиции“, вели Ердем Ајдин, истражувач во Турската фондрација за економски и социјални студии (ТЕСЕВ).
Ата Атун, професор на Североисточниот универзитет во Никозија, смета дека средствата на ЕУ малку придонесуваат за мирот на островот. 
„ЕУ изгуби огромен кредибилитет во очите на кипарските Турци поради одлуката што ја донесе по Планот на Анан во 2004 година, особено неспроведувањето на Регулативата за Зелената линија седум години, врз основа на грчките противења, како и Регулативата за директна трговија“, рече Атун.
Недовербата кон ЕУ го бледнее позитивното влијание создадено со средствата, кои во секој случај се мали во споредба со финансиските придонеси на Турција, рече Атун. Тој, исто така, ја критикуваше ЕУ за помагање на одредени невладини организации, со истовремено исклучување на многу други.
„Овие средства не ја покриваат целата заедница на кипарските Турци, туку само кипарските Турци кои беа граѓани на Кипар пред 1974 година и невладините организации основани од нив, што длабоко ја навредува турската заедница“, објасни Атун за SETimes. 
„Поголем дел од оваа помош е потрошен за платите и кириите на бирократите на ЕУ“, додаде тој. 
Ајдин не се согласува, посочувајќи дека 1,5 милиони евра се одобрени претходно оваа година за финансирање на Програмата за стипендии на ЕУ, преку која студенти од кипарските Турци се школуваат во ЕУ.
„Лично искусивме дека различни невладини организации од различни тенденции имаат корист од ова финансирање“, рече тој за SETimes. 
