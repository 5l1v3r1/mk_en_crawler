03/08/2012
Пол Чикои за Southeast European Times во Букурешт - 03.08.2012
Највисокиот суд во Романија во четвртокот (2. август) ја одложи пресудата за валидноста на националниот референдум за отповикување од функција на претседателот Трајан Басеску, откако владата неочекувано објави дека не може да ја гарантира точноста на националните гласачки списоци.
Одлуката ја втурна Романија во нова криза, при што националната валута достигна повторно рекордно ниско ниво во однос на еврото, ја доведе во прашање валидноста на овие летни локални избори и ги обнови стравувањата дека нацијата ќе трпи последици од политичката борба меѓу Басеску и премиерот Виктор Понта.
„Ова е најлошата одлука што судот можеше да ја донесе, создавајќи логично неодржлива ситуација“, изјави за SETimes Лаура Стефан, експерт за право во експертската група Експерт форум. „Одлуката донесена вчера фрла сомнеж врз многу работи и ја прави трајна состојбата на нестабилност, што може само да и направи голема штета на Романија.“
Судиите се очекуваше да го поништат отповикувањето од функцијата на Басеску на 6. јули од страна на парламентот. Законот утврдува дека претседателот може да биде отстранет од функцијата само ако отповикувањето биде одобрено од најмалку 50 отсто од романските гласачи.
Централното изборно биро објави дека само 46 отсто од 18,2 милиони регистрирани гласачи во државата излегле на гласање на референдумот, што е помалку од законските стандарди. Околу 87 отсто од нив гласале за смена на Басеску од функцијата. 
Но во средата Министерството за внатрешни работи објави дека не може да ја гарантира точноста на гласачките списоци. Уставниот суд и нареди на владата да обезбеди ажурирани списоци до крајот на месецов и соопшти дека ќе ја одложи својата пресуда до 12. септември.
Соработникот на Понта, Крин Антонеску, ќе остане привремен претседател. „Сметаме дека ова е правилна одлука“, рече Понта по одлуката на судот.
Кристијан Преда, европратеник и член на Демократско-либералната партија на Басеску (ПДЛ) не се согласува. „Никаде во светот гласачките списоци не се проверуваат по изборите. Очигледно е дека владата сака да создаде криза со испраќање контрадикторни податоци до Уставниот суд“, рече Преда за SETimes.
Судијата Аспазиа Којокару ја спомена можноста за нов референдум во врска со отповикувањето на Басеску. „Ако ме прашате мене, јас би го поништила референдумот бидејќи се одржа на основа на погрешни податоци“, рече тој за новинарите. 
Ревидираните списоци ќе ги подготват романските градоначалници. Повеќето од нив ја претставуваат УСЛ и му се лојални на Понта, кој е во судир со Басеску откако стана премиер во мај. Понта го предводеше отповикувањето во парламентот, обвинувајќи го Басеску за пречекорување на своите законски овластувања и претворање на Романија во де факто претседателски режим.
Маневрирањето на УСЛ за исфрлање на Басеску од власта, предизвика загриженост во ЕУ, која ја доведе во прашање посветеноста на владата на демократијата. УСЛ ги смени и претседателите на Сенатот и Домот на делегатите - двајцата партнери на Басеску - и се обиде да го промени уставот за да овозможи Басеску да биде отстранет со просто мнозинство од гласовите дадени на референдумот.
Преда рече дека одлуката може да има сериозни последици за Романија.
„Референдумот, како и локалните избори, се одржаа почнувајќи со бројка од 18,2 милиони гласачи. Доведувањето во прашање на сето тоа сега значи делегитимизација и на локалните избори“, рече тој. Што се однесува до пролонгираната политичка нестабилност, „тоа најверојатно ќе води до забележително намалување на животниот стандард“.
Во услови на криза, романската валута достигна рекордно ниско ниво наспрема еврото. „Многу би ни помогнало ублажувањето на напнатата политичка ситуација“, рече Мугур Исареску, гувернер на романската Национална банка, како одговор на падот на валутата.
Судот, исто така, предизвика лоши чувства кај многу Романци.
„Она од што се плашев најмногу сега се случува - нерационална политичка битка“, рече за SETimes Овидиу Скарлат, 38-годишен библиотекар. „Одлуката на судот го покажува она што е типично за незрелите демократии, дека не можеме да носиме клучни одлуки кога мораме. Што се однесува до политичарите, тие едноставно не знаат како да губат.“
