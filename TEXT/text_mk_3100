10/08/2006
(Гардијан, Блиц, OHR Morning Media Brief - 10/08/06; AП, УПИ, ББС, АКИ, Еуроњус, Б92, ФЕНА, Макфакс - 09/08/06; AФП, Српска влада - 08/08/06)
Изразувајќи поддршка за воениот командант на босанските муслимани и неговите војници, претседателот на претседателството на Босна и Херцеговина (БиХ) Сулејман Тихиќ во средата (9-ти август) ги негираше обвинувањата дека тие се поврзани со злосторствата извршени врз етничките Срби за време на офанзивата во 1995 година. 
Реакцијата на Тихиќ претставува одговор на изјавата на српската влада од вторникот, во која таа бара пензионираниот генерал Атиф Дудаковиќ и „другите воени злосторници кои извршија злосторства врз Србите“ веднаш да бидат уапсени и изведени пред лицето на правдата. 
Изјавата беше издадена откако Радиотелевизија Србија (РТС) во понеделникот објави видео-снимка на која се гледа како воениот командант на Петтиот корпус на босанската армија им дава наредба на своите војници да ги запалат српските села во регионот на Босанска Краина во средината на септември 1995 година. На снимката, исто така, се гледаат куќите и другиот имот во пламен. 
„Отфрлам какви било обвинувања против Атиф Дудаковиќ и Петтиот корпус на босанската армија, кои ја бранеа нашата земја од агресија и уништување“, рече Тихиќ во изјавата.
Генералот, кого босанските муслимани го сметаат за херој поради неговата улога во одбраната на областа Бихаќ во севернозападна БиХ за време на тригодишната српска опсада, исто така, ги отфрли обвинувањата против него и неговите војници. 
„Точно е дека ја водев операцијата, но не е точно дека беа извршени воени злосторства и дури и нешто да се случило, се работи за индивидуални случаи“, изјави Дудаковиќ за новинската агенција ФЕНА во вторникот. 
Сепак, според српската влада, снимката „без сомневање ја докажува“ вмешаноста на генералот во злосторствата и ќе послужи како доволна основа за покренување на истрага и законска постапка против нив. 
Аматерската видео-снимка која ја прикажа РТС беше втора од ваков вид што се прикажува во текот на неколку дена. Првата беше прикажана во петокот од страна на белградската Радиотелевизија Б92 и ТВБН од Бијељина во БиХ. На истата се гледаат припадниците на одредот „Хамзи“ на армијата на БиХ и „Црните мамби“ на хрватската армија ги малтретираат и напаѓаат конвоите српски бегалци. 
Настаните снимени на таа лента се случиле во август 1995 година, за време на офанзивата на хрватската армија, наречена операција „Бура“, чија цел била преземање на контролата врз самопрогласената република Српска Краина. На снимката, исто така, се гледа убиството на еден Србин кој се предал. 
Српските обвинители испратија копии од снимката до босанските и хрватските власти, што резултираше со покренување на истраги во двете земји. Властите во Загреб негираа каква било вмешаност на хрватската војска во наводните воени злосторства или, пак, дека истите се извршени на хрватска територија. 
Во меѓувреме, официјалните претставници на босанските Срби во Република Српска (РС), меѓу кои и претседателот Драган Чавиќ и премиерот Милорад Додик, рекоа дека ќе поднесат кривични обвиненија против Дудаковиќ и другите кои ги извршиле злосторстваа за време на операцијата „Бура“. Снимката „уште еднаш докажува дека биле извршени злосторства не само во име на Република Српска, туку и на Хрватска и Босна“, се цитира изјава на Додик.
Медиумите во БиХ го цитираа Тихиќ во средата дека изјавите што доаѓаат од страна на српските водачи и водачите од РС претставуваат директен притисок врз обвинителството и имаат за цел да ги претстават агресорите и бранителите на БиХ како еднакви. Наместо тоа, рече претседателот на БиХ, тие треба да се фокусираат на фаќањето на двајцата најбарани бегалци за воени злосторства од босанските Срби. 
„Ако се навистина заинтересирани за судење на воените злосторници, тоа можат да го докажат со апсење на Радован Караџиќ и Ратко Младиќ, со оглед на тоа што ги кријат и ги финансираат нив најмалку 11 години“, рече Тихиќ. 
