27/10/2009
Од Марина Рогановиќ за Southeast European Times во Подгорица -- 27/10/09
Црногорските напори за исполнување на критериумите за членство во ЕУ и понатаму ги импресионираат официјалните претставници, кои го надгледуваат процесот во име на блокот. 
Шефот на делегацијата на Европската комисија (ЕК) во Црна Гора, Леополд Маурер, за локалните медиуми изјави: „Целосната слика на Црна Гора, кога станува збор за односите со ЕУ, е позитивна“, по објавувањето на 15-ти октомври на годишниот извештај за напредокот на Комисијата. 
Маурер рече дека Црна Гора постигна напредок во своите напори за исполнување на политичките предуслови за членство во ЕУ. Во извештајот се истакнува дека „парламентарните избори во март ги исполнија скоро сите меѓународни критериуми“.
Сепак, Филип Ковачевиќ, професор по политичка психологија на Универзитетот во Црна Гора, не се согласува со заклучоците на извештајот во врска со постигнувањето на стандардите на ЕУ, особено во врска со дипломатските принципи. „Црна Гора е нереформирана еднопартиска држава, каде што интересите на мала група луѓе, сите со блиски врски со премиерот Мило Ѓукановиќ, владеат неказнето, за сметка на големото мнозинство црногорски граѓани“, изјави Ковачевиќ за SETimes. 
Ковачевиќ ја повика ЕУ да им даде поголема поддршка на „граѓанските демократски сили и независните интелектуалци“ и предупреди „ако ЕУ не стори така, ризикува да има уште една балканска политичка каша во свои раце во блиска иднина“. 
Црногорските медиуми објавија дека водачот на Социјалистичката народна партија (СНП) Срѓан Милиќ е „длабоко разочаран“ што ЕУ го продолжи крајниот рок за хармонизирање на изборната легислатива со уставот до април 2010 година и наводно, го стори тоа за да не ја посрами владата.
Според локалните медиуми, Милиќ изразил сличен став како професорот Ковачевиќ, во врска со тоа колку е здрава црногорската демократија, велејќи дека продолжувањето „само ја потврдува опозициската теза дека во Црна Гора се случува симулирање на демократија“.
Коца Павлов, портпарол на една друга голема опозициска партија, Движењето за промена, за SETimes изјави: „Во последно време истакнуваме дека основниот проблем за остварување напредок во борбата против организираниот криминал е долготрајното сомневање во врска со поврзаноста на црногорскиот премиер со криминалните структури. 
Ѓукановиќ се соочува со обвиненија за корупција веќе со години.
Во извештајот се истакнува дека „Црна Гора мора да ги интензивира своите напори за консолидирање на владеењето на правото, особено во борбата против корупцијата и организираниот криминал, кои остануваат сериозен проблем“. Павловиќ вели дека сомневањата во врска со минатото и сегашноста на премиерот „не ѝ дозволуваат на владата да ги спроведува своите уставни надлежности во врска со овој акутен проблем“.
Претседателката на црногорскиот Врховен суд, Весна Меденица, за медиумите изјави дека проблемот на земјата со корупцијата и организираниот криминал „не е толку голем како што тврдат критичарите“.
По добивањето на извештајот на ЕК, Ѓукановиќ издаде соопштение за медиумите во кое се вели: „Овој документ ќе биде внимателно разгледан и државните власти се подготвени да усвојат препораки“. 
Министерката за европски интеграции, Гордана Ѓуровиќ, им призна на медиумите во Подгорица дека е „невозможно во нашиот систем“ владата веднаш да ги исполни сите критериуми кои доаѓаат од Брисел, со оглед на административните и институционалните недостатоци на земјата.
