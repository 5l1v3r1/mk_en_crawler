16/07/2007
Од Зоран Николовски за Southeast European Times во Скопје – 16/07/07
Низ Југоисточна Европа, реформите во судството и борбата против организираниот криминал се клучни за процесот на интеграција. Особено затоа што криминалците делуваат преку границите, соработката помеѓу земјите е неопходна. Неодамна Македонија и Србија дадоа важен пример за една ваква соработка, работејќи заедно на два значајни случаи. 
Во јануари, српската полиција ја уапси Станислава Чочоровска-Полетан за шверц на приближно 500 кг кокаин во Македонија. Полетан, која има двојно македонско-српско државјанство, во тоа време живееше во Србија. Откако властите во Скопје издадоа меѓународен налог за нејзино апсење, српската полиција ја притвори. Според властите, Полетан е вклучена во шверцот со цигари и алкохол уште од ерата на Милошевиќ. 
Во јуни 2006-та година, полицијата во Белград го уапси Методија Смиленски, бизнисмен осомничен за измама и неправилности што предизвикаа штети од 50 милиони долари. Смиленски, кој има двојно македонско и австриско државјанство, беше уапсен за време на една рутинска проверка. Еден ден пред истекувањето на едногодишниот рок за екстрадиција, Смиленски им беше предаден на македонските власти. Канцеларијата на јавниот обвинител во Македонија верува дека изјавите на Смиленски можат да доведат до откривање на актуелни и поранешни високи функционери кои беа вмешани како заштитници или партнери во неговите зделки. 
Претставниците велат дека ваквата судска соработка испраќа силна порака до криминалците, предупредувајќи дека тие повеќе нема да можат да бараат заштита преку границата, како и дека нивното однесување нема да биде толерирано -- во ниедна земја.
Како резултат на соработката помеѓу институциите и властите, сите оние што извршиле криминални дела ќе одговараат за нив, изјави неодамна македонскиот министер за правда Михајло Маневски.
Последниот моментум кон соработка може да им се припише на обидите на овие земји за членство во ЕУ и НАТО. Членството во овие две меѓународни организации е условено од формирањето на независни судски сектори и организирање на една ефикасна борба против криминалот.Слабото судство и немањето на регионална и билатерална соработка ја прави борбата против организираниот криминал невозможна. 
„Македонија и Србија-Црна Гора, како и останатите земји од регионот, немаат друга алтернатива освен веќе постоечката регионална коалиција да му се спротивстави на криминалното подземје со многу подобра организација, во споредба со претходниот период на меѓувладина соработка“, рече македонскиот претседател Бранко Црвенковски во едно интервју минатата година. 
Многу лидери од регионот искажаа слични ставови на средбите одржани под покровителство на ЕУ, НАТО, Пактот за стабилност и Европскиот Совет. 
Минатата година, конференцијата во Москва организирана од страна на Европскиот Совет заврши со ветување дека ќе се започне поуспешна борба против криминалот -- посебно преку поефикасни судски постапки. Меѓу стратегиите за кои се дискутираше беше создавањето на една база на податоци во која ќе бидат наведени постоечките процедури во земјите-учеснички поврзани со различни видови на криминал, како и формирање на мрежа на лица за контакт.
Во февруари минатата година, министрите за правда и внатрешни работи на десет земји од Југоисточна Европа се согласија да ја зајакнат соработката во борбата против организраниот криминал, трговијата со луѓе и тероризмот. Албанија, Босна и Херцеговина (БиХ), Бугарија, Хрватска, Грција, Македонија, Молдавија, Романија, Србија-Црна Гора и Турција се обврзаа да ги приспособат нивните закони со цел да ги задоволат стандардите на ЕУ и Советот на Европа. Министрите, исто така, се согласија да основаат работни групи на обвинители и полициски службеници за истрага на организраниот криминал како на национално, така и на регионално ниво. 
ЕУ и НАТО изготвија програми наменети за зголемување на соработката преку образование и обука. Низа проекти за обука на судиите, буџетирање, институционален развој, создавање на нови судски институции и програми за заштита на сведоците беа одржани низ регионот преку програмата на ЕУ КАРДС. 
Земјите во регионот мора да ги надминат недостатоците и да постигнат подобра соработка заради бројни причини. Прво, независното и сигурно судство е клуч за институционална стабилност. Второ, ефикасниот и правичен судски систем е дури позначаен за зголемување на економскиот развој и привлекување на странски инвестиции. Трето, судските системи во регионот се бавни и имаат голем број на нерешени, застарени случаи. Неуспехот на овие системи ги поттикнува граѓаните да немаат доверба во владата и нејзините институции. Ова, сукцесивно, води до дополнителен криминал и корупција, така што се создава еден магичен круг. 
Експертите истакнуваат дека границите, националноста и религијата не треба да бидат бариери за апсење на криминалците. Она што е противзаконско во една земја не треба да се толерира во друга. Судската соработка ќе ја зајакне секоја земја поединечно, на тој начин подобрувајќи ја иднината на регионот како целина. Во исто време, успехот на регионално ниво ќе ја подобри иднината на секоја земја посебно. 
