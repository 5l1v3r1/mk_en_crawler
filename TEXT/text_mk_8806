29/06/2012
Константин Калаган за Southeast European Times во Никозија -- 29.06.12
Во предвечерјето на самитот на ЕУ во петок (29-ти јуни), на кој ќе го преземе претседавањето со Унијата, Кипар доби помош од своите партнери во еврозоната и ММФ за зајакнување на банките во земјата откако истите беа фрлени на колена поради големата изложеност на грчкиот долг.
По договорот од 27-ми јуни, кипарскиот министер за финансии, Васос Шарли, рече дека изложеноста на земјата на Грција беше „несреќно поглавје во економската историја на Кипар“.
Прифаќањето на финансиската помош, вкупната сума и прецизните услови кои треба допрва да се договорат, доаѓа по неколку недели шпекулации и притисок и само неколку дена пред Кипар да го преземе ротирачкото претседавање со ЕУ.
На 25-ти јуни кипарската економија беше деградирана до статусот „отпад“ од страна на агенцијата за рангирање Фич; трета ваква агенција што го направи тоа. Фич посочи дека на владата можеби ќе й требаат 6 милијарди евра за да ги зајакне своите банки. Од 2011 година овој медитерански остров беше исклучен од меѓународните кредитни пазари поради неговиот кредитен рејтинг „отпад“.
По проценката на Фич, владата на претседателот Димитрис Христофиас аплицираше за финансиска помош, објавувајќи дека Кипар стана предмет на „негативно прелевање преку својот финансиски сектор, поради својата изложеност на грчката економија“.
До сабота овој медитерански остров треба да најде не само 1,8 милијарди евра за рекапитализација на својата втора по големина банка -- Кипарската популарна банка -- туку и како неочекуван настан, најголемата банка во земјата, Централната банка на Кипар, во средата објави дека, исто така, й треба „привремена капитална поддршка“, која се проценува на 500 милиони евра, што го сведува вкупното барање на 2,3 милијарди евра.
Во изјавата за SETimes, Јоргос Георгиу, висок претставник на Централната банка на Кипар, објасни дека најголемата банка во земјата ја поддржува одлуката на владата да побара финансиска помош или од Европскиот механизам за финансиска стабилност или Европскиот механизам за стабилност. Но, во исто време, Георгиу рече дека билатералниот заем од Европа нема да исклучи финансиска помош од други места.
Кипар е заинтересиран да обезбеди кредити од Кина и Русија, надевајќи се дека тоа ќе му помогне на островот да ги избегне евентуалните строги мерки на штедење и структурните реформи поврзани со европската финансиска помош. Островот посебно сака да го задржи корпоративниот данок од 10 отсто.
Очигледен кандидат за кредит е Русија, која минатиот декември обезбеди за Никозија заем од 2,5 милијарди евра. Но, по помошта на ЕУ и ММФ за земјата, руската интервенција се чини сé помалку веројатна.
Во средата Еурогруп објави дека програмата за Кипар ќе биде спроведена „со опфаќање на финансиските, фискалните и структурните предизвици на економијата“. Со европската финансиска помош ќе дојдат и строги мерки, вклучително и фискални реформи за „реструктуирање и намалување“ и обиди да се направи економијата на Никозија поконкурентна. 
Георгиу изјави за SETimes дека инјекцијата на капитал во банкарскиот сектор од европската финансиска помош ќе ја обнови способноста за стимулирање раст. 
Кипарската влада објави дека сé уште не е дискутирано за никакви суми, но двајца претставници на еврозоната изјавија за Ројтерс дека вкупната цифра на финансиската помош ќе изнесува 10 милијарди евра, повеќе од половина од годишниот БДП на Кипар.
