19/02/2008
Од Игор Јовановиќ за Southeast European Times во Белград --19/02/08
Додека Советот за безбедност на ОН и министрите за надворешни работи на ЕУ се состанаа одделно во понеделникот, на разговори околу косовското прогласување независност, српските водачи повикаа на поништување на потегот.
Србија никогаш нема да ја признае независноста на Косово, рече претседателот Борис Тадиќ. Тој ја предупреди меѓународната заедница дека „ваквата отстапка би можела да претставува опасен преседан со несогледливи последици“.
Советот за безбедност и понатаму е поделен, при што Русија и Кина се спротивставуваат на сувереноста на Косово и на западните земји што го поддржуваат. Во ЕУ, сите освен неколку земји ја поддржуваат независноста. 
Белград, пак, веќе нареди повлекување на српските амбасадори од САД, Франција и Турција, во очекување на предавањето официјални протесни ноти до нивните влади, и се очекува да ги повлече своите амбасадори и од другите земји што ќе ја признаат независноста на Косово. 
„Т.н. косовска држава никогаш нема да биде членка на ОН. Србија ќе ги искористи сите дипломатски средства што й се на располагање за да го блокира признавањето на Косово“, призна српскиот министер за надворешни работи, Вук Јеремиќ.
Во понеделникот вечер, српскиот парламент ја одобри резолуцијата со која се поништува чинот на еднострано прогласување независност од страна на косовскиот парламент во неделата. „Денес ја започнуваме својата долга битка за враќање на целата покраина во српскиот уставен и правен ред“, рече премиерот Воислав Коштуница пред пратениците. „Ова е наша цел и Србија ќе ја оствари. Ако не можеме да го оствариме ова денес, ќе го оствариме утре, бидејќи Србија мора да биде слободна“, додаде тој.
Сепак, локалниот печат коментираше дека освен потврдата за високото ниво на единство помеѓу парламентарните партии, резолуцијата нема да има вистинско влијание врз настаните на Косово. 
Исто така, српскиот министер за трговија, Предраг Бубало, рече дека Белград никогаш нема да воведе економско ембарго кон Косово. Според него, прогласувањето независност од страна на косовските Албанци нема да има последици врз економските односи помеѓу Србија и Косово. 
„Не можеме да ги казниме луѓето што живеат во Косово поради одлуката на дел од граѓаните“, рече Бубало.
Во понеделникот, насилните демонстрации поради прогласувањето независност продолжија во неколку српски градови. Демонстрантите ги рушеа рестораните на Мек Доналдс, фрлаа камења врз амбасадите на земјите што го признаа Косово и нападнаа неколку супермаркети во сопственост на словенечкиот ланец за малопродажба Меркатор. 
Во судирите со полицијата десетици луѓе беа повредени. Коштуница го повика народот да одржи мирни протести, предупредувајќи дека владата жестоко ќе одговори на насилните демонстрации.
