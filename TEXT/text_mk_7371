04/05/2012
Игор Јовановиќ и Сафет Кабашај за Southeast European Times во Белград и Приштина -- 04.05.12
Српските власти во петокот (4-ти мај) објавија дека уапсиле најмалку осум Албанци во потрагата по осомничени обвинети за воени злосторства за време на судирите во Србија во 2001 година, очигледно како одмазда за ослободувањата на Фатмир Лимај, соработник на косовскиот премиер Хашим Тачи, и тројца други поранешни членови на Ослободителната војска на Косово, обвинети за вршење воени злосторства против Србите.
Апсењата, во јужната српска општина Бујановац, вклучија пет лица обвинети за воени злосторства против цивилите, двајца за давање отпор на полицијата и еден за поседување нелегално оружје, рече министерот за внатрешни работи, Ивица Дачиќ. Тие дојдоа два дена пред Србија да спроведе национални избори. 
Единствениот албански член на српскиот парламент, Риза Халими од Прешевската долина, рече дека апсењата се обид за влошување на мирниот изборен процес. Тој рече дека седуммина од осуммината уапсени се политички активисти на неговата Партија за демократска акција, а еден е кандидат на локалните избори.
„Албанската дискриминација тука е постојана, и нејзината димензија води до еден вид апархејд како во Јужна Африка“, изјави Халими за новинарите.
Ослободувањето од обвиненијата објавено во средата од страна на комисија од двајца судии на ЕУЛЕКС и еден локален судија во приштинскиот округ брзо стана прашање за предизборната кампања во Србија, која ќе одржи претседателски, парламентарни и локални избори в недела (6-ти мај). 
За време на предизборниот митинг во Врање во четвртокот, Дачиќ рече дека пресудата на ЕУЛЕКС е „срамна“. 
„Се прашувам кога некој ќе биде осуден за воени злосторства против Србите?“, рече Дачиќ. „Кога ќе уапсам некој за воени злосторства, тогаш целата меѓународна заедница реагира. Додека сум јас на чело на полицијата, ќе ги апсам сите што извршиле воено злосторство. Бидејќи тие го сторија тоа [го ослободија Лимај] вчера, нема да чекаат долго за мојот одговор.“
Случајот Лимај, кој се сметаше за најголемо судење за воени злосторства во Косово, се водеше против Лимај и 11 други кои беа уапсени во март 2011 година откако беа обвинети за наредување и вршење тортура во затвор во Косово во 1999 година. Лимај е поранешен министер за транспорт и телекомуникации и пратеник од Демократската партија (ПДК) на Тачи.
Српското Обвинителство за воени злосторства ја опиша одлуката како „неправедна и срамна, пред сé кон жртвите што бараат правда“. 
Обвинителот на ЕУЛЕКС од косовското Специјално обвинителство, објави дека ќе поднесе жалба на пресудите.
Во март комисија од судии во случајот донесе одлука дека изјавите и дневниците на Агим Зогај -- кој изврши самоубиство во септември 2011 година -- не може да се презентираат пред судот бидејќи обвинителството не ги следело процедуралните стандарди.
Тензиите меѓу двете земји се секогаш високи, но се влошија откако Србија објави дека нејзините претседателски, парламентарни и локални избори на 6-ти мај ќе вклучат и делови на Косово. Последователниот компромис й овозможи на Србија да ги спроведе своите претседателски и парламентарни избори во северно Косово, и НАТО минатата недела испрати 700 војници, во обид за одржување на мирот.
„По распоредувањето дополнителни војници на КФОР, има помали шанси за евентуални инциденти или проблеми, дури и можам целосно [да го отфрлам] тоа. Но, во случај да има такво нешто, сигурно ќе бидат од помал интензитет“, изјави за SETimes српскиот секретар за Косово, Оливер Ивановиќ.
Неколку дена пред изборите, КФОР објави дека нема опасност. „Но, нашата проценка е дека може да има зголемени тензии и затоа го презедовме ова засилување“, рече за SETimes Марк Стамлер, портпарол на КФОР. „Подготвени сме да дејствуваме и да дадеме поддршка ако биде потребно.“
Амбасадорот Вернер Алмхофер, шеф на ОБСЕ во Косово, изјави за новинарите во Приштина дека од мисијата било побарано од различни меѓународни и локални водачи да го олеснат гласањето на изборите в недела.
Улогата на ОБСЕ е да ги транспортира изборните материјали до и од Косово. Според Алмхофер, организацијата ќе формира избирачки центри на 28 локации низ целата земја.
Но, и покрај плановите, косовските власти се скептични дека изборниот процес ќе се одвива непречено. 
„Му доверивме на ОБСЕ да ги организира изборите, но не сме убедени дека Србија ќе го почитува овој договор“, изјави за новинарите во Приштина вицепремиерот Хајредин Куќи.
„Овие избори се живот или смрт за нас, бидејќи ако српските институции исчезнат, тие набргу ќе бидат заменети со албански“, рече Милан Ивановиќ, претседател ка Српскиот национален совет за северно Косово и Метохија.
