19/04/2005
Од Светла Димитрова за Southeast European Times во Софија -- 19/04/05
Помалку од три месеци пред парламентарните избори на 25-ти јуни, бугарскиот претседател Георги Парванов ја потпиша легислативата за измена на новиот изборен закон на земјата. Тој го стори тоа во понеделникот (11-ти април) откако владејачкото Движење за Симеон II (НДС-II) воведе промени во првичниот нацрт-закон. Амандманите предвидуваат депозит за учество за политичките партии и кандидати и промена на видот на гласачките ливчиња што се користат. 
Парванов претходно се закани дека ќе стави вето на нацрт-законот, изразувајќи несогласување со некои одредби. 
За да се регистрираат за учество на следните избори партиите и коалициите ќе мора да остават депозити од околу 10.000, односно 20.000 евра. Индивидувалните кандидати ќе мора да остават депозити од околу 2.500 евра. На сите три категории учесници ќе има бидат вратени средствата ако освојат повеќе од 1 отсто од гласовите. 
НДС-II, наводно, го предложила условот за депозит во обид да обезбеди учество на изборите само на сериозните партии од повеќе од 200 регистрирани партии во Бугарија. Неодамнешните анкети покажаа дека само шест партии и коалиции, меѓу кои и НДС-II, ќе бидат во состојба да го исполнат условот од 4 отсто, потребен за влез во парламентот од 240 пратенички места. 
За да се регистрираат за парламентарните избори партиите и коалициите, исто така, ќе треба да поднесат список со потписи од најмалку 5.000 поддржувачи. 
Друга голема промена во изборната легислатива претставува воведувањето на единствено интегрално бело гласачко ливче, во замена за традиционалните гласачки ливчиња во боја за различните партии. Листите на сите партии, коалиции и поединични кандидати што се кандидирале за парламентот ќе бидат испечатени на интегрално гласачко ливче, на кое гласачите ќе го одбележат својот избор. 
За разлика од претходните избори гласачките ливчиња нема да бидат ставени во пликоа туку на нив ќе има два печати - едниот ќе биде ставан кога гласачите влегуваат во гласачките кабини, а другиот пред да го стават гласачкото ливче во гласачката кутија. 
Изменетиот закон, исто така, предвидува гласање на Бугарите што живеат во странство за партиите и коалициите, но не и за поединечните кандидати. 
Покрај тоа, бугарските пратеници ја одобрија одредбата со која Државата комисија за безбедност на информациите ќе мора да потврди дека ниту еден од кандидатите на парламентарните избори немал врски со безбедносните служби или разузнавачките оддели на Генералштабот на Армијата или пограничните трупи за време на комунизмот. Резултатите на проверките нема да бидат јавно обелоденети - тие ќе му бидат откриени само на раководството на партијата, коалицијата или иницијативниот комитет што го номинирале кандидатот. 
Оваа конкретна одредба е во согласност со обврските што произлегуваат од влезот на Бугарија во НАТО во април 2004 година - односно од потребата да се осигури дека агентите на тајните служби немаат пристап до доверливи информации. 
