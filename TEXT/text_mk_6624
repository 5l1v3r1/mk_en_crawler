08/12/2011
Светла Димитрова за Southeast European Times во Софијa -- 08.12.11
Предложените пензиски реформи беа усвоени од бугарскиот парламент со 82 наспрема 51 глас, и двајца воздржани, во четврток (8-ми декември). Измените беа поддржани од членовите на владејачката партија ГЕРБ и четворица независни пратеници, додека сите други партии ги отфрлија мерките. 
Двата најголеми синдикати во Бугарија се закануваат со национални протести во врска со реформските планови, кои вклучуваат и зголемување на старосната граница за пензионирањето, почнувајќи од 1-ви јануари. 
Водачите на конфедерацијата на синдикати Поткрепа во вторникот го овластија извршниот совет на синдикатот и штрајкувачкиот комитет да „ги преземат сите неопходни дејства“ за спроведување ефикасни протести низ целата земја, вклучително и национален штрајк во сите негови форми“.
Мика Зајкова, експерт за економија и висок член на синдикатот, изјави за SETimes дека тие „само што почнале со подготовките“ за ваквите дејства, истакнувајќи дека има многу процедури што мора да се поминат, како дел од процесот. 
Таа, исто така, потврди во средата дека протестите ќе бидат организирани заедно со Конфедерацијата на независни синдикати во Бугарија (КНСБ), другиот голем синдикат во оваа балканска држава. 
Минатата недела повеќе од 15.000 работници и вработени се приклучија на митингот во Софија, организиран од двата синдикати, против плановите за пензиски реформи на владејачката централно-десничарска партија ГЕРБ. 
Двата синдикати постигнаа договор со владата минатата година, според кој старосната граница за пензионирање ќе остане непроменета до 2021 година, кога ќе започне зголемувањето во фази, во текот на неколку години. 
Но, неочекувано, на 28-ми ноември владата на премиерот Бојко Борисов објави дека ќе го започне долгоодложуваниот реформски процес уште од следната година, во обид за намалување на празнината во државниот пензиски фонд од скоро една милијарда евра. Нивната првична одлука беше да се зголеми старосната граница за една година почнувајќи од 1-ви јануари, пред да започне новото постепено зголемување во 2015 година.
Разгневени од потегот на ГЕРБ, Поткрепа и КНСБ се повлекоа од тричлениот социјален совет со владата и работодавачите. По протестите на 30-ти ноември, владата го омекна својот предлог, но двата синдикати веднаш го отфрлија.
Ревидираниот план за пензиските реформи предвидува дека, почнувајќи од 1-ви јануари, старосната граница за пензионирање за општата категорија на работници ќе се зголемува за четири месеци годишно додека не достигне 63 за жените и 65 за мажите. Моментно, тие можат да се пензионираат на 60, односно на 63 години.
Потребната возраст, исто така, ќе се зголемува за четири месеци на почетокот од секоја од следните три години за работниците и специјалистите во двете групи кои имаат право на предвремено пензионирање: и ќе достигне 48 за жените и 53 за мажите во Категоријата 1, како што се рударите, пилотите, нуркачите итн. Од 2014 година, работниците од Категоријата 2, која се движи од оние што работат во опасното производство до возачите во јавниот транспорт, и балетаните и циркузантите, ќе можат да се пензионираат на возраст од 53 години за жените и 58 за мажите. 
Почнувајќи од 1-ви јануари, војниците и полицијците ќе може да се пензионираат по 27 години служба, од 25-те години сега. 
„Тие [ГЕРБ] ги кршат принципите на социјалниот дијалог“, рече Зајкова за SETimes. „Работејќи ни зад грб, тие воведуваат мерки што ќе ги засегнат сите, како и трудовите и осигурителните односи во оваа земја. Како може да им веруваме на овие луѓе?“ 
Споменувајќи ја тековната криза во Европа, министерот за финансии, Симеон Џанков, рече дека нема простор за понатамошно одложување на пензиските реформи како што направија претходните три влади.
„Јасно, ако не дејствуваме сега, нашата или некоја идна влада ќе се соочи со тешкотиите низ кои минуваат најмалку две третини од европските земји денес“, рече тој. 
Меѓународните и локалните економисти долго време предупредуваат дека континуираното опаѓање на соодносот вработени-пензионери во Бугарија, која неодамна беше рангирана на петтото место во светот по брзината на стареење на населението, е еден од клучните проблеми во пензискиот систем. 
Освен тоа, „има премногу можности за предвремено пензионирање и премногу можности за добивање инвалидска пензија“, рече за SETimes Лучезар Богданов, аналитичар на софиското консалтинг-претпријатие Индустри воч. „Како резултат на тоа, има премногу неодржливи пропорции во системот.“
Затоа, една од основните мерки е да се зголеми старосната граница за пензионирање, додаде тој. 
„Се разбира, подеднакво важно, ако не и поважно, е да се заострат одредбите за предвремено пензионирање и да се зголеми старосната граница за пензионирање на која имаат право луѓето од различни професии“, додаде Богданов. „Владите во сите развиени земји почнуваат да сфаќаат дека социјалните системи, какви што се денес, се очигледно неодржливи и се придружени со поголеми ризици.“ 
Зајкова за актуелната состојба на пензискиот систем во Бугарија го обвини континуираното намалување на придонесите од 2001 година, како и лошиот менаџмент на професионалните пензиски фондови. Друг фактор е неправичната шема за дистрибуцијата на пензиите, според неа. 
Обичните Бугари се, исто така, поделени во својот одговор на обвинувањата.
„Ќе беше подобро ако владата не се повлечеше од својот план за едногодишно зголемување [на старосната граница за пензионирањето]“, рече за SETimes Тања Радева, сопственичка на мало трговско претпријатие во Софија. „Системот е болен и му треба операција, а не лекови против болка.“
Измените беа „лоша вест“ за Марија Николова, вработена во јавниот сектор, во своите доцни 50-ти години. 
„Се надевав дека ќе се пензионирам за година-две. Кој знае што ќе се случи во меѓувреме?“, рече таа за SETimes. „Ова се претвора во подвижна цел, која можеби никогаш нема да можам да ја стигнам.“
