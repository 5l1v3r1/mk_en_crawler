04/07/2006
Високиот претставник на Босна и Херцеговинa (БиХ), Кристијан Шварц-Шилинг, на 26-ти јуни во Брисел одржа состанок со комесарите за правда и проширување на ЕУ, Франко Фратини и Оли Рен. Шварц-Шилинг лобираше за олеснување на визниот режим на ЕУ за државјаните на БиХ. 
*** 
Грчкиот премиер Костас Караманлис и неговиот фински колега, Мати Ванханен, се состанаа во Хелсинки на 26-ти јуни, на разговори околу изгледите за членство во ЕУ на Турција и на земјите од Западен Балкан, како и за кипарското прашање. Финска го презеде ротирачкото претседателство со ЕУ на 1-ви јули.
 *** 
Aлбанскиот претседател Алфред Мојсиу се состана со својот косовски колега, Фатмир Сејдиу, на 27-ми јуни во Тирана. Сејдиу истакна дека главниот приоритет на Косово -- по решавањето на прашањето на статусот -- е интеграцијата во евроатланските структури. Тој додаде дека косовските Албанци мора да живеат во мир со Србите во покраината. 
*** 
Српскиот претседател Борис Тадиќ ја посети Хрватска на 27-ми јуни и оствари разговори со својот колега, Стипе Месиќ, во врска со зајакнувањето на билатералните врски. Српскиот водач потоа отпатува за Македонија, каде што на 28-ми јуни се состана со претседателот Бранко Црвенковски. Тие се согласија дека Македонија и Србија мора да ја унапредат соработката и меѓусебно да се поддржуваат на патот кон интеграцијата во ЕУ. Тадиќ потоа, на 29-ти јуни, отпатува за Босна и Херцеговина, каде што се состана со претседателот на претседателството на БиХ, Сулејман Тихиќ. Само со стабилност и напредок земјите од Западен Балкан можат да ги остварат своите цели за евроатланска интеграција, рече Тадиќ. 
*** 
Претседателот на претседателството на Боснa и Херцеговина, Сулејман Тихиќ, на 26-ти јуни во Сараево се состана со генералниот секретар на Организацијата на исламската конференција, Екмеледин Ихсаноглу. Тие разговараа околу евентуалното членство на земјата во ОИК. 
*** 
Министрите за економија на Aлбанија, Босна и Херцеговина, Бугарија, Хрватска, Македонија, Молдавија, Црна Гора, Романија и Србија и претставниците на Пактот за стабилност во Југоисточна Европа (ЈИЕ) се состанаа на 27-ми јуни во Виена и усвоија рамка за инвестициите во ЈИЕ. Истата ќе послужи како основа за подготвување и спроведување на националната политика поврзана со инвестициите и ја демонстрира подготвеноста на земјите и нивната посветност на зајакнувањето на конкурентноста и странските инвестиции во регионот. 
*** 
Tурскиот претседател Ахмет Неждет Сезер ја посети Русија на 28-ми јуни, при што оствари разговори за зајакнување на билатералните економски врски. Разговорите се фокусираа на начините за поттикнување на трговијата и на идеите за изградба на нов нафтовод кој ќе помогне да се прекине сообраќајот со танкери по фреквентниот Босфорски теснец.
(Разни извори -- 26/06/06-04/07/06) 
