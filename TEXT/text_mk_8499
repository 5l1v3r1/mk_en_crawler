14/12/2011
Дражен Ремиковиќ за Southeast European Times во Сараево -- 14.12.11
Парламентарната комисија на Босна и Херцеговина, задолжена за измени во деловите од уставот што се сметаат за дискриминаторски, го пропушти својот краен рок. 
Телото требаше да се согласи досега за амандманите кои ќе значат примена на одлуката од 2009 година на Европскиот суд за човекови права за случајот Сејдиќ-Финчи. Судот пресуди дека уставот на БиХ го крши меѓународното право бидејќи им забранува на етничките малциства да се кандидираат за високи државни функции. 
Моментно, уставот предвидува дека само етничките Бошњаци, Срби и Хрвати може да бидат избрани за членови на претседателството на БиХ и Домот на народите. Работата на комисијата беше до крајот на ноември да изготви предлог-амандман кој ќе биде прифатлив за сите политички партии.
Но, политичките несогласувања се крчкаат уште од пресудата пред две години. 
Доминантните партии се подготвени на компромис за составот на законодавниот дом, но остануваат поделени околу тоа дали членовите на претседателството треба да бидат избрани директно од еден од двата политички ентитети, или индиректно од парламентот.
Претседателот на комисијата, Сафет Џаферовиќ, потврди дека не е постигнат договор за спроведувањето на пресудата. Сепак, истакна тој, постигнат е напредок.
„Комисијата усвои два заклучоци: дека нема консензус кој е потребен за предлагање уставни амандмани и дека комисијата треба да продолжи со работата. Беше постигнат договор за опфатот на уставната измена, и дека истата треба да се однесува на изборите за членови на претседателството на БиХ и Домот на народите“, рече Џаферовиќ за SETimes. 
Комисијата ја сочинуваат претставници на 13-те најголеми политички партии во БиХ и досега се состана десетпати.
Џаферовиќ се надева дека државниот парламент ќе го усвои извештајот на комисијата и ќе го продолжи мандантот на политичките претставници.
Јакоб Финчи, член на еврејската заедница на БиХ и еден од двајцата кои поднесоа тужба, е разочаран.
„Кога беше формирана комисијата, јас предвидов дека ништо нема да се случи и, за жал, моето предвидување беше точно. БиХ презеде обврска да ги почитува своите меѓународни обврски, кога го потпиша Договорот за стабилизација и асоцијација во 2002 година. Никој не ја принуди БиХ да го вети тоа“, рече Финчи за SETimes. 
Тој истакна дека БиХ е единствената држава во Европа која не спровела пресуда на овој суд.
„Можеме само да седиме и чекаме подобри времиња, кога ќе биде возможен политички договор за една толку едноставна и лесна работа“, додаде Финчи.
Актуелниот устав на БиХ беше зацртан со Дејтонскиот мировен договор во 1995 година, кој стави крај на конфликтот во Босна во периодот 1992-1995 година.
Истиот го воспостави трипартитното претседателство кое ротира меѓу етнички Хрват, Босанец [муслиман] и босански Србин. Всушност, системот спречува припадниците на 17-те малцинства во земјата, познати во уставот едноставно како „другите“, да учествуваат целосно во политичкиот живот.
Правните експерти велат дека единствено политичарите ја сносат одговорноста за неспроведувањето на пресудата. Милан Дмичиќ, професор по уставно право на Универзитетот на Бања Лука, рече дека има правна и политичка основа за спроведување на пресудата. 
„Политичарите треба да се фокусираат на спроведување на пресудата во уставот што е можно поскоро“, рече Дмичиќ за SETimes. „Одговорноста ја сносат само институциите на БиХ, и јас се плашам дека едно јасно и разбирливо правно прашање, полека се претвора во политичка бесконечност.“ 
Тања Топиќ, политичка аналитичарка со седиште во Бања Лука, изјави за SETimes дека случајот покажува очигледен недостаток на политичка волја. 
„Кога сакате да одложите нешто во Босна, формирате комитет. Фактот дека никој од малцинските претставници не беше во комитетот, говори најдобро за тоа колку се сериозни политичарите за ова прашање“, рече Топиќ. 
Таа додаде дека една земја што сака да има демократски вредности, мора да ги спроведе истите вредности. 
Европските официјални претставници ги предупредија властите во БиХ дека мора да ја спроведат пресудата според меѓународните обврски на земјата.
„Теоретски, да, постои можност да бидат спроведени санкции, со што БиХ би била исклучена од Советот на Европа, но јас искрено се надевам дека тоа нема да се случи“, рече Финчи.
