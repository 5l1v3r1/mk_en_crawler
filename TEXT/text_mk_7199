11/09/2012
Катица Ѓуровиќ за Southeast European Times во Белград -- 11.09.12
Владите во регионот промовираат нови закони за урбанистичко планирање и поедноставни, евтини и побрзи процедури за легализација на живеалиштата, со што им даваат на жителите во нелегално изградените објекти уште една шанса да ги легализираат своите домови.
Експертите велат дека нелегалното домување претставува постојан проблем; скоро 780.000 градби во Србија чекаат на легализација, 1 милион во Грција, 200.000 во Хрватска и во Босна и Херцеговина (БиХ) и 100.000 во Црна Гора.
„Корените на нелегалното градење датираат од претходниот период на несоодветна политика на домување и земјишна политика, демографски притисоци, како и економски емигранти во градовите, што започна во 1970-тите и сé уште трае“, изјави заSETimes Драгослав Шумарац, претседател на српската Комора на инжењери.
Во текот на изминатите 20 години, државите од регионот презедоа драстични земјишни реформи и масивна прераспределба на државен и приватен имот, предизвикувајќи градежен хаос.
Петте последователни обиди за масовна легализација во изминатата деценија во Србија дадоа слаби резултати; само во Белград на легализација чекаат 243.000 барања.
Според Шумарац, прв обид за решавање на проблемот во Србија беше законот за планирањето и изградбата од 2003 година.
Иако законот беше неколкупати изменет, проблемот остана, што го поттикна српското Министерство за градежништво и урбано планирање да почне да нуди нови, лесни и ефтини процедури за легализација.
„Акцентот сега е ставен на луѓето и нивната финансиска состојба. Тие плаќаат само минимални суми за административната работа на неколку месечни рати. Трошоците за легализацијата ќе бидат меѓу 200 и 300 евра, зависно од големината на имотот“, рече заSETimes Александра Дамјановиќ, заменик-министер за градежништво и урбанизам.
Тимови од правни експерти ќе им помагаат на општините, со оглед на тоа што повеќето од нив немаат стручен персонал.
Белградската населба Калуѓерица е меѓу најголемите нелегално изградени населби во Европа; скоро 80 отсто од 15.000 куќи се изградени без дозвола. Земјиштето се смета за обработлива почва, но со децении е покриено со градежни работи.
Жителите на Калуѓерица велат дека градат од потреба.
„Почнавме со градење во средината од 1980-тите, кога сфативме дека чекањето државата да ни даде стан беше безнадежно. Ја градевме нашата куќа 10 години и инвестиравме во сé, вклучително и водоводната [инфраструктура], струјата и патиштата“, изјави за SETimes Драган Вујиќ, жител на Калуѓерица.
Вујиќ рече дека му требале 10 години да ја легализира својата куќа поради прескапите процедури и бирократијата.
„Во интерес на луѓето е да има законски начини за градење куќа. Без градежна дозвола, градежните материјали се поскапи. Потрошивме 30 отсто повеќе на нашата куќа отколку некој со дозвола“, додаде Вујиќ.
Хрватската влада се обидува да го затвори прашањето на легализацијата пред да пристапи во ЕУ во јули 2013 година. По бројни обиди, истата неодамна го усвои Законот за легализација на нелегално изградените објекти.
Легализацијата во Хрватска сега чини меѓу 70 и 3.000 евра, во зависност од големината и видот на имотот и начинот на плаќање.
Во Црна Гора владата, исто така, й дава шанса на легализацијата, но сопствениците ќе мора да плаќаат ретроактивни даноци и комунални трошоци.
„Сите пари што ќе се соберат, ќе бидат инвестирани во опремувањето и модернизацијата на населбите во Црна Гора, за истите да добијат нов изглед и да се зголеми вредноста на земјиштето“, изјави за подгоричкиот весник Побједa Предраг Секулиќ, министер за одржлив развој и туризам.
Скоро 40.000 објекти, кои заземаат вкупно 3,6 милиони квадратни метри, беа изградени без дозвола.
Maкедонија на почетокот од минатата година усвои нов закон, како сериозен обид за легализација на 300.000 објекти, за 1 евро по квадратен метар, при што сумата се плаќа на 12 рати.
„Конечно, со новиот закон, ќе ја легализирам мојата куќа, која почнал да ја гради мојот татко, но јас ја завршив без соодветна документација бидејќи општината тогаш немаше донесено урбанистички план“, рече за SETimes Петар Станковски (54), градежен работник од Куманово.
Станковски рече дека буквално целата населба Иго Тричковиќ, каде што живее тој, е нелегално изградена; но, поголем дел од граѓаните ја обезбедиле неопходната документација и чекаат општинските власти да ги легализираат нивните куќи.
„Но, во некои делови во и околу Куманово -- селата Липково, Матејче, Отља, Черкезе -- нелегалното градење продолжува, бидејќи дојденците од Косово финансираат куќи и големи деловни згради, а општината се чини немоќна да го спречи тоа“, додаде Станковски.
БиХ договори легализацијата да се врши на кантонско ниво.
Локалните жители велат дека цената на градежните дозволи -- 150 евра за квадратен метар -- е главната причина поради која многумина се решаваат да градат нелегално.
Бројките се големи -- дури 86.000 објекти само во Република Српска, или во просек 3,5 куќи на квадратен километар.
Во Грција владата се обидува да придонесе за јавниот буџет наплаќајќи и до 6.000 евра за привремена легализација на нелегалните живеалишта или, ако сопствениците не се согласуваат, парична казна двојно повисока од таа сума.
Но, напорите во Грција со години се покажуваат залудни. Од 7 милиони домови, се проценува дека околу една четвртина се изградени без дозвола.
