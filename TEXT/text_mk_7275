08/05/2012
Линда Карадаку за Southeast European Times во Приштина -- 08.05.12
Две децении по крвавите војни на Балканот, останува клучното прашање: што стана со големиот број борци кои учествуваа, борејќи се за една или друга страна? Повеќето од оние на командни позиции завршија на судење, или во Хашкиот трибунал или во локалните судови. Но, поголем дел од војниците се вратија дома. Нивните животи добија поинакви траектории -- некои трагични, некои мирни. Но, буквално сите се соочуваат со истиот предизвик.
„Со оглед на тоа што сите поранешни борци се сé уште на работоспособна возраст, застоената економска ситуација сериозно го попречи нивното реинтегрирање. Многумина беа лишени од некаков вид образовни можности кои можеби очекуваа дека ќе ги уживаат, и беа оставени да импровизираат кариери“, рече за SETimes Јан Банкрофт, основач на организацијата Трансконфликт, која работи на мирно решавање на конфликтите во регионот.
Банкрофт додава дека одделните држави лошо ги услужија оние што бараа можности за неформално образование, оставајќи ги многумина зависни од системите на надоместоци кои државите едноставно не можат да си дозволат да ги одржуваат; особено со оглед на бројот на лажните баратели.
„Исто така, има тенденција за фокусирање на економските димензии на реинтеграцијата, што значи дека примерите на посттрауматски стрес не го добиваат потребното внимание.“
Косовскиот политички коментатор Белул Беќај, универзитетски професор, изјави за SETimes дека меѓународните групи организираа обуки за поранешните борци. „Некои се интегрирани во полицијата ... некои започнаа бизниси. Многумина останаа заборавени.“ 
Министерот за внатрешни работи, Бајрам Реџепи, изјави за SETimes дека околу 1.500 поранешни припадници на Ослободителната војска на Косово се интегрираа во косовската полиција. „Оние кои аплицираа и ги исполнија критериумите, беа прифатени и тие се сега косовската полиција.“ 
Малиќ Ндреца е ветеран кој сега работи како чувар во голем маркет. „Интеграцијата беше направена повеќе индивидуално. Некои од поранешните борци заминаа во странство, некои најдоа работа самостојно, многумина дури и се покајаа што учествуваа во војната бидејќи се бореа за идеали, за ништо друго“, рече тој за SETimes. 
Беќај смета дека нема голема опасност овие поранешни војници да играат улога во некои идни немири во регионот. „Тие може да почнат каква било авантура, но не можат да продолжат и да ја завршат ако разочараните граѓани, кои не се среќни со високото ниво на невработеност и сиромаштија, не им се приклучат“, рече Беќај.
Банкрофт се согласува дека има малку желба меѓу поранешните борци повторно да се борат. „Многумина се борат да се справат со траумата од последната војна; за што добија многу малку помош. Повеќето сега имаат семејства и кредити. Многумина се чувствуваат предадени и разочарани од она за што се бореле во раните 1990-ти, и ќе бидат исклучително колебливи да земат оружје во рака повторно“, објасни тој.
Меѓународната организација за миграција (ИОМ) почна да работи на рехабилитација на поранешните борци во 1999 година. Според Косовапрес, косовска новинска агенција, ИОМ регистрирала поовеќе од 25.000 поранешни борци во Косово и им помогнала да се вклучат во процесот на реконструкција по војната. Првично, околу 4.500 поранешни борци станаа дел од Косовските безбедносни сили (КБС). Но, самите КБС поминаа низ период на трансформација и професионализација.
Во Босна и Херцеговина (БиХ) се вклучи НАТО. Балкан инсајт објави во мај 2010 година дека Алијансата отвори нов доверителски фонд во вредност од 4,6 милиони евра со цел да им помогне на поранешните босански војници да се реинтегрираат во цивилниот живот.
„Фондот, кој вклучува половина милион евра обезбедени од босанската влада, е наменет за користење во периодот од 2010 до 2012 година“, објави агенцијата. Истата додаде дека новиот доверителски фонд „ќе обезбеди помош за војниците кои станаа вишок со тековната трансформација на босанските армиски сили, при нивното повторно влегување во цивилниот живот“.
Во соседна Србија ОБСЕ проценува дека 15 отсто од машкото население се ветерани од балканските војни. Тие се многу разновидна група, која ја вклучува и поранешната регуларна армија, членовите на полицијата и паравоените групи.
Центарот за воени трауми, српска невладина организација, работи со нив врз основа на моделот наречен „Група за поддршка на ветераните“, кој придонесува за психолошката стабилизација на ветераните и нивните семејства, како и за унапредување на квалитетното реинтегрирање во општеството. Програмата, исто така, придонесува за поширок социјален процес на соочување со военото минато и градење одржлив мир.
Групата за поддршка на ветераните здружува луѓе кои делат слични воени искуства и оние кои имаат исти грижи и проблеми во секојдневниот живот, со цел да си помогнат едни со други во надминувањето на тешкотиите. „Ветераните се маргинализирани“, според центарот.
Банкрофт вели дека мора да се направи повеќе за да се искористи потенцијалот за градење мир на поранешните борци.
„Како што покажува примерот на поранешните политички затвореници во Северен Ирак, поранешните борци може да бидат водачи во нивните соодветни заедници, давајќи значаен придонес за трансформација на конфликтот.“
