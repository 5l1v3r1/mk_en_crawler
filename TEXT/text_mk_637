05/11/2004
(Разни извори – 29/10/04 - 05/11/04)
Австриското претпријатие ОМВ ќе купи 33,34 отсто од акциите на романското државно нафтено претпријатие Петром, откако државното антимонополско тело официјално го одобри договорот на 2-ри ноември. ОМВ ќе плати 669 милиони евра и ќе инвестира дополнителни 860 милиони евра за купување на контролниот пакет во иднина. Австриското препријатие се согласи да ги продаде своите 25,1 отсто акции во романската приватна нафтена група Ромпетрол за да избегне монопол. 
*** 
Агенцијата за рангирање „Стандард и пур“ на 1-ви ноември објави дека одредила долгорочен кредитен рејтинг од „Б+“ и краткорочен автономен кредитен рејтинг од „Б“ за Србија, со стабилни изгледи. Агенцијата соопшти дека овој рејтинг се должи на очекувањата од континуирана мудра економска политика и понатамошен напредок во структурните реформи, во услови на значителен политички ризик и ранлива надворешна позиција. 
*** 
Европската комисија (ЕК) објави дека планира да ја зајакне трговијата и да ги унапреди трговските врски помеѓу двата дела на поделениот остров Кипар. Претставникот на ЕК Адријан ван дер Мер сигнализираше дека ЕУ ќе го прошири обемот на производите со кои може да се тргува преку Зелената линија што ги одвојува грчката и турската заедница на островот.
*** 
Српската Влада на 2-ри ноември го усвои нацрт-буџетот за 2005 година, одредувајќи ја целта на буџетскиот дефицит на околу 273 милиони евра или 1,4 отсто од БДП. Буџетскиот дефицит е во согласност со барањата на ММФ и ќе биде покриен со приходи од приватизацијата, странски заеми и субвенции, како и позајмувања од локалните финансиски пазари. 
*** 
Босна и Херцеговина (БиХ) и Светската банка потпишаа договор за заем од 20 милиони американски долари за поддршка на развојот на урбаната инфраструктура. Заемот е со рок на враќање од 20 години и 10 години грејс-период. Банката, во меѓувреме, ја разгледува можноста за доделување на дополнителни 150 милиони американски долари за слични проекти во БиХ во следните три години. 
*** 
Претпријатието „Трафалгар ресорсис“ со седиште во САД го купи македонското рударско претпријатие Злетово. Цената на договорот е одредена на 150.000 евра. Новиот сопственик, исто така, ќе треба да инвестира дополнителни 10,5 милиони евра за рестартирање и модернизирање на задолжените рудници на претпријатието во текот на следните десет години. 
*** 
Српската Влада до Парламентот достави нов нацрт-закон за заштита на конкурентноста, кој има за цел доближување на домашната легислатива до онаа на ЕУ. Помеѓу останатите мерки, легислативата предвидува воспоставување на антимонополско тело. 
*** 
Босанското претпријатие за инженеринг Енергоинвест потпиша договор во висина од 23 милиони евра во Либија, објави на 2-ри ноември директорот на претпријатието Џемаил Влаховљак. Според договорот, Енергоинвест ќе обезбеди опрема и инженерски работи за либискиот проект Great Man-Made River, кој започнува на 1-ви декември. 
