20/08/2012
Ивана Јовановиќ за Southeast European Times во Белград -- 20.08.12
Група млади новинари планира оваа година повторно да го отвори медиумскиот сервис Југословенска радио-телевизија (ЈРТ), како целосно доброволен радиотелевизиски сервис, кој ќе го опслужува регионот.
Каналот планира да користи новинари-доброволци од Белград, Загреб, Љубљана, Нови Сад, Подгорица, Приштина, Сараево и Скопје. Истиот ќе почне со емитување програма оваа година како радио-станица, а ќе се прошири со видео-извештаи на Интернет до декември.
Се планира да се емитува програма 15 часа на ден, при што извештаите ќе се фокусираат на регионалните, наместо на националистичките, ставови. Доброволците планираат извештаи за вестите, политиката, забавата, спортот, филмовите, документарците, културата, како и образовни и младински програми.
„Суштината на ЈРТ е потиснување на национализмот“, рече за SETimes Бенјамин Хасаниќ (17) од Маглај, кој планира да го отвори каналот.
Југословенската радио-телевизија беше радиотелевизиски сервис на Југославија пред истата да се распадне во 1990-тите. Истиот се распарчи на одделни јавни радиотелевизиски канали кои работеа во Босна и Херцеговина (БиХ), Хрватска, Македонија, Црна Гора, Србија, Словенија, Косово и покраината Војводина во Србија.
Хасаниќ рече дека ЈРТ, исто така, ќе ја поддржува слободата и развојот на медиумите -- две области кои недостигаат во регионалните медиуми, рече тој.
Зерина Копра (19), која ќе известува од Сараево, рече дека ЈРТ е шанса за луѓето од поранешна Југославија и нејзината дијаспора да имаат отворена комуникација и соработка, размена на размислувања и да работат заедно задржувајќи го својот национален, религиозен и културен идентитет. Таа рече дека иницијативата ќе се спротивстави на говорот на омразата и дискриминацијата. 
„Не сакаме да ја оживееме СФР Југославија, да ги поместиме границите на државите, па дури и да бидеме југо-носталгични“, рече таа за SETimes. „Сакаме да бидеме високопрофесионален регионален телевизиски канал, кој ќе може да создаде подобра поврзаност меѓу луѓето таму.“
Но, ќе има значителни предизвици, како што е финансирањето и природната перцепција во јавноста дека оваа инкарнација на ЈРТ е поврзана со југословенски финансираниот радио-телевизиски сервис.
„Најтешката пречка во овој момент е недостигот на поддршка меѓу граѓаните. За жал, многу од нив гледаат скептично на ЈРТ бидејќи името aсоцира на политичката страна“, изајви за SETimes Елида Белир (32), известувач од Хрватска.
Милош Јованов (25), доброволец од Македонија, признава дека недостигот на искусни професионални новинари ќе биде предизвик за новата ЈРТ, како и недостигот на присуство на телевизија. Но, тој е силно мотивиран да биде дел од проектот и да се бори за истиот.
„Регионалната димензија на проектот во кој поранешниот медиумски простор може, повторно, да се собере, е мојата главна мотивација“, рече Јованов за SETimes.
Mарија Крушчиќ (25) од Црна Гора одлучи да биде дел од ЈРТ бидејќи й се допаѓа што истата ќе ги здружи младите луѓе да работат заедно.
„Се надеевам дека проектот и јас ќе имаме заеднички напредок и сум прилично сигурна дека ќе растеме и ќе добиеме нови членови и важност низ целиот регион“, рече таа за SETimes.
Сања Алексиќ (20), студентка по новинарство на белградскиот Факултет за политички науки, рече дека смета оти новата ЈРТ претставува шанса да се запознае со своите колеги од целиот регион.
„Повеќето од нас не ги сакаа војните и не знаеја ништо за проблемите од 1990-тите, а сега ги имаме истите секојдневни проблеми“, рече таа за SETimes. „Медиумите се уникатен начин да се најде заедничко решение за истите.“
