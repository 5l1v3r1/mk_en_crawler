20/02/2012
Менексе Токјај за Southeast European Times во Истанбул -- 20.02.12
Кината ретко можат да се видат полни среде работен ден, но тоа е она што се случи во четвртокот (16-ти февруари) во Истанбул, кога многу очекуваниот филм „Фетих 1453“ („Освојување 1453“) беше прикажан во кината во симболично време, 14:53 часот. 
Со буџет од 29,7 милиони лири (12,9 милиони евра), најголем во историјата на турскиот филм, филмот го прикажува освојувањето на Константинопол од страна на султанот Мехмет II на чело на турската војска во 1453-та година, голем пресврт во светската историја.
Филмот започнува со зборовите кои му се припишуваат на пророкот Мухамед. „Вистина, еден ден Константинопол ќе биде освоен. Колку извонреден командант е оној кој ќе го освои, колку извонредна ќе биде неговата војска!“ 
Филмот, чија продукција траеше повеќе од две години, се смета за комбинација на борбена акција и отомански триумфализам. 
Како синеасти, ние создаваме нешто имагинативно. Особено во овој случај, снимањето на филм за освојувањето на Истанбул, кое отвори една нова ера во светската историја, беше сон само по себе“, Силва Делиоуглу, ко-режисер на филмот, објасни за SETimes. 
Нејзиното очекување е дека, како филм изработен во согласност со холивудските стандарди, тој ќе има глобално влијание. 
Навистина, кога излезе трејлерот за филмот пред неколку месеци, тој предизвика реакции. Голем број Грци и Христијани го опишаа филмот како провокативен и повикаа на бојкот. Грчкиот неделник То Прото Тема го опиша филмот како „освојувачка пропаганда од страна на Турците“. 
„Турските освојувачи се претставуваат себе си како господари на светот“, вели весникот, додавајќи дека „во филмот не се прикажани масовните убиства на Грците и пљачкосувањето на земјата од страна на Турците“.
Џенет Барис, филмски критичар од Агос Дејли, за SETimes ја објасни причината за ваквите реакции.
„Обично, историските филмови поттикнуваат националистички чувства во секоја земја. Поради ова, наместо да бидат објективни, тие ги истакнуваат чувствителните прашања во општеството. Од друга страна, тие исто така нудат можност да се потсетиме и повторно да дискутираме за историските случувања на меѓународно ниво“. 
Филмските критичари во Турција го истакнаа големото значење на снимањето на епски филмови како „Фетих 1453“ со цел да почне да се зборува за историјата на Турција. „Само тогаш сите ние ќе можеме да снимаме добри епски филмови кои раскажуваат за непријателството меѓу нациите во минатото без поткопување на мирот што го имаме сочувано денес“, истакна колумнистот Енгин Ардик во дневниот весник Сабах на 13-ти јануари.
Според Мустафа Ирмак, филмски критичар од Filmelestirisi.com, „ако некој треба да даде пример за нашата славна, но крвава историја на освојување, најбрилијантен пример за ова сигурно ќе биде освојувањето на Истанбул“.
„Филмот ја раскажува приказната за една голема победа која имаше значајни импликации врз муслиманскиот свет. Значи, неизбежно е дека во исто време тоа е приказна за поразот на друг огромен верски фронт кој даде сè од себе за да го заштити градот, изјави Ирмак за SETimes. 
Што се однесува до јавноста, реакциите се мешани. 
„Ние потекнуваме од едно многу величенствено отоманско минато и уште еднаш јас бев горд на моите предци“, изјави за SETimes, 34-годишниот Енгин Ајбеј, за време на прикажувањето на филмот во Истанбул. 
„Султанот Мехмет беше познат по верската толеранција со која тој ги третираше своите поданици, особено освоените Христијани, и филмот завршува со таа прекрасна сцена“, додава тој, осврнувајќи се на последната сцена, кога султанот Мехмет II й кажува на грчката заедница дека Турците ќе бидат благонаклонети кон нивната религија. 
Сепак, не сите редовни посетители на кината имаат такво позитивно мислење за филмот. 
29-годишната Гозде Генц го критикуваше филмот.
„Доста е тешко да се замисли како Британците го комеморираат освојувањето на Лондон или Финците на Хелсинки“, рече таа, додавајќи дека цифрите на билетарниците ќе покажат до кој степен турскиот народ има носталгија за неговото отоманско минато. 
