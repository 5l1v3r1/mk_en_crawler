18/05/2010
Од ХК Цанис за Southeast European Times во Атина -- 18/05/10
Во потегот кој е окарактеризиран како големо „затоплување“ во односите, премиерот Реџеп Тајип Ердоган детално ја изнесе позицијата на Турција за серија горливи прашања за време на дводневата посета на Атина која заврши во саботата (15-ти мај). 
Ердоган -- кој ја предводеше делегацијата од повеќе од 300 официјални претставници и бизнис водачи -- оствари разговори со својот грчки колега Јоргос Папандреу за теми како што се воените прелети на турски воени авиони над Егејското Море, постојната закана со војна од страна на турското национално собрание и ситуацијата во Кипар. Грција долго време ги сметаше овие за главни пречки за целосно нормализирање на врските. 
„Оние кои ја пишуваат историјата ќе напишат дека две антички цивилизации, два важни актери тргнаа по патот кон мирот и пријателството“, рече Ердоган по состаноците. 
Во врска со прелетите, Ердоган рече дека како дел од „гестот на добра волја“, турските и грчките воени авиони треба да летаат ненаоружани во регионот. Тој, исто така, рече дека треба да им биде дозволена можноста двете страни да поднесуваат планови за летови пред закажаните маневри.
„Добрососедските односи значат дека кога јас сакам да влезам во вашиот воздушен простор најпрво ќе чукнам на вратата, а потоа ќе речам „сакам да влезам во вашиот воздушен простор“. Тоа ние го нарекуваме планови за летање. Ако турските воздухопловни сили поднесуваат планови за летање ... нема да има пресретнување од страна на грчки авиони, вооружени или невооружени“, одговори Папандреу. 
Запрашан за долготрајниот кипарски проблем, Ердоган рече дека неговата влада сака реципроцитет во однос на прашањето да им се дозволи на кипарските авиони и кипарските бродови пристап до турските пристаништа и аеродроми, потврдувајќи ја својата поддршка за мировниот план на Анан за повторно обединување на островот.
„Заедницата на кипарските Грци не гласаше за решението што го предложија ОН, и затоа ние сега мораме да се вратиме на [преговарачката] маса. Тоа се одвива сега“, рече Папандреу.
И покрај позитивниот тон на разговорите, многу аналитичарите и понатаму се скептични. 
„Се потврди дека по децении контакти и постојани преговори на сите нивоа, апсолутно ништо не е променето“, напиша колумнистот Јанис Картлис во атинскиот весник „Вима“ во понеделникот. „Според тоа, прашањето е дали нешто ќе се промени сега, бидејќи беа изразени добри намери, од една страна, но не беше договорен механизам за решавање на проблемите, нешто што ќе се заснова на општата перцепција во врска со правилата на Меѓународното право.“
Бидејќи тоа е примарната причина за континуираниот ќор-сокак, имено, различните толкувања на овие правила од двете страни“, напиша Карталис. 
„Колку и да сакаме да ја промовираме позитивната димензија на посетата, имено, фактот дека Грција и Турција се реактивираат себеси во секторот на [прашањата] на „ниската политика“, и покрај добрата клима, за жал, проблемите во Егејот остануваат“, се цитира изјавата на Танос Докос, генерален директор на атинската експертска група ЕЛИАМЕП. 
Сумирајќи ја позицијата на својата партија во врска со посетата на Ердоган, водачот на главната опозициска партија, Нова демократија, Антонис Самарас, во понеделникот истакна дека „кога една земја е во слаба позиција не започнува преговори за своите национални интереси. Прашањата што не ги решивме додека бевме во посилна позиција, а Турција беше во послаба позиција, очигледно, не можат да се решат денес, кога преживуваме тешка економска криза“.
