24/01/2008
Од Зоран Николовски за Southeast European Times во Скопје -- 24/01/08
Околу 280.000 Македонци овој месец ќе добијат просечно покачување на пензии од 15 отсто. Одлуката, донесена на почетокот од овој месец од страна на владата ги замени планираните 10 отсто општо зголемување.
Новите зголемувања -- помеѓу 20 и 10 отсто -- ќе ги израмнат исплатите, рече на прес-конференцијата министерот за труд и социјална политика, Љупчо Мешков.
Владата ќе ги зголеми најниските пензии за 20 отсто, оние што изнесуваат помеѓу 100 и 170 евра за 15 отсто, пензиите до 240 евра за 12 отсто, а пензиите повисоки од 240 евра за 10 отсто, според изјавата на Мешков.
Првата група вклучува околу 120.000 пензионери, втората 110.000, третата 35.000, а четвртата група има околу 12.000 пензионери, рече министерот. 
Околу 97 отсто од пензионерите почнаа да добиваат зголемување минатата недела, а останатите ќе добијат зголемување на почетокот на јули.
Мешков рече дека ова претставува огромен чекор за владата со оглед на тоа што просечната пензија се базираше на просечните плати. „Преку оваа хармонизација, пензиите ќе се доближат до динамиката на зголемувањето на платите“, рече Мешков.
Зголемувањето е овозможено со вишокот од 9.4 отсто во Фондот за пензиско и инвалидско осигурување. Овој вишок се очекува да се зголеми уште повеќе годинава. 
Другите фактори што придонесоа за покачувањето се воведувањето на рамниот данок и намалувањето на сивата економија во земјата. Наплатата на даноците во земјата порасна, како и владината финансиска дисциплина. 
Зголемувањето на пензиите беше извршено со согласност на ММФ. Претставниците на Фондот велат дека сé додека буџетскиот дефицит се држи во рамките на проектираните 1,5 отсто од БДП, трошоците се верува дека ќе бидат во рамките на ниската инфлациска и ниската каматна политика на ММФ.
Покачувањето -- прво во последниве 15 години -- беше поздравено, особено поради зголемените цени на основните животни намирници. Во знак на благодарност од страна на пензионерите, здружението на пензионери Достоинство му врачи на премиерот Никола Груевски благодарница.
